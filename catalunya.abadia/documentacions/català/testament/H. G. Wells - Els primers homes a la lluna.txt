Els primers homes a la lluna és una novel·la publicada l’any 1901 per l’autor anglès H. G. Wells, qui la va descriure com una de les seves «històries fantàstiques». La novel·la explica la història d’un viatge a la lluna realitzat pels dos protagonistes, un home de negocis, el Sr. Bedford, i un excèntric científic, el Sr. Cavor. Bedford i Cavor descobreixen que la lluna està habitada per una civilització extraterrestre sofisticada de criatures similars a insectes que anomenen «selenites».

La confrontació entre la fantasia de Wells i la realitat actual és obvia. L’home ha conquerit la lluna i coneix les seves possibilitats, si més no a primera vista. Malgrat tot, trobem en l’obra de H. G. Wells, autor de formació liberal i romàntica imaginació, un encant difícil de superar. Esdevé una gran audàcia en l’època en que va ser escrita. Té quelcom de les utopies socials, que provocaren violentes polèmiques en el seu moment, i molt de l’anticipació científica en un sentit que va molt més enllà d’allò estrictament tècnic, en posar de relleu les possibilitats d’un univers relatiu, sorprenent i encara per conquerir.





H. G. Wells





Els primers homes a la lluna




ePUB v2.0

Hogol 15.02.15





Títol original: The First Men in the Moon

H. G. Wells, 1901

Traducció: Maria Antònia Oliver, 1987

Edició digital: Hogol (v1.0)

Segona edició: EpubCat (v2.0)

ePUBCat base r1.3





1. EL SENYOR BEDFORD CONEIX EL SENYOR CAVOR A LYMPNE


Mentre estic aquí assegut, escrivint entre ombres de parra, sota el cel blau del sud d’Itàlia, penso amb astorament que, ben mirat, la meva participació en les aventures desconcertants del senyor Cavor fou el resultat de la més pura casualitat. Li podria haver tocat a qualsevol altre. M’hi vaig trobar embrancat en una època en què, justament, em creia allunyat de la més mínima possibilitat d’experiències pertorbadores. Havia anat a Lympne perquè creia que era l’indret més tranquil del món. «Aquí segur que hi trobaré pau i podré treballar!», em vaig dir.

I aquest llibre n’és la seqüela, car el Destí està profundament en desacord amb les disposicions dels homes.

Potser cal que esmenti que des de molt prest vaig resultar un veritable desastre pel que fa a alguns negocis que havia emprès. Envoltat com estic ara per tota classe de benestars, sento una mena de voluptuositat a admetre la meva poca traça. Àdhuc puc admetre que, fins a cert punt, possiblement jo mateix em fabricava els fracassos. Potser hi ha coses per a les quals estic capacitat, però el maneig dels negocis no n’és pas una. Però en aquell temps jo era jove i la meva joventut va prendre, entre d’altres formes censurables, la de l’autoseguretat en la meva capacitat per als negocis. Encara sóc jove en anys, però les coses que m’han passat m’han esborrat part de la joventut d’esperit. Si m’han proporcionat gens de seny per comprendre millor, ja és una qüestió més dubtosa.

Gairebé no cal entrar en detalls sobre les especulacions que em portaren a Lympne, a Kent. Avui en dia, fins i tot en les transaccions comercials hi ha un bon pessic d’aventura. Jo em vaig arriscar. En aquestes coses, invariablement es tracta de donar i rebre, i al final a mi em va tocar el rebre. I ho vaig fer força a contracor. Quan vaig quedar lliure de tot, encara un creditor amb males puces va tenir necessitat de fer-me mal. Potser heu experimentat aquesta sensació ardent de la virtut ultratjada, o potser només n’heu sentit parlar. El creditor m’encalçava de mala manera. Finalment, em va semblar que si no em volia escarrassar a guanyar-me la vida de pixatinters, no tenia més remei que posar-me a escriure una obra de teatre. Tinc força imaginació, i gustos luxosos, i vaig resoldre lluitar amb força per poder-me’ls permetre abans que el destí m’ho fes impossible. En aquella època, a més de creure en les meves capacitats d’home de negocis, també em creia igualment capaç d’escriure una peça molt bona. Crec que aquesta és una convicció força comuna. Sabia que, entre les coses que pot fer un home, tret de les veritables transaccions comercials, no hi havia res més que tingués unes possibilitats tan opulentes com escriure teatre; probablement això m’hi va predisposar. De fet, havia adquirit el costum de considerar aquella peça no escrita com un raconet estalviat per si anaven mal dades. Aleshores anaven mal dades i vaig anar per feina.

Ben prest vaig descobrir que escriure una obra de teatre era una tasca molt més llarga del que havia suposat. De primer, havia calculat que em caldrien deu dies per fer-la, i fou per tenir un recer mentre hi treballava que vaig anar a Lympne. Em vaig considerar afortunat d’aconseguir aquella caseta. Havia fet una opció de lloguer per tres anys. Hi vaig posar uns quants mobles, i mentre anava treballant en l’obra de teatre, jo mateix em feia el menjar. Els meus guisats haurien sorprès la senyora Bond. I, no obstant això, us asseguro que eren ben saborosos. Tenia una cafetera, una cassola per als ous, una per a les patates i una paella per a les salsitxes i el pernil: aquesta era la senzilla bateria del meu confort. No sempre es pot viure amb magnificència, i la senzillesa és sempre una alternativa possible. A més a més, em vaig proveir d’un barril de divuit galons de cervesa a crèdit i un forner confiat venia cada dia. No vivia, potser, a l’estil de Sybaris, però pitjors èpoques havia passat. Em sabia una mica de greu pel forner, que realment era un home molt honrat, però també tenia esperances de poder-li pagar algun dia.

Realment, si algú vol solitud que vagi a Lympne. És a la zona argilosa de Kent, i la meva casa era dalt d’un vell penya-segat que abans donava a mar i ara mirava damunt els plans aiguamolls de Romney cap a mar. En èpoques molt plujoses, l’indret era gairebé inaccessible, i vaig sentir a dir que, de vegades, el carter solia fer bona part de la seva ruta calçat amb xanques. Jo no li vaig veure mai, però me’l puc imaginar bé. Davant les portes de les poques cases que conformen l’actual poble hi ha clavades unes grans graneres de bedoll per netejar el fang, cosa que donarà una idea de la textura de la zona. Crec que, si no fos per un record evanescent de les coses desaparegudes per sempre, l’indret ja no existiria en absolut. Hi havia el gran port d’Anglaterra del temps dels romans, Portus Lemanus, i ara la mar n’és quatre milles lluny. Per tot el coster escalonat del turó hi ha caramulls de macs i de roques de murs romans, des d’on l’antic carrer de Watling, encara amb algunes clapes pavimentades, enfila cap al nord com una fletxa. Jo solia pujar dalt del turó i pensar en totes aquestes coses, les galeres, les legions, els esclaus i els oficials, les dones i els comerciants, els especuladors com jo mateix, tot l’eixam i el batibull que borinejava arreu del port. I ara, tot just uns quants bonys ruïnosos a la falda d’un turó, una ovella o dues… i jo! Allà on hi havia hagut el port ara hi havia la planura de la marjal que s’escampava en una ampla corba fins al llunyà Dungeness, esquitxada adesiara amb quatre arbrets i els campanars de viles medievals que segueixen Lemanus pel camí de l’extinció.

Aquella perspectiva damunt la marjal era, realment, una de les vistes més belles que he contemplat mai. En sembla que Dungeness és a una distància d’unes quinze milles, i semblava un rai damunt la mar; més enllà, cap a l’oest, hi havia els turons dels voltants de Hastings, sota el sol ponent, que de vegades se’ls veia a prop, ben definits, de vegades emboirats i baixos, i tot sovint el rumb del temps els feia desaparèixer. I tots els indrets més pròxims de la marjal estaven enllaçats per sèquies i canals reverberants.

La finestra on jo treballava donava a la silueta d’aquella cresta, i fou des d’aquesta finestra que vaig veure en Cavor per primera vegada. Jo estava batallant amb la meva obra, concentrat en les dificultats de la feina. Naturalment, l’home em va cridar l’atenció.

El sol s’acabava de pondre, i contra el cel, que tenia una vívida placidesa de verd i groc, es va destacar en negre una figureta d’allò més extravagant.

Era un homenic curt de talla, rodanxó i cama-prim, que es bellugava com a batzegades. Li havia semblat convenient de cobrir la seva extraordinària ment amb una gorra de criquet; portava, a més, un abric, unes calces curtes de ciclista i mitjons llargs. No sé per què ho devia fer, car no anava mai en bicicleta ni jugava a criquet; era, simplement, una concurrència fortuïta de guarniments, produïda no sé com ni per què. L’home gesticulava amb mans i braços, sacsejava el cap i zumzejava. Sí, zumzejava com un aparell elèctric, un zumzeig tot especial. I contínuament s’escurava la gola amb gran estrèpit.

Havia plogut i aquella manera espasmòdica de caminar s’intensificava a causa del camí relliscós. Quan va arribar a contrallum es va aturar en sec, va treure’s el rellotge i va dubtar. Després, amb una mena de gest convuls es va girar en rodó i se’n tornà tot apressat, ara ja sense gesticular, sinó a grans gambades que donaven fe de la grandària dels seus peus —recordo que eren exageradament grossos a causa de l’argila que s’hi havia enganxat— cosa que li donava molt d’avantatge.

Això passava el primer dia del meu sojorn, quan la meva energia creativa estava al punt més àlgid. Vaig contemplar l’incident com una distracció molesta, com la pèrdua de cinc minuts. Vaig tornar a la feina. Però quan l’horabaixa següent es va repetir l’aparició amb una precisió sorprenent, i l’altra horabaixa també, i de fet totes les horabaixes que no plovia, la concentració en la feina d’escriure em va arribar a suposar un esforç considerable. «Maleït homenet, sembla com si estigués aprenent a ser una titella!», vaig pensar, i durant alguns dies el vaig maleir de tot cor.

Després, però, el meu empipament es va convertir en desconcert i en curiositat. Per què dimonis havia de fer aquelles coses?

L’horabaixa del dia catorzè ja no em vaig poder aguantar més i tot just quan va comparèixer vaig obrir la vidriera, vaig creuar el porxo i em vaig dirigir al punt exacte on ell sempre s’aturava en sec.

Ell ja s’havia tret el rellotge quan vaig arribar al seu costat. Era galtaplè i galta-vermell, amb uns ulls marrons vermellosos: fins llavors només l’havia vist a contrallum.

—Un moment, senyor —vaig dir quan ell es girava.

Em va mirar fixament.

—Un moment —digué—, d’acord. O si voleu parlar amb mi més estona, i si no és massa demanar…, el vostre moment s’ha acabat, ja…, us molestaria d’acompanyar-me?

—En absolut —vaig dir, i em vaig posar al seu costat.

—Tinc uns costums molt regulars. El meu temps per relacionar-me amb altra gent és limitat.

—M’imagino, doncs, que aquest és el temps per fer exercici…

—Efectivament. Vinc aquí per gaudir de la posta del sol.

—No és veritat —vaig dir.

—Què?

—No mireu mai la posta del sol.

—No la miro mai?

—No. Us he observat durant tretze horabaixes i ni una vegada no heu mirat la posta. Ni una sola vegada.

Va arrufar les celles com qui es troba amb un dilema.

—Bé, gaudeixo de la llum del sol…, de l’atmosfera… Faig aquest caminoi, creuo la tanca —va sacsejar el cap part damunt l’espatlla—, i tombo…

—No és veritat. No ho heu fet mai, això. Es una pura bestiesa. No el feu, aquest camí. Avui mateix, per exemple…

—Oh, avui! Deixeu-me pensar… Ah, sí! Quan he mirat el rellotge m’he adonat que em passava de tres minuts de la mitja hora justa que tinc per sortir, i per tant he considerat que no hi havia temps de fer la volta i he girat…

—Ho feu sempre, això.

Em va mirar i va rumiar.

—Potser sí, que ho faig sempre, ara que hi penso —va dir—. Però, de què em volíeu parlar?

—De què? D’això, justament!

—D’això?

—Sí. Per què ho feu? Cada horabaixa veniu fins aquí fent un sorollet…

—Un sorollet?

—Així, si fa no fa —vaig imitar el seu zumzeig.

L’home em va mirar i era evident que aquell soroll no li agradava gens ni mica.

—Això faig? —va preguntar.

—Cada maleïda horabaixa.

—No en tenia ni idea.

S’havia aturat en sec. Em mirava amb expressió greu.

—Es possible —va continuar—, potser n’he agafat el vici.

—Ho sembla, oi? —vaig fer jo.

Es va pinçar el llavi jussà amb dos dits i se’l va estirar cap avall. Va contemplar un bassiot que tenia als seus peus.

—Tinc el cap molt ocupat —va dir—. I vós voleu saber per què faig aquestes coses! Doncs us puc assegurar que no només no ho sé, sinó que ni tan sols no sabia que les feia. I ara que hi penso, no he arribat mai més enllà d’aquest prat… Us molesta, potser?

Per algun motiu, els meus sentiments envers ell començaven a reblanir-se.

—Bé, allò que se’n diu molestar, no —vaig dir—. Només que…, imagineu-vos que esteu escrivint una obra de teatre i…

—No podria.

—Bé, doncs que feu qualsevol cosa que exigeix concentració.

—Ah! —va fer ell—. Sí, naturalment —i es va posar a rumiar.

Tenia una expressió tan desolada que encara em vaig reblanir més. Ben mirat, és una mica agressiu això de preguntar a un home que no coneixes, enmig d’un camí, per què borineja.

—Mireu —va dir feblement—, n’he agafat el vici.

—Ja me n’he adonat, ja.

—Cal que me’l tregui.

—Bé, no cal que us hi amoïneu… La veritat és que m’he ficat allà on no m’importa… cadascú té llibertat…

—De cap manera, de cap manera. De fet, us estic molt agraït. Hauria d’evitar aquestes coses, i des d’ara ho faré. Us puc demanar que… ho torneu fer? El sorollet?

—Una cosa així: ziuzzzuuu, ziuzzzuuu. Però, de veritat, no cal…

—Us estic molt agraït. En realitat, sé que m’estic tornant exageradament despistat. No cal que us disculpeu, teniu tota la raó. De fet, em feu un gran favor. Sí, cal que això s’acabi. I ara, ja us he fet anar més lluny del que caldria…

—Espero que la meva impertinència…

—De cap manera, de cap manera.

Ens vàrem mirar un instant. Jo vaig aixecar la mà i li vaig desitjar un bon vespre. Ell em va contestar amb un gest brusc i així ens separàrem.

Quan vaig ser a l’esglaó de la tanca em vaig girar per mirar la seva figura que s’empetitia. El seu posat havia canviat considerablement, semblava coix, ensorrat. El contrast amb el seu capteniment gesticulant i zumzejador d’abans em va semblar patètic. El vaig observar fins que va desaparèixer de la meva vista. I aleshores, desitjant de tot cor no haver-me ficat allà on no em demanaven, vaig tornar a casa i a l’obra de teatre.

L’endemà no li vaig veure el pèl, i el dia següent tampoc. Però no me’l podia treure del cap i se’m va acudir que em podia ser molt útil, per al desenvolupament de l’argument de la meva obra, com a personatge còmic. El tercer dia se’m va presentar a casa.

Al començament em tenia desconcertat perquè no sabia què l’havia fet venir. Em donava conversa d’una manera molt formulària, fins que tot d’un plegat va anar per feina: em volia comprar la caseta.

—És que… No us ho retrec, ni de molt, però m’heu destruït un hàbit i això em desorganitza tot el dia. He passejat fins aquí durant anys…, anys. Sens dubte ho he fet cantussejant… I ara ja no ho puc fer!

Li vaig suggerir que podia provar de passejar per una altra direcció.

—No. No hi ha cap altra direcció. Només hi ha aquesta. Ho he indagat. I ara, cada capvespre a les quatre, em trobo a un carreró sense sortida.

—Escolteu, si la cosa és tan important per a vós…

—És vital. Mireu, jo sóc…, sóc un investigador, estic capficat en una recerca científica. Visc… —va fer una pausa i va semblar que meditava—. Visc allà —va dir, i va assenyalar amb un gest sobtat, perillós per al meu ull—. Aquella casa de les xemeneies blanques, darrere els arbres. I les meves circumstàncies no són normals… No són normals. Estic a punt d’aconseguir una de les proves més importants… Us ho asseguro, una de les proves més importants que s’han fet mai. I això exigeix un pensament constant, una tranquil·litat i una activitat mental constants. I l’horabaixa és la meva hora més brillant, més efervescent d’idees noves i nous punts de vista!

—I doncs, per què no continueu venint?

—Seria diferent, ara. Ara ho faria massa conscient. I pensaria en vós i en la vostra obra de teatre, pensaria que m’esteu observant irritat, en comptes de pensar en la meva feina. No, cal que compri la caseta.

Vaig reflexionar. Evidentment, volia meditar a fons la qüestió abans de prendre una decisió. En aquella època jo estava ben disposat envers els negocis, i m’atreia la idea de vendre; però, primer de tot, aquella casa no era meva, i encara que la hi vengués a bon preu, em trobaria en dificultats en el moment de lliurar la mercaderia si el propietari ensumava la transacció; en segon lloc, estava, bé… encara estava entrampat. Evidentment, era un negoci que calia portar amb delicadesa. A més a més, la possibilitat que aquell home anés al darrere d’alguna invenció valuosa també m’interessava. Volia saber més coses de la seva recerca, i no amb intencions poc honrades, sinó senzillament perquè pensava que un canvi d’ocupació mental em serviria d’alleugeriment de la meva feina d’escriure. Vaig allargar les antenes.

Ell estava molt ben disposat a oferir informació. Efectivament, quan la conversa va estar encaminada pel bon camí, es va convertir en un monòleg. Parlava com si s’hagués reprimit durant molt de temps, com si hi hagués estat donant voltes una vegada i una altra. Va parlar prop d’una hora seguida, i he de confessar que em va semblar força llauna. Però enmig de tot allò hi havia el rerafons de satisfacció que se sent quan deixes de banda la feina que t’has imposat. Durant aquella primera entrevista vaig entendre ben poca cosa del curs del seu treball. La meitat de les paraules eren tecnicismes completament desconeguts per a mi, il·lustrava algunes parts de l’explicació amb allò que s’agradava d’anomenar matemàtiques elementals, feia càlculs damunt un sobre amb un llapis de tinta d’una manera que feia difícil fins i tot fer creure que ho entenies.

—Sí, sí —deia jo—. Continueu!

No obstant això, vaig intuir el suficient per convèncer-me que aquell home no era un maniàtic que jugava a fer descobriments. Malgrat la seva aparença de maniàtic, hi havia en ell una força que feia impossible de creure que ho fos. De qualsevol manera, allò que explicava tenia possibilitats mecàniques. Em va parlar d’un seu taller i de tres ajudants que hi tenia, tres fusters d’ofici que ell mateix havia ensinistrat. I del taller a l’oficina de patents només hi ha una passa. Em va convidar a veure els seus treballs. Jo vaig acceptar amb un entusiasme que vaig tenir cura de subratllar. De manera que la venda de la caseta va quedar convenientment en suspens.

Finalment es va aixecar per anar-se’n, tot disculpant-se per una visita tan llarga. Va dir que parlar del seu treball era un plaer que tenia ben clares vegades. No trobava gaire sovint un oient tan intel·ligent com jo, i es feia molt poc amb científics professionals.

—Hi ha tanta de mesquinesa —va dir—, tantes d’intrigues! I, realment, quan un té una idea, una idea nova, fèrtil… No vull ser despietat, però…

Sóc un home que creu en els impulsos. I vaig fer una proposta potser temerària. Però cal que recordeu que feia catorze dies que m’estava sol a Lympne, escrivint un obra de teatre, i que em sentia culpable d’haver-li arruïnat les seves passejades.

—I per què no en feu el vostre nou costum, d’aquestes visites, per compensar el que us he fet malbé? Si més no, fins que arribem a un acord sobre la casa. El que voleu és rumiar sobre el vostre treball, i ho fèieu durant la passejada del capvespre. Malauradament, això s’ha acabat, no podeu fer que les coses siguin com abans. Però, per què no veniu i me’n parleu a mi? Utilitzeu-me com una mena de mur contra el qual hi podeu fer rebotre les idees i tornar-les a enxampar. Es evident que jo no en sé prou com per robar-vos-les…, i tampoc no conec cap científic…

Vaig callar. Ell s’ho pensava. Evidentment, la meva proposta li agradava.

—Però us podria avorrir —va dir.

—Tan espès em creieu?

—Oh, no, però els tecnicismes…

—Malgrat això m’ha interessat moltíssim el que m’heu explicat.

—Oh, és clar que m’aniria molt bé. No hi ha res que aclareixi tant les idees com explicar-les. Fins ara…

—Estimat senyor, no cal que en parlem més, doncs.

—Però, de veritat que podeu perdre temps?

—Per descansar no hi ha com canviar d’ocupació —vaig dir amb un convenciment profund.

L’assumpte estava resolt. En ser als esglaons del porxo es va tombar.

—Us estic infinitament agraït —va dir.

Jo vaig fer un gest d’interrogació.

—M’heu guarit completament del meu vici ridícul de cantussejar —va explicar.

Em sembla que vaig dir que estava content de ser-li útil i ell se’n va anar.

Es veu que, immediatament, el tren del pensament que havia suggerit la nostra conversa devia reprendre la marxa, perquè va començar a bellugar els braços com abans. La brisa em va portar el feble eco del «ziuzzzuu»…

Ben mirat, no era cosa meva.

L’endemà va tornar, i el dia següent també, i em va donar, per a satisfacció de tots dos, sengles conferències sobre física. Feia l’efecte d’estar perfectament assabentat sobre «l’èter» i «tubs de força», sobre «gravitació potencial» i coses per l’estil; i jo seia a la meva cadira d’estisora i deia «Sí», «Continueu», «Ja ho entenc», per fer-lo parlar.

Era una matèria endimoniadament envitricollada, però no crec que ell arribés a sospitar mai el poc que hi destriava jo. Hi havia estones en què dubtava si valia la pena dedicar-hi tant de temps, però fos com fos, si més no descansava d’aquella maleïda obra de teatre. Adesiara les coses que m’explicava se’m feien clares un instant, però només per tornar-se a embullar quan em creia que les havia enteses. A vegades em fallava totalment la capacitat de mantenir l’atenció, i aleshores ho deixava córrer i me’l quedava mirant, tot preguntant-me si no m’hauria convingut més utilitzar-lo com a figura central d’una bona farsa i deixar de banda tot aquell altre material. I era aleshores quan, potser, en tornava a pescar qualque cosa.

A la primera oportunitat, vaig anar a casa seva. Era molt gran i estava moblada descuradament. No hi havia més servei que els seus tres ajudants i la seva vida quotidiana privada es caracteritzava per una senzillesa filosòfica. Era bevedor d’aigua, vegetarià i totes aquestes coses de lògica disciplinària. Però quan vaig veure les seves instal·lacions se’m varen aclarir moltes de coses. Allò semblava un taller des del soterrani a les golfes: un indret ben desconcertant de trobar a un poblet remot. A les cambres de la planta baixa hi havia bancs i aparells; el forn casolà i la caldera de la bugaderia s’havien convertit en unes fornals respectables; el soterrani era ple de dinamos i al jardí hi havia un gasòmetre. M’ho va mostrar tot amb l’entusiasme confiat d’un home que havia viscut massa temps tot sol. Ara la seva reclusió es desbordava en un excés de confiança, i jo vaig tenir la sort de ser-ne el recipient.

Els tres ajudants eren veritables espècimens de «manetes» de l’ofici d’on procedien. Conscienciosos per bé que poc intel·ligents, forts, educats i carregats de bona voluntat. Un d’ells, en Spargus, que s’encarregava de fer el menjar i tot el treball relacionat amb els metalls, havia estat mariner; un altre, en Gibbs, era ebenista; i el tercer havia estat jardiner d’ofici i ara era el primer ajudant. Però no eren més que manobres. Tot el treball intel·ligent el feia en Cavor. La ignorància d’aquells homes era d’una negror infinita comparada amb la meva impressió boirosa de l’afer.

I ara, parlem de la naturalesa d’aquella investigació. Malauradament, se’m presenta una greu dificultat. No sóc un científic, i si intentés explicar l’objectiu dels experiments del senyor Cavor amb el seu mateix llenguatge científic, em fa por que embullaria no només cl lector sinó a mi mateix, i gairebé segur que diria algun disbarat que em valdria la befa de tots els estudiants del país que estiguessin al dia en física matemàtica. Per tant, crec que el millor que puc fer és oferir les meves impressions amb el meu propi llenguatge inexacte, sense intentar lluir uns coneixements que no tinc intenció de reclamar com a meus.

L’objectiu de la recerca del senyor Cavor era una substància que havia de ser «opaca» —ell usava un altre mot que he oblidat, però «opaca» en dóna força la idea— a «totes les formes d’energia radiant». Em va fer comprendre que l’«energia radiant» era quelcom de semblant a la llum o a la calor, o a aquells raigs Röntgen dels que tant s’havia parlat feia aproximadament un any, o a les ones elèctriques de Marconi, o a la gravitació. Em va explicar que totes aquestes coses irradien des de centres i actuen a distància damunt els cossos, i d’aquí ve el terme d’«energia radiant». Ara bé, gairebé totes les substàncies són opaques a una forma o altra d’energia radiant. El vidre, per exemple, deixa passar completament la llum, però molt menys la calor, i per això serveix de mampara; l’alum deixa passar la llum, però impedeix totalment el pas a la calor. Per altra banda, una solució de iode en sulfur de carboni impedeix totalment el pas de la llum, però deixa passar força la calor; us amagarà la visió d’un foc però deixarà que us n’arribi tota l’escalfor. Els metalls no només són opacs a la llum i a la calor, sinó també a l’energia elèctrica, que en canvi travessa la solució de iode i el vidre com si no s’hi interposessin. I així successivament.

Ara, totes les substàncies conegudes són «transparents» a la gravitació. Podeu utilitzar pantalles de menes diverses per impedir el pas de la llum o de la calor, o de la influència elèctrica del sol, o de la calor de la terra; podeu protegir les coses dels raigs de Marconi amb làmines de metall, però res no impedeix el pas de l’atracció de la gravetat del sol o de l’atracció de la gravetat de la terra. Seria difícil d’explicar per què no hi ha res que ho faci. El senyor Cavor no comprenia per què no existia una tal substància, i veritablement jo no li ho podia dir. Mai abans no n’havia ni pensat la possibilitat. Amb càlculs damunt paper —que sens dubte lord Kelvin, o el professor Lodge, o el professor Karl Pearson, o qualsevol d’aquells grans científics podrien haver entès, però que a mi senzillament em deixaven desesperançadament embullat— em demostrava que, no només era possible una substància així, sinó que havia de complir uns certs requisits. La seva era una sorprenent obra de raonament. Però per molt que em sorprengués i m’instruís en aquella època, ara em seria impossible de reproduir-ho aquí.

—Sí —deia jo—, sí. Continueu!

Per a aquesta història n’hi ha prou amb dir que el senyor Cavor creia que podria ser capaç de fabricar aquesta possible substància opaca a la gravitació mitjançant un complicat aliatge de metalls i d’una cosa nova —un nou element, m’imagino— anomenat, crec, heli, que li enviaven de Londres en gerres hermètiques de pedra. Hi han hagut dubtes sobre aquest detall, però jo estic gairebé segur que era heli el que li enviaven en gerres hermètiques. Era, certament, quelcom de molt gasós i tènue. Tant de bo n’hagués pres notes aleshores…

Però, com podia preveure’n la necessitat en aquella època?

Qualsevol persona amb un mínim d’imaginació comprendrà les possibilitats extraordinàries d’una substància així i compartirà amb mi una mica l’emoció que vaig sentir quan, de l’envitricoll de frases abstruses amb què s’expressava en Cavor, va sorgir la comprensió d’aquesta qüestió. I jo l’havia considerat un element còmic d’una obra de teatre! Va passar un temps abans de creure que l’havia interpretat correctament, i anava molt alerta a no fer preguntes que li permetessin de calibrar la profunditat de la ignorància on ell llençava les seves exposicions diàries. Però ningú que llegeixi la història de tot això que explico aquí no podrà compartir del tot aquella emoció, perquè amb l’àrida descripció que en faig és impossible de copsar la força de la meva convicció que aquella substància sorprenent s’arribaria a fabricar realment.

Després de la meva visita a aquella casa no recordo que hagués tornat a dedicar a la meva obra una hora seguida de feina; la meva imaginació tenia altres coses a fer! Les possibilitats d’aquella matèria semblaven il·limitades; qualsevol camí que li feia fer portava a miracles i a revolucions. Per exemple, si es volia aixecar un pes, per molt enorme que fos, només calia posar-hi a sota una làmina d’aquesta substància i es podia aixecar amb una palleta. El meu primer impuls fou aplicar aquest principi als canons, als cuirassats i a tots els materials i mètodes de guerra, i després a la navegació, a la locomoció, a la construcció i a tota forma concebible d’indústria humana. La casualitat que m’havia portat al bressol mateix d’aquell nou temps —una nova era, segur— era d’aquelles que només es presenten un cop cada mil anys. La cosa es desenvolupava, s’anava expandint cada vegada més. Entre d’altres coses, hi vaig veure la meva redempció com a home de negocis. Vaig veure una companyia principal, i companyies filials, patents a tort i a dret, grups i monopolis, privilegis i concessions que augmentaven i s’estenien, fins que una Companyia Cavorita, vasta i magnífica, dominava i regulava el món.

I jo hi estava ficat!

M’hi vaig tirar de cap. Sabia que m’ho jugava tot, però vaig fer el salt allà mateix.

—Tenim a les mans el més gran invent que s’ha fet mai —vaig dir, subratllant el «tenim»—. Si m’hi voleu deixar al marge, ho haureu de fer amb una pistola. Demà mateix em convertiré en el vostre quart manobre.

El senyor Cavor va semblar sorprès davant el meu entusiasme, però sense ni un bri de suspicàcia o d’hostilitat. Més aviat se subestimava. Em va mirar carregat de dubtes.

—Però, n’esteu segur…? —va dir—. I la vostra obra de teatre? Què me’n dieu, de la vostra feina?

—S’ha esfumada! —vaig exclamar—. Estimat senyor, que no us adoneu del que heu aconseguit? No us adoneu del que podreu fer?

Era una forma retòrica de parlar, perquè la veritat era que no se n’adonava. De primer no m’ho podia creure. Aquell homenet sorprenent no n’havia tingut ni tan sols el començament d’un indici d’idea, i havia estat treballant tot el temps damunt una base purament teòrica! Quan m’havia dit que feia la investigació «més important» del món, volia dir simplement que clarificava moltes de teories i molts de punts fins llavors dubtosos; mentre hi treballava, no s’havia amoïnat sobre les aplicacions de la matèria que estava a punt de fabricar, ni més ni menys que si fos una màquina de fabricar canons. Era una substància possible i ell la fabricaria! V’la tout, que diria un francès.

Més enllà d’això, era completament pueril! La substància, si l’arribava a fabricar, passaria a la posteritat amb el nom de Cavorita o Cavorina, i a ell el farien F.R.S. i el seu retrat de científic important sortiria a Nature, i coses per l’estil. Més enllà d’això no veia res! Si la casualitat no m’hagués posat al seu camí, aquell home hauria deixat caure la seva bomba enmig del món com si hagués descobert una espècie nova de mosquit. I enmig del món s’hauria quedat el seu descobriment, i s’hauria esvaït com tantes altres coses que la gent de ciència ha descobert i ens ha lliurat.

Quan me’n vaig adonar vaig ser jo qui vaig fer la conferència, i en Cavor qui deia «Continueu!». Em vaig posar dret d’un salt i em passejava amunt i avall, gesticulant com un noi de vint anys. Intentava fer-li entendre els seus deures i responsabilitats sobre la qüestió, més ben dit, els nostres deures. Li vaig assegurar que podríem guanyar una fortuna suficient com per posar en marxa qualsevulla revolució social que fóssim capaços d’imaginar, que podríem dominar i ordenar el món sencer. Li vaig parlar de companyies, de patents i de la caixa forta per mantenir en secret el procés. Semblava que totes aquelles coses li eren tan incomprensibles com a mi les seves matemàtiques. A la seva carona rosada hi havia una expressió de perplexitat. Va quequejar algunes paraules sobre la indiferència envers els diners, però jo no li’n vaig fer gens de cas. Es faria ric, encara que no volgués. Li vaig donar entenent la mena d’home que era jo, en el sentit que tenia una experiència considerable en qüestions de negocis. No li vaig dir que estava entrampat perquè les meves dificultats econòmiques eren una qüestió temporal, però crec que vaig conciliar prou bé la meva pobresa evident amb les meves pretensions de coneixements financers. I com aquell qui diu sense adonar-nos-en, en l’estil que aquests projectes creixen, l’acord sobre un monopoli Cavorita va anar creixent entre nosaltres. Ell faria la matèria, jo en faria la propaganda.

Em vaig aferrar com una pegellida al «nosaltres»; el «vós» i el «jo» ja no existien per a mi.

La seva idea era que els beneficis dels que jo havia parlat havien de dedicar-se a dotar investigacions, però naturalment aquella era una qüestió que hauríem de decidir més endavant.

—Està bé, està bé! —vaig exclamar.

Perquè la qüestió principal era, insistia jo, tenir la substància feta.

—Tenim una substància —vaig cridar— que cap casa, cap fàbrica, cap fortalesa no en podrà prescindir; una substància d’aplicacions més universals que un medicament patentat. No hi ha ni un dels seus aspectes, ni una sola de les seves mil utilitzacions possibles, que no ens faci rics, Cavor, rics més enllà dels somnis de l’avarícia!

—Oh! —va dir ell—. Ara ho començo a comprendre. És extraordinari com adquireixes nous punts de vista de les coses quan en parles!

—I passa que n’heu parlat exactament amb l’home que més us convenia!

—Suposo que no hi ha ningú que sigui absolutament contrari a una fortuna enorme. Naturalment, hi ha una cosa… —Va callar i va romandre uns segons en silenci—. Mireu, és possible que mai no arribem a ser capaços de fabricar-ne. Pot ser que sigui una d’aquestes coses que són possibilitats teòriques, però que a la pràctica resulten absurdes. O podria ser que quan ho fabriquéssim sorgissin alguns obstacles…

—Superarem tots els que se’ns presentin —vaig dir.





2. LA PRIMERA FABRICACIÓ DE CAVORITA


Però els temors d’en Cavor sobre la fabricació efectiva de la substància no tenien fonaments. El 14 d’octubre de 1899 vàrem tenir a les mans la increïble substància.

El curiós del cas és que fou per pura casualitat, quan el senyor Cavor menys s’ho pensava. Havia fos conjuntament un cert nombre de metalls i algunes altres coses —m’agradaria tant saber aquests detalls, ara!—, i tenia la intenció de deixar la mescla durant una setmana i després fer-la refredar lentament. Si no ho havia calculat malament, la darrera fase de la combinació tindria lloc quan el material baixés a una temperatura de 60 graus Fahrenheit. Però passava que, sense que en Cavor ho sapigués, hi havia divergències sobre el manteniment del forn. En Gibbs, que fins aleshores n’havia estat l’encarregat, tot d’un plegat havia intentat de traspassar aquesta responsabilitat a l’ex-jardiner, amb l’excusa que el carbó era terra perquè es treia de la terra, i per tant no entrava en la jurisdicció d’un ebenista. En canvi, l’ex-jardiner al·legava en contra que el carbó era una substància de mena metàl·lica o mineral, i a més ell era el cuiner. Però en Spargus insistia que en Gibbs s’encarregués del carbó, justament perquè era ebenista i, com tothom sap, el carbó és llenya fòssil. En conseqüència de tot plegat, en Gibbs va deixar d’omplir el forn, i ningú més no es va encarregar de fer-ho. En Cavor, per la seva banda, estava tan absort en unes interessants qüestions referents a una màquina voladora de cavorita (sense tenir en compte la resistència de l’aire i un o dos altres punts), que no es va adonar que les coses anaven malament. I el naixement prematur de la seva invenció es va esdevenir exactament quan ell creuava el prat en direcció a casa meva, a xerrar i a prendre el te plegats com cada horabaixa.

Ho recordo com si fos ara. L’aigua del te bullia, tot estava a punt i el zumzeig d’en Cavor m’havia fet sortir a la porxada. La seva figureta bellugadissa es destacava en negre contra la posta de sol tardoral. A la dreta, les xemeneies de casa seva s’alçaven part damunt un grupet d’arbres gloriosament il·luminats. A la llunyania s’elevaven els turons de Wealden, d’un blau pàl·lid. A l’esquerra s’estenia la marjal calitjosa, espaiosa i serena. I aleshores…!

Les xemeneies saltaren de sobte cap al cel, formant una filera de maons així que s’envolaven. A continuació, es va enfilar el teulat i una barrija-barreja de mobles. Després els va sobrepassar una gran flamarada blanca. Els arbres que hi havia prop de la casa fimbraren, es terbolinaren i s’esqueixaren en mil bocins, que també s’enfilaren cap a la flamarada. Amb l’espetec d’un tro vaig quedar sord d’una orella per tota la vida, i les finestres rebentaren sense que jo me n’adonés.

Vaig fer unes passes cap a la casa d’en Cavor i aleshores va venir el vent.

Tot de sobte, els faldons de la jaqueta se’m varen aixecar fins damunt el cap, i jo avançava de malgrat, a empentes i rodolons cap a en Cavor. En aquell moment l’inventor fou atrapat, va giravoltar i s’envolà en l’aire udolant. Una de les meves xemeneies va caure a unes sis iardes d’allà on era jo, va fer un salt d’una vintena de pams i es va precipitar cap al nucli del terbolí. En Cavor, esperonejant i voletejant, va baixar a terra, va fer unes quantes tombarelles, va intentar posar-se dret i fou aixecat i impulsat a gran velocitat, fins que va desaparèixer entre els arbres sacsejats i baquetejats de prop de casa seva.

Una massa de fum i de cendra i un fragment quadrat d’una substància blavenca i brillant sortiren disparats cap al zenit. Un bocí ben gros de tanca em va passar volant pel costat, es va tombar de costat, va topar a terra i va caure plana. Aleshores va acabar la part pitjor de la tragèdia. La commoció aèria va amainar ràpidament fins esdevenir una simple galerna. I jo vaig tornar a ser conscient que podia alenar i caminar. Inclinant-me contra el vent vaig aconseguir aturar-me i recuperar les forces que encara em quedaven.

En un instant, l’aspecte del món havia canviat. L’encalmada posta de sol s’havia trastornada. El cel s’havia enfosquit amb una nuvolada veloç, i la galerna ho sacsejava i ho aplanava tot. Em vaig girar per veure si casa meva encara romania dreta; després vaig avançar, trontollant, cap als arbres on havia desaparegut en Cavor, entre les branques altes i nues dels quals cremava casa seva.

Vaig entrar a l’arbreda, vaig anar corrents d’un arbre a l’altre, i durant una estona no vaig ser capaç de veure’l. Finalment vaig distingir una cosa que es bellugava entre un caramull de branques trencades i de bocins de cleda que havien anat a parar contra la paret del jardí. M’hi vaig precipitar, però abans d’arribar-hi un objecte fosc se’n va separar, es va incorporar damunt dues cames enfangades i va treure dues mans caigudes i sangonoses. Del bell mig d’aquell objecte en sortien esquinçalls de roba, que voleiaven al vent.

De primer no vaig reconèixer aquella protuberància fangosa. Després em vaig adonar que era en Cavor, que en caure s’havia arrebossat de fang. Es va inclinar contra el vent i es va treure la brutor dels ulls i de la boca.

Va estirar una mà enfangada i va fer una passa vacil·lant cap a mi. El fang se li desprenia a bocins de la cara i mostrava una expressió emocionada. Era la criatura més atropellada i digna de compassió que jo havia vist mai, de manera que el seu comentari em va desconcertar en gran manera.

—Feliciteu-me! —va quequejar—. Feliciteu-me!

—Que us feliciti? —vaig dir jo—. Déu del cel, i per què?

—Ho he aconseguit.

—I tant! Què dimonis ha causat aquesta explosió?

Una ratxa de vent es va emportar les seves paraules. Li vaig sentir dir que no es tractava d’una explosió. El vent ens va fer xocar i vàrem quedar estintolats l’un contra l’altre.

—Intentem de tornar a casa meva —li vaig cridar a l’orella.

Ell no em va sentir i va cridar quelcom sobre «tres màrtirs… ciència», i quelcom sobre «una desgràcia», perquè tenia la impressió que els tres ajudants havien mort en el terbolí. Per sort s’equivocava. Immediatament després que ell havia sortit de casa per venir a veure’m, els tres homes se n’havien anat a la taverna de Lympne per discutir, amb l’ajuda d’unes copes, la qüestió de qui s’encarregava del forn.

Jo vaig insistir a anar a casa meva i aquesta vegada en Cavor em va entendre. Ens agafàrem del braç i començàrem a caminar. Finalment arribàrem a recer de la poca teulada que en quedava. Durant una estoneta vàrem romandre asseguts a les butaques, panteixant. S’havien trencat totes les finestres i els mobles més lleugers estaven fora de lloc, però no s’havia produït cap desgràcia irreparable. Afortunadament, la porta de la cuina havia resistit bé, i tots els plats i olles havien sobreviscut. El fogonet de petroli encara estava encès i hi vaig fer bullir aigua pel te. Un cop preparat, vaig escoltar l’explicació d’en Cavor.

—Perfecte —insistia ell—. Perfecte. Ho he fet i tot ha sortit bé.

—Ha sortit bé, dieu! —vaig protestar—. Però si en vint milles a la rodona no hi deu quedar un paller dret, ni una tanca, ni un teulat de bardissa sà!

—De veritat, tot ha sortit perfectament bé. És cert que no havia previst aquest petit inconvenient. Estava capficat amb altres qüestions i jo, per naturalesa, tinc tendència a descurar aquests detalls marginals. Però en conjunt, tot ha sortit bé…

—Estimat senyor —vaig cridar—, no us adoneu que heu provocat destrosses que valen milers de lliures?

—Això ho deixo a la vostra discreció. No sóc un home pràctic, ja ho sabeu, però no creieu que es pensaran que ha estat un cicló?

—Però l’explosió…

—No ho ha estat, una explosió. És molt senzill. Només que, com he dit, tinc tendència a descurar aquests petits detalls. És la mateixa qüestió del zumzeig però a gran escala. Sense adonar-me’n, he fabricat la meva substància, la cavorita, en una làmina prima i ampla… —va fer una pausa—. Ja sabeu que aquesta matèria és opaca a la gravitació, oi?, que impedeix que les coses gravitin les unes cap a les altres…

—Sí, sí… —vaig fer.

—Bé, doncs, així que la substància ha arribat a una temperatura de 60 graus Fahrenheit i s’ha completat el procés de fabricació, l’aire que hi havia damunt la substància, els bocins de teulat i de cel-ras, han deixat de tenir pes. Suposo que sabeu —tothom ho sap, actualment— que, com qualsevol altre objecte, l’aire té un pes que prem totes les coses damunt la superfície de la terra, les prem en totes les direccions amb un pes de catorze lliures i mitja per polzada quadrada…

—Sí, ho sé —vaig dir—. Continueu.

—I jo també, que ho sé. I això us demostra com n’és d’inútil el coneixement si no es posa en pràctica. Mireu, l’aire de damunt la cavorita ha deixat d’exercir pressió, però l’aire del seu voltant sí que n’exercia, una pressió de catorze lliures i mitja per polzada damunt l’aire que sobtadament s’havia quedat sense pes. Ara ho comenceu a entendre, oi?! L’aire del voltant de la cavorita ha premut amb una força irresistible l’aire de damunt la substància i l’ha empès violentament cap amunt; aleshores, l’aire del voltant que ha passat a ocupar-ne el lloc també ha perdut pes immediatament, ha deixat d’exercir pressió i ha seguit el primer, ha fet esclatar el cel-ras, i el teulat… Fixeu-vos —va continuar—, l’aire ha format una mena de brollador atmosfèric, una espècie de xemeneia enmig de l’atmosfera. I si la mateixa cavorita no hagués estat sense lligar i, per tant, no hagués resultat també xuclada xemeneia amunt, què us sembla que hauria pogut passar?

Vaig reflexionar.

—M’imagino que, a hores d’ara, l’aire continuaria passant damunt aquell infernal bocí de matèria i enlairant-se…

—Justament —va dir en Cavor—. Un brollador immens…

—Que es precipitaria a l’espai! Déu del cel, hauria escombrat tota l’atmosfera de la terra! Hauria deixat el món sense aire! Hauria estat la mort de la humanitat! Aquest bocinet de no res de matèria!

—No exactament —digué en Cavor—, però gairebé igual de terrible. Hauria tallat l’aire del món com qui pela un plàtan i l’hauria enviat milers de milles lluny. Naturalment, l’aire hauria tornat a caure, però ja damunt un món asfixiat. Des del nostre punt de vista, això no seria gaire millor que si no hagués tornat mai…

Jo el mirava fixament, encara massa aclaparat com per adonar-me que totes les meves expectatives se n’havien anat en orris.

—I ara, què penseu fer? —vaig preguntar.

—Primer de tot, si em podeu deixar una paleta de jardiner, em llevaré una mica d’aquest fang que m’embolica, i després, si puc disposar de les vostres comoditats domèstiques, prendré un bany. Un cop fet això, podrem conversar més a plaer. Penso que serà més prudent —va afegir, posant-me una mà enfangada damunt el braç— que ningú tret de nosaltres no sàpiga res d’aquest assumpte. Sé que he provocat grans destrosses, probablement hi ha cases en ruïnes pels encontorns. Però, per altra banda, segur que no puc pagar els perjudicis que he causat, i si se sap la causa real de tot, l’únic que se’n traurà seran rancúnies i impediments a la continuació dels meus treballs. Mireu, no és possible de preveure-ho tot, tot absolutament, i jo no em puc permetre el luxe d’afegir, ni que sigui un instant, el pes de consideracions pràctiques a la meva tasca teòrica. Més endavant, quan vós pugueu portar a terme les vostres idees pràctiques, quan la cavorita suri (suri és l’expressió justa, oi?) i s’hagi fet realitat tot el que em vàreu anticipar sobre la substància, aleshores serà el moment de passar comptes amb la gent. Però ara no. Si no se’n dóna una altra explicació, la gent, atès l’estat insatisfactori de l’actual ciència meteorològica, atribuirà el desastre a un cicló. Si es fes una col·lecta pública, com que la meva casa s’ha esbucada i incendiada, jo rebria una part considerable de la compensació, cosa que seria extraordinàriament útil per a la continuació de les nostres investigacions. En canvi, si se sap que n’he estat jo el causant, no hi haurà col·lecta pública i no se’n beneficiarà ningú. De fet, jo no tornaria a tenir l’oportunitat de treballar amb tranquil·litat. Els meus tres ajudants poden haver mort o no; és una qüestió de detall, això. Si han mort, no és una gran pèrdua: eren més amatents que no pas destres, i aquest esdeveniment prematur ben segur que ha estat per causa de la seva negligència conjunta del forn. Si no han mort, dubto que tinguin prou intel·ligència com per explicar el que ha passat, sinó que acceptaran la versió del cicló. I si durant la inhabitabilitat temporal de casa meva, em puc allotjar a una de les cambres buides de casa vostra…

Vaig reflexionar sobre el fet que un home d’aquelles capacitats no era un hoste qualsevol.

—Penso —vaig dir posant-me dret— que el millor que podem fer és anar a cercar una paleta de jardí.

I vaig anar cap als vestigis de l’hivernacle.

Mentre en Cavor prenia el bany jo vaig considerar tot l’assumpte. Era evident que l’associació amb el senyor Cavor tenia uns inconvenients que jo no havia previst. La seva tendència a la distracció per poc no despobla el globus terraqüi, i en qualsevol altra ocasió podia tenir uns resultats fatals. Per altra banda, jo era jove, els meus assumptes anaven a mal borràs i tenia l’estat d’ànim ben disposat per a aventures temeràries, sempre que tinguessin la possibilitat d’algun final profitós. I ja havia decidit que almenys la meitat d’aquell negoci havia de ser meu. Per sort i com ja he dit, jo tenia llogada la casa per tres anys, sense responsabilitat pel que fa a les reparacions. Havia comprat mobles a cuita-corrents, a terminis, i assegurats. I, sobretot, no tenia cap parentela. Finalment vaig decidir continuar amb en Cavor i veure com anava l’assumpte.

Realment, l’aspecte de les coses havia canviat moltíssim. Jo ja no tenia cap dubte sobre les enormes possibilitats de la substància, però en canvi vaig començar a tenir-ne sobre el transport d’armament i la patent de botes.

Ens posàrem immediatament a la feina de reconstrucció del seu laboratori i, alhora, continuàrem els experiments. En arribar a la qüestió de com obtenir novament la matèria, en Cavor va parlar molt més al meu nivell que abans.

—Naturalment, l’hem de tornar a fabricar —va dir amb una mena d’entusiasme que no esperava d’ell—, naturalment que sí! Es cert que hem tingut un entrebanc, però hem deixat endarrere la part teòrica de l’assumpte. Si podem evitar d’ensorrar aquest petit planeta nostre, ho farem, però, ja se sap… sempre hi ha riscs… Per força, n’hi ha. Sempre n’hi ha en les tasques d’experimentació. I és aquí on heu d’intervenir vós, com a home pràctic que sou. A mi em sembla que hauríem de fabricar la substància esbiaixada i molt fina. Però no n’estic segur. Tinc una vaga intuïció d’un altre mètode, però encara no el puc explicar. Curiosament, se’m va acudir justament quan estava rodolant pel fang, empentat pel vent, sense saber com acabaria l’aventura, i en canvi tenia la convicció que era així com ho hauria d’haver fet.

Malgrat la meva ajuda, vàrem tenir algunes petites dificultats. Mentrestant, ens dedicàvem a rehabilitar el laboratori. Hi havia molta feina a fer abans d’arribar a la necessitat absoluta de decidir la forma i el mètode del nostre segon intent. L’única dificultat fou la vaga dels tres manobres, que s’oposaven al meu càrrec de capatàs. Però aquell assumpte es va resoldre al cap de dos dies.





3. LA CONSTRUCCIÓ DE L’ESFERA


Recordo clarament quan en Cavor em va parlar de la seva idea de l’esfera. Ja abans n’havia tingut pensaments, però aquella vegada semblava que la idea se li havia aclarit de sobte. Anàvem a prendre el te a casa meva i pel camí es va posar a cantussejar. De sobte va exclamar:

—Ja ho tinc! És la solució! Una espècie de persiana enrotllable!

—La solució? —vaig preguntar.

—Per l’espai, a qualsevol lloc… la lluna!

—Què voleu dir?

—Què vull dir? Doncs… que ha de ser una esfera! Això vull dir!

Em vaig adonar que allò era fora del meu abast i el vaig deixar parlar una estona a la seva manera. Aleshores no tenia la més mínima idea del corrent dels seus pensaments. Però quan vàrem haver pres el te m’ho va explicar tot.

—La cosa va així: l’altra vegada vaig fer la substància que treu la gravitació dins un recipient molt pla, amb una tapadora que mantingués baixa la mescla. Quan es va refredar i el producte va estar acabat, immediatament es va esdevenir el terrabastall. Res del que hi havia damunt la matèria tenia pes, l’aire es va precipitar amunt a dolls, la casa també, i si la mateixa matèria no ho hagués fet, no sé què hauria passat. Però imagineu que la substància està a lloure, completament lliure per elevar-se.

—S’elevaria immediatament!

—Exacte. Sense més dificultats que el tret d’un canó.

—Però, quina utilitat pot tenir això? —vaig preguntar.

—Jo també m’elevaré amb l’esfera.

Vaig deixar la tassa de te i el vaig mirar fixament. Ell va continuar:

—Imagineu-vos una esfera prou grossa per encabir dues persones i l’equipatge. La construirem d’acer, folrada de vidre gruixut. Hi posarem una bona provisió d’aire solidificat, menjar concentrat, aparells de destil·lar aigua, i coses així. I com una capa d’esmalt a la part exterior de l’acer…

—Cavorita?

—Sí.

—Però, com s’hi entraria?

—Un problema semblant es va plantejar en relació a un pastís.

—Sí, ja ho sé. Però vós, com hi entrareu?

—Es molt senzill. Tot el que necessito és una tapadora hermètica. Naturalment, serà una mica complicat; hi ha d’haver una vàlvula per on, si cal, es puguin tirar coses a fora sense gaire pèrdua d’aire.

—Com l’enginy d’«Un viatge a la lluna» de Jules Verne? —vaig dir. Però en Cavor no era lector d’històries de ficció—. Em sembla que ho entenc —vaig dir lentament—. S’hi podria entrar i tancar per dins mentre la cavorita fos calenta, i quan es refredés, l’esfera es tornaria refractària a la gravitació i vós us envolaríeu…

—En tangent.

—… en línia recta —vaig callar en sec—. I què impediria que l’esfera viatgés en línia recta per l’espai, per sempre? —vaig preguntar—. No hi ha la seguretat d’anar enlloc, i encara que s’arribés a alguna banda, com se’n tornaria?

—Ja hi he pensat —va dir—. A això em referia quan he dit que tenia la solució. L’esfera de vidre interior pot ser hermètica i contínua, tret de la part de la tapadora, i l’esfera d’acer pot ser construïda en segments, i cada segment s’ha de poder enrotllar com una persiana. Aquests segments es poden manejar fàcilment mitjançant ressorts, que s’obriran i es controlaran per electricitat transportada per fils de platí a través del vidre. Tot això són purament qüestions de detall. Així, tret del gruix de les persianes, la cavorita de l’esfera exterior consistirà en finestres o persianes, com en vulgueu dir. Doncs, bé, quan totes les persianes o finestres estiguin tancades, res no entrarà dins l’esfera, ni llum, ni escalfor, ni gravitació, ni energia radiant, i l’esfera volarà per l’espai en línia recta. Però obriu una finestra. Imagineu-vos que obrim una de les finestres! Aleshores, immediatament qualsevol cos pesant que estigui en la direcció d’aquesta finestra ens atraurà…

Jo romania assegut, copsant la idea.

—Ho enteneu? —va dir en Cavor.

—Sí, i tant que ho entenc.

—De fet, serem capaços de navegar per l’espai i virar cap on vulguem. Ser atrets per això i per allò…

—Oh, sí, això és prou evident. Només que…

—Sí?

—Que no veig gaire què en trauríem, amb això! Realment, només es tracta de saltar fora del món i tornar a baixar.

—I tant que en trauríem! Per exemple, es podria anar a la lluna.

—I en ser-hi, què s’hi trobaria?

—Veuríem… Oh, penseu en tots els coneixements nous…

—Hi ha aire, a la lluna?

—Podria ser.

—Es una idea atractiva —vaig dir—, però em fa l’efecte que també és massa ambiciosa. La lluna! Em sembla que seria millor començar amb coses més petites, primer…

—No, no cal ni parlar-ne perquè hi ha la dificultat de l’aire.

—Per què no apliquem la idea de les persianes amb molles… persianes de cavorita dins caixes fortes d’acer, per aixecar pesos?

—No funcionaria —va insistir ell—. Ben mirat, anar a l’espai exterior no és gaire pitjor, tot plegat, que una expedició polar. I els homes hi van, a les expedicions polars.

—Els homes de negocis no. A més, els de les expedicions polars cobren per fer-les. I si hi ha alguna cosa que no rutlla hi ha grups de socors. Però això… és com disparar-nos a nosaltres mateixos fora del món per no res.

—Diguem que es tracta de fer prospeccions.

—En podeu dir com vulgueu… També se’n podria escriure un llibre, potser.

—Estic segur que hi ha d’haver minerals —digué en Cavor.

—Quins?

—Oh, sofre, minerals, potser or, possiblement elements nous.

—Però costen molt de transportar, els minerals —vaig dir—. Realment, no sou un home gens pràctic. La lluna és a un quart de milió de milles lluny.

—Em sembla que no costaria gaire de carretejar qualsevol pes si s’empaqueta dins una caixa de cavorita.

En això no hi havia pensat.

—Lliurat a ports pagats damunt el cap del comprador, oi?

—I tampoc no és que ens haguem de limitar a la lluna.

—Voleu dir…?

—Hi ha Mart, també… atmosfera clara, nous horitzons, extraordinària sensació de lleugeresa. Seria agradable d’anar-hi.

—Hi ha aire a Mart?

—Oh, sí!

—Sembla com si hi penséssiu instal·lar un sanatori. Per cert, com és d’enfora, Mart?

—Actualment, a dos-cents milions de milles —va dir en Cavor satisfet—. I es passa prop del sol.

La meva imaginació s’excitava tota sola.

—Ben mirat —vaig dir—, podria ser interessant. Un viatge…

De sobte se’m va acudir una possibilitat extraordinària. Em vaig imaginar, com una visió, tot el sistema solar recorregut per naus de cavorita i esferes de luxe. «Drets d’explotació» m’arribaven surant al pensament… drets d’explotació planetaris. Vaig recordar el vell monopoli espanyol de l’or americà. No es tractava d’aquest o d’aquell planeta… Eren tots els planetes. Vaig contemplar la cara rossenca d’en Cavor i de sobte la meva imaginació es va posar a ballar i a saltar. Em vaig aixecar i vaig començar a caminar amunt i avall. Tenia la llengua desfermada.

—Ara ho començo a veure! —vaig dir—. Ho començo a veure! —La transició dels dubtes a l’entusiasme va semblar instantània—. Això és grandiós! —vaig cridar—. És imperial! No havia somiat mai una cosa així!

I ara que havia desaparegut la fredor de la meva oposició, l’entusiasme exaltat d’en Cavor es va desfermar. Ell també es va posar dret i es va passejar amunt i avall. També ell gesticulava i cridava. Ens comportàrem com genis. De fet, ho érem, de genis.

—Tot ho solucionarem! —digué en Cavor en resposta a algunes dificultats marginals que se m’havien acudit—. Ben aviat ho solucionarem tot. Anit mateix començarem a dibuixar els motlles.

—Començarem ara mateix —vaig contestar.

Vàrem anar corrents cap al laboratori a començar immediatament la feina.

Tota la nit vaig semblar una criatura en Terra de Meravelles. L’alba ens va trobar tots dos treballant. Vàrem seguir amb la llum elèctrica encesa sense fer cas de la claror del sol. Encara recordo exactament aquells dibuixos. Jo feia les ombres i tintava els esbossos d’en Cavor, uns esbossos fets cuita-corrents i amb taques, però meravellosament exactes. A partir del treball d’aquella nit, vàrem fer les comandes de les persianes d’acer i dels marcs que necessitàvem, i l’esfera de vidre va quedar dissenyada al cap d’una setmana. Vàrem deixar estar completament les nostres converses d’horabaixa i la nostra rutina quotidiana. Vàrem treballar, i dormíem i menjàvem quan ja no podíem treballar més a causa de la gana i del cansament. El nostre entusiasme es va contagiar fins i tot als tres ajudants, tot i que ells no tenien idea de per què era l’esfera. Durant aquells dies, en Gibbs va deixar de caminar per córrer, i anava onsevulla, encara que només fos d’una banda a l’altra de la cambra, a la carrera.

I l’esfera prenia forma. Va passar desembre i gener —aquest mes vaig passar un dia sencer amb una escombra, obrint un camí a la neu des de casa meva al laboratori—, i febrer i març. A finals de març, l’acabament de l’obra ja era a la vista. Pel gener havia arribat un carro de cavalls, amb una caixa immensa. Ja teníem l’esfera de vidre llesta i situada sota la grua que havíem construït per alçar-la i ficar-la dins la closca d’acer. Tots els bastiments i les persianes de la closca d’acer —que de fet no era una closca esfèrica sinó polièdrica, amb una persiana enrotllable a cada cara— havien arribat pel febrer, i la meitat inferior ja estava engalzada. Pel març ja teníem la cavorita a mig fer, la pasta metàl·lica ja havia passat per dues de les fases del seu procés i ja n’havíem aplicat la meitat als bastiments i a les persianes. Era sorprenent com, en portar a terme el projecte, ens cenyíem a les línies de la primera inspiració d’en Cavor. Quan vàrem haver acabat l’engalzament total de l’esfera, en Cavor va proposar de treure el teulat atrotinat del laboratori provisional on havíem treballat i de construir-hi una fornal. Així, la darrera fase de la fabricació de cavorita, quan la pasta és escalfada al roig en un corrent d’heli, es produiria quan la substància ja estigués adherida a l’esfera.

Llavors vàrem haver de discutir i decidir les provisions que ens havíem d’endur: aliments comprimits, essències concentrades, cilindres d’acer amb reserves d’oxigen, un aparell per treure l’àcid carbònic i les deixalles de l’aire i per recuperar l’oxigen mitjançant peròxid de sodi, condensadors d’aigua, i coses per l’estil. Recordo perfectament el caramull que totes aquestes coses absolutament pràctiques —llaunes, rotlles, capses— anaven formant a un racó.

Foren uns dies molt laboriosos, amb poques oportunitats d’aturar-se a pensar. Però un dia, quan ja ens acostàvem al final, es va apoderar de mi un estrany estat d’ànim. Havia estat tot el matí enrajolant el forn i em vaig asseure, retut, prop del caramull de l’equipatge. Tot plegat em semblava boirós i increïble.

—Escolteu, Cavor —vaig dir—. Ben mirat, per què ho fem, tot això?

Ell va somriure.

—La qüestió ara és partir.

—La lluna —vaig reflexionar—. Però, què n’espereu? Jo em pensava que era un món mort, la lluna.

Ell es va encongir d’espatlles.

—Què espereu trobar-hi?

—Ja ho veurem.

—Ja ho veurem? —vaig dir, i em vaig quedar mirant al buit.

—Esteu cansat —va observar ell—. Us aniria bé una passejada, aquest vespre.

—No —vaig dir obstinat—. Acabaré l’enrajolat del forn.

El vaig acabar, i també em vaig assegurar una nit d’insomni.

No crec haver passat mai una nit tan dolenta com aquella. Havia tingut males temporades abans del col·lapse dels meus negocis, però la nit pitjor era un dolç ensopiment comparada a aquella vetlla dolorosa i infinita. De sobte, estava terriblement emporuguit davant l’aventura que estàvem a punt d’emprendre.

No recordo que, abans d’aquella nit, hagués dedicat ni un pensament als riscs que correríem. Ara, en canvi, se’m presentaven com els batallons d’espectres que una vegada assetjaren Praga i acamparen al seu voltant. M’aclaparava l’estranyesa i la manca de seny d’allò que érem a punt de fer. Em sentia com aquell que es desperta d’un somni plaent i es troba voltat d’horrors. Jeia amb els ulls esbatanats, i l’esfera semblava esdevenir cada vegada més vaga i sense sentit, i en Cavor més irreal, més fantàstic, i tota l’empresa en conjunt més folla.

Em vaig aixecar i vaig començar a vagarejar. Em vaig asseure a la finestra i vaig contemplar la immensitat de l’espai. Entre els estels hi havia el buit, la fosca insondable! Vaig intentar recordar els meus coneixements fragmentaris sobre astronomia, que havia adquirit en lectures irregulars, però eren massa vagues per proporcionar-me una idea de les coses que ens podíem trobar. Finalment vaig tornar al llit i vaig aconseguir dormir a batzegades. Foren més aviat moments de malson, durant els quals queia sense parar als abismes del cel.

A l’hora de l’esmorzar, vaig sorprendre en Cavor. Li vaig dir secament:

—No em ficaré amb vós dins l’esfera.

I vaig aguantar totes les seves protestes amb una persistència sorruda.

—Es massa forassenyat, tot això —vaig dir—, i no vindré. Es una follia.

Tampoc no el vaig acompanyar al laboratori. Vaig romandre una estona a casa, consumint-me, i finalment vaig agafar el bastó i el capell i vaig sortir sense un destí decidit. Va resultar que feia un matí gloriós: un airet càlid, un cel blau encès, les primeres verdors primaverals i una munió d’ocells refilaires. Vaig menjar carn i vaig beure cervesa a una petita taverna prop d’Elham, i vaig deixar bocabadat el taverner amb una observació sobre el temps:

—Un home que deixa el món quan al món hi ha dies com aquest, és un boig! —vaig dir.

—Això mateix vaig dir quan m’ho varen contar —digué el taverner.

Així em vaig assabentar que, com a mínim per a un pobre home, aquest món havia resultat excessiu i s’havia tallat el coll. Vaig continuar el meu passeig amb un canvi de pensaments.

Al capvespre vaig fer una agradable sesta a un indret assolellat, i vaig continuar el meu camí refrescat.

Vaig arribar a un hostal d’aspecte confortable, prop de Canterbury. Les parets eren plenes de plantes enfiladisses lluents, i l’hostalera era una dona vella, molt neta i molt agradosa. Portava els diners justos per pagar l’allotjament i vaig decidir passar-hi la nit. La dona era xerraire de mena i, entre altres detalls, em vaig assabentar que no havia estat mai a Londres.

—No he arribat més lluny de Canterbury —em digué—. No sóc de mena vaivera, jo.

—Us agradaria fer un viatge a la lluna? —vaig preguntar.

—No he entès mai com hi ha gent que viatja en globus —va dir, i era evident que un viatge a la lluna li semblava una excursió prou corrent—. No hi pujaria per res del món.

Em va fer gràcia. Després de sopar em vaig asseure a un banc de devora la porta i vaig xerrar amb dos treballadors sobre la fabricació de maons, de cotxes, i sobre els partits de criquet de l’any passat. Al cel, una feble lluna nova, blava i vagarosa com uns Alps llunyans, es va pondre per l’oest, darrere el sol.

L’endemà vaig tornar a veure en Cavor.

—Vindré amb vós —vaig dir—. Ahir estava una mica atabalat, però ja ha passat.

Aquella fou l’única vegada que vaig tenir dubtes seriosos sobre la nostra empresa. Simplement nervis! A partir d’aleshores vaig treballar amb una mica més de cura, i cada dia anava a fer un tomb d’una hora. Fins que, tret del foc a la fornal, els nostres preparatius arribaren a la fi.





4. DINS L’ESFERA


—Entreu —va dir en Cavor.

Jo estava eixancat a l’escotilla d’entrada i mirava cap a l’interior fosc de l’esfera. En Cavor i jo estàvem sols. Era el vespre, el sol ja s’havia post i la quietud del crepuscle ho embolcallava tot.

Vaig passar l’altra cama a dins i em vaig deixar lliscar al fons de l’esfera per la llisa superfície del vidre. Després em vaig girar per agafar els pots de menjar i altres endergues que en Cavor em donava. Hi feia calor, a dins. El termòmetre marcava vuit graus Fahrenheit, i com que perdríem poca o gens d’aquesta escalfor amb la radiació, calçàvem sabates i roba prima de cotó. Tot i això, però, portàvem un fardell de roba de llana i unes quantes mantes gruixudes per si un cas. Sota la direcció d’en Cavor, vaig anar col·locant a terra els paquets, els cilindres d’oxigen i tota la resta, i ben prest ho vàrem tenir tot a dins. En Cavor va fer una volta pel porxo sense teulat per comprovar que no ens deixàvem res, i després es va enfilar darrere meu. Vaig veure que duia una cosa a la mà.

—Què porteu? —vaig preguntar.

—No heu agafat res per llegir?

—Oh, Déu meu, no!

—M’havia oblidat de dir-vos-ho. No n’estic del tot segur… el viatge pot durar un cert temps, potser setmanes…

—Però…

—Surarem dins l’esfera sense res a fer en absolut.

—Si ho hagués sabut… —vaig fer.

En Cavor va guaitar a fora per l’escotilla.

—Mireu, allí hi ha alguna cosa!

—Tenim temps?

—Encara trigarem una hora.

Vaig guaitar a fora. Era un exemplar antic de Tit-Bits que un dels manobres devia haver portat. A un racó vaig veure un Lloyd’s News esqueixat. Vaig tornar a escalar l’esfera amb aquelles troballes.

—Què porteu, vós? —vaig preguntar a en Cavor.

Li vaig agafar el llibre i vaig llegir Obres de William Shakespeare. En Cavor va envermellir una mica.

—Es que la meva educació ha estat només científica —va dir en to de disculpa.

—No heu llegit mai Shakespeare?

—Mai.

—Era un home prou savi… a la seva manera irregular.

—Això és el que m’han dit —va fer ell.

El vaig ajudar a ajustar la coberta de vidre de l’escotilla i després ell va pitjar un botó per tancar la persiana corresponent de la banda exterior. La petita clapa oblonga de claror es va apagar. Quedàrem completament a les fosques.

Cap dels dos no vàrem parlar durant una estona. Per bé que la caixa no havia de ser refractària al so, tot era molt silenciós.

Aleshores em vaig adonar que no hi havia res on aferrar-nos per quan es produís el sotrac de la partida, i també que no em trobaria còmode sense cadira.

—Per què no hem portat cadires? —vaig preguntar.

—Ja hi he pensat —va dir en Cavor—, però no en necessitarem.

—Per què no?

—Jo ho veureu —va contestar amb un to de qui no té ganes de parlar.

Vaig callar. De sobte se m’havia fet del tot evident que era de bojos estar dins aquella esfera. Em vaig preguntar si ja era massa tard per tornar enrere. Sabia que el món de l’exterior de l’esfera em seria poc hospitalari —durant setmanes havia viscut a càrrec d’en Cavor—, però, malgrat tot, seria tan fred com el zero infinit, tan poc hospitalari com la buidor de l’espai? Si no hagués estat perquè no vaig voler semblar covard, crec que hauria obligat en Cavor a deixar-me sortir. Però vaig continuar dubtant, i cada vegada tenia més por i estava més enfadat, i així el temps va passar.

Aleshores es va produir un petit sotrac, un soroll com una ampolla de xampany destapada a una altra cambra i un xiulet feble. Durant un instant vaig sentir una tensió immensa, una impressió fugaç que m’estiraven els peus cap avall amb una força d’innombrables tones.

Va durar un instant infinitesimal, però em va impulsar a l’acció.

—Cavor —vaig dir en la fosca—, tinc els nervis desfets… No crec que… —Vaig callar i ell no va contestar—. Maleït sigui! —vaig cridar—. Sóc un boig! Qui em manava ficar-me en aquesta aventura? Cavor, no vinc. És massa arriscat. Me’n vaig.

—No podeu —va dir ell.

—Que no puc? Ara ho veurem, si no puc!

Va estar uns segons a contestar-me.

—Ja és massa tard per barallar-nos, Bedford —digué—. Aquest sotrac ha estat la partida. Ara ja volem com una bala cap a l’abisme espaial.

—Jo… —vaig començar.

Però aleshores el que pogués passar ja no tenia cap mena d’importància. Durant una estona vaig romandre com entabanat. No podia parlar. Era com si mai abans no hagués sentit parlar de la idea de deixar el món. Llavors vaig percebre tot un seguit de canvis en les meves sensacions corporals. Eren unes sensacions de lleugeresa, d’intangibilitat. I, per afegitó, una curiosa sensació dins el cap, gairebé un efecte apoplèctic, i un martelleig de la sang a les orelles. Cap d’aquestes sensacions no va disminuir amb el pas del temps, però finalment m’hi vaig avesar tant que ja no em molestaven.

Vaig sentir un clic i va néixer la claror d’una llanterna. Vaig veure la cara d’en Cavor, tan blanca com jo sentia que devia estar la meva. Ens vàrem mirar en silenci. La foscor transparent del vidre de darrere ell el feia semblar com si surés en el buit.

—Bé, ja hi estem embarcats —vaig dir finalment.

—Sí, hi estem embarcats —va dir ell. I en percebre un gest meu, digué—: No us mogueu, relaxeu els músculs… com si fóssiu al llit. Som en un petit univers que només és nostre. Mireu tot això!

Va assenyalar les caixes i els fardells que jo havia col·locats damunt les mantes del fons de l’esfera, sense lligar. Vaig quedar bocabadat en veure que suraven a un peu de distància de la paret esfèrica. Aleshores, per l’ombra em vaig adonar que en Cavor tampoc no estava repenjat al vidre. Vaig tocar darrere meu amb la mà i vaig constatar que jo també estava suspès en l’espai, separat del vidre.

No vaig cridar. No vaig fer cap gest. Però vaig tenir por. Era com si alguna cosa, no sabia què, m’aguantés i m’alcés. El senzill contacte de la meva mà amb el vidre em va fer moure tot jo ràpidament. Vaig comprendre què passava, però això no em va treure la por de damunt. Estàvem aïllats de la gravitació exterior, només es produïa l’atracció d’objectes en el si de la nostra esfera. Per tant, tot allò que no estigués enganxat al vidre anava —lentament a causa de la lleugeresa de les nostres masses— cap al centre de gravetat del nostre petit món, que semblava situat cap al centre de l’esfera, però més decantat cap a mi que no pas cap a en Cavor, justament a causa del meu pes superior al seu.

—Ens hem de girar i surar donant-nos l’esquena —digué en Cavor—, amb totes les coses entre nosaltres.

Surar tan a lloure en l’espai era una sensació inconcebible, i al començament ben estranya i terrorífica; però quan va passar la por, no va resultar del tot desagradable i sí molt descansada; de fet, la sensació terrenal més semblant que conec és l’experiència de jeure damunt un matalàs de plomes ben gruixut. Però, quina sensació d’independència més absoluta, quina llibertat! No havia calculat coses com aquella. Havia esperat un sotrac violent en partir, una sensació vertiginosa de velocitat. I en canvi em sentia com si m’hagués alliberat del cos. No era com l’inici d’un viatge, era com l’inici d’un somni.





5. EL VIATGE A LA LLUNA


Després en Cavor va apagar el llum. Va dir que no ens sobrava la provisió d’energia i havíem d’estalviar-la per llegir. Durant una estona, que no sé si va ser llarga o curta, no hi va haver més que foscor buida.

Una pregunta va surar en el buit:

—Cap on enfilem? —vaig dir—. En quina direcció?

—Ens allunyem de la terra en tangent, i atès que la lluna és a punt de fer el tercer quart, ens dirigim a qualque punt de la lluna. Obriré una persiana…

Vaig sentir un clic i aleshores una finestra de l’exterior va badallar. El cel de fora era tan negre com la negror de dins l’esfera, però la forma de la finestra oberta es remarcava gràcies a una munió d’estels.

Els qui només han vist el cel estelat des de la terra no es poden imaginar el seu aspecte quan el vagorós vel mig lluminós del nostre aire ha desaparegut. Els estels que veiem des de la terra són només els escadussers supervivents que penetren la nostra atmosfera boirosa. Però aleshores vaig comprendre, finalment, el significat dels hostes de l’univers!

Segurament més endavant veuríem coses més estranyes, però aquell cel sense aire, empolsegat d’estels, em sembla que serà una de les coses que trigaré més a oblidar!

La finestrella es va tancar amb un clic i es va obrir la de devora, que es va tornar a tancar immediatament; després es va obrir una tercera, i vaig haver de tancar els ulls a causa de l’esplendor encegadora de la lluna minvant.

Abans de tornar-me a girar cap a la pàl·lida resplendor, vaig haver de mirar una estona en Cavor i els objectes il·luminats de blanc que ens voltaven per acostumar la vista a la claror.

Perquè la gravitació de la lluna pogués actuar damunt les substàncies de la nostra esfera teníem quatre finestres obertes. Vaig notar que jo ja no surava lliurement en l’espai, sinó que els meus peus descansaven damunt la paret de vidre en direcció a la lluna. Les mantes i les caixes de provisions també varen lliscar lentament vidre avall i finalment s’aturaren davant les obertures, de manera que ens taparen part de la vista. Naturalment, quan mirava cap a la lluna em semblava que mirava «cap avall». A la terra, «cap avall» significa cap a la terra, cap on cauen les coses, i «cap amunt» la direcció contrària. Ara, l’atracció de la gravitació era cap a la lluna i, per tant, teníem la terra part damunt nostre. I, naturalment, quan totes les persianes de cavorita estaven tancades, «cap avall» era cap al centre de l’esfera, i «cap amunt» era cap a les parets.

També era una curiosa experiència diferent de la terrenal, allò de la claror que et venia de sota. A la terra la llum et ve de sobre, o esbiaixada des de dalt, però aquí venia de davall els peus i havíem de mirar cap amunt per veure les nostres ombres.

De primer, estar-me dret només damunt una paret de vidre i mirar avall cap a la lluna, a través de centenars de milers de milles d’espai buit, em va provocar una mena de vertigen. Però el mareig va desaparèixer ràpidament. I aleshores, quin espectacle tan excels!

El lector ho podrà imaginar millor si s’ajeu a terra, una nit càlida d’estiu, amb les cames cap amunt, i contempla la lluna entre els peus; però, per alguna raó, probablement per l’absència d’aire que la feia molt més lluminosa, la lluna semblava molt més grossa del que es veu des de la terra. Els més mínims detalls de la seva superfície es destacaven amb tota claredat. I atès que no la vèiem a través de l’aire, la seva silueta era brillant i esmolada, sense reverberació ni halo; la polsina d’estels que omplia el cel arribava fins a les vores de la lluna i marcava clarament la rima de la seva part no il·luminada.

I mentre m’estava dret contemplant la lluna entre els meus peus, aquella sensació d’impossible que m’havia escomès adesiara des que havíem partit, va tornar amb molta més força que mai.

—Cavor —vaig dir—, em passa una cosa estranya. Totes les companyies que havíem de crear, i tot els negocis de minerals…

—Sí?

—Doncs que ara no ho sé veure.

—Bé —va dir en Cavor—. Ja ho superareu.

—Sí, suposo que prest o tard ho tornaré a veure com abans. Però és que…, tot això… Gairebé em costa de creure que mai hagi existit el món…

—Aquest exemplar del Lloyd’s News us pot ajudar —va dir ell.

Vaig mirar uns instants la revista, després la vaig alçar al nivell del ulls i va resultar que podia llegir prou fàcilment. Vaig mirar per sobre la columna de petits anuncis. «Un cavaller de possibles desitja invertir», vaig llegir. El coneixia, aquell cavaller. Després un excèntric que volia vendre una bicicleta Cutaway, «pràcticament nova, que val 15 lliures esterlines, per cinc»; i una senyora en dificultats oferia alguns coberts de peix «regal de noces», amb gran sacrifici. Sense dubte, mentre jo ho llegia, alguna ànima innocent devia estar examinant aquells coberts, i algú devia pedalejar triomfalment damunt aquella bicicleta, i algú altre devia consultar confiadament aquell cavaller benvolent de possibles. Em vaig posar a riure i vaig deixar caure la revista.

—Som visibles des de la terra? —vaig preguntar.

—Per què?

—Coneixia una persona que estava molt interessada en l’astronomia. Se m’ha acudit que seria molt curiós si… el meu amic ens veiés per casualitat amb un telescopi.

—Caldria el telescopi més poderós de la terra, i encara que ens veiessin, només seríem un puntet minúscul.

Vaig contemplar la lluna en silenci una estona.

—És un món —vaig dir—. Ho sembla infinitament més que vist des de la terra. Potser fins i tot hi ha vida…

—Vida! —va exclamar en Cavor—. No! Traieu-vos-ho del cap, això! Penseu que sou una mena d’explorador de l’Àrtic que exploreu els indrets desolats de l’espai. Mireu-la! —Va fer un gest amb la mà cap a la blancor resplendent d’allà baix—. Es morta. Morta! Immensos volcans extingits, ermassos de lava, deserts de neu o d’àcid carbònic glaçat, o aire gelat, i pertot arreu enderrocalls, simals, gorgs i esquerdes. No hi passa res. L’home ha vigilat sistemàticament aquest planeta amb telescopis des de fa més de dos-cents anys. Quins canvis us sembla que hi ha descobert?

—Cap.

—S’han observat dos esllavissaments indiscutibles, una esquerda dubtosa i un lleuger canvi de color periòdic. Això és tot.

—Ni tan sols sabia que s’hagués descobert això.

—Oh, sí, però d’habitants…

—Per cert —vaig preguntar llavors—, quina és la cosa més petita que pot distingir el telescopi més potent enfocat a la lluna?

—S’hi podria veure una església mitjana. Ben segur, s’hi podria veure un poble; o un edifici, qualsevulla cosa feta per la mà de l’home. És possible que hi hagi insectes, algun animal de l’estil de les formigues, per exemple, que s’amaguessin als caus, o algunes criatures diferents sense cap semblança a les de la terra. Això és el més probable, si és que hi ha cap possibilitat de trobar-hi vida d’alguna espècie. Penseu en la diferència de condicions amb la terra! La vida s’hauria d’adaptar a un dies de la durada de catorze dies terrestres, un sol sense núvols de catorze dies seguits, i després una nit de la mateixa durada, cada cop més freda sota aquests estels freds i esmolats. Una nit que assoliria el fred més intens, el fred últim, el zero absolut de 273 graus centígrads sota zero. Així doncs, la vida a la lluna hauria d’hivernar durant aquest fred i despertar-se cada nou dia.

Va baixar la veu i va continuar:

—Podem imaginar una vida semblant a la dels cucs, alimentada d’aire sòlid així com un cuc de terra s’empassa terra, o monstres de pell molt gruixuda…

—Per cert —vaig dir—, per què no hem portat cap arma?

En Cavor no va contestar la meva pregunta.

—L’important és arribar-hi. Quan hi serem ja ho veurem.

Aleshores vaig recordar una cosa.

—Naturalment, siguin quines siguin les condicions, si més no hi haurà els meus minerals —vaig dir.

Llavors en Cavor em va dir que volia alterar una mica el nostre curs; deixaria que la terra ens estirés una mica un moment. Durant trenta segons, obriria una persiana que donava a la terra. Em va advertir que em rodaria el cap i em va recomanar que estintolés els braços contra el vidre per amortir la caiguda del meu cos. Vaig fer el que m’indicava i vaig prémer els peus contra els embalums de les caixes del menjar i els cilindres d’aire per evitar que em caiguessin damunt. Aleshores la finestra es va obrir amb un clic. Vaig caure esburbadament de cara i, per un moment, entre els meus dits estesos, vaig veure la mare terra: un planeta en un cel cap avall.

Encara érem molt a prop de la terra —en Cavor em va dir que la distància devia ser aproximadament d’unes vuit-centes milles—, i l’immens disc terraqüi omplia tot l’univers. Però ja es podia veure clarament que el món era un globus. La terra que teníem a sota estava poc il·luminada i era vaga, però cap a l’oest, les immenses franges verdes de l’Atlàntic brillaven com plata fosa sota el dia en declivi. Em va semblar reconèixer la silueta emboirada de les costes de França i d’Espanya, i el sud d’Anglaterra. Aleshores, amb un clic, la persiana es va tancar i jo em vaig trobar en un estat de gran confusió, relliscant lentament per la paret llisa de vidre.

Quan finalment les sensacions s’encalmaren, em va semblar d’una evidència inqüestionable que la lluna era «cap avall», sota els meus peus, i que la terra era a l’alçada de l’horitzó; la terra que, des dels orígens dels temps, havia estat «a sota» per a mi i els meus semblants.

Ens calia tant poc d’esforç, la pràctica anul·lació del nostre pes ens facilitava tant tot el que havíem de fer, que no vàrem sentir la necessitat de menjar res fins sis hores després de la partida (segons el cronòmetre d’en Cavor). Jo em vaig sorprendre que ja hagués passat tant de temps. I em vaig sentir tip amb molt poca cosa. En Cavor va examinar l’aparell d’absorció d’àcid carbònic i aigua i va comunicar-me que tot funcionava perfectament i que havíem consumit molt poc d’oxigen. La conversa es va anar esmortint, i com que no teníem res a fer, ens vàrem deixar emportar pel curiós ensopiment que sentíem. Vàrem estirar les mantes de manera que tapessin el màxim de llum possible, ens vàrem desitjar bona nit i ens vàrem adormir gairebé immediatament.

Així és que, dormint, i xerrant o llegint de tant en tant, i menjant adesiara, per bé que sense cap impuls de gana, sinó la major part del temps en una mena d’estat que no era ni de vigília ni de son, vàrem continuar caient ràpidament cap a la lluna durant un temps que no era ni dia ni nit, un temps silenciós i tou.





6. L’ATERRATGE A LA LLUNA


Recordo el dia que en Cavor va obrir de sobte sis persianes i em va enlluernar tant que el vaig escridassar. Tot el que es veia era lluna, una esplèndida simitarra d’alba blanca, amb la vora retallada per osques de foscor; la banda del creixent era com una costa de fosca en baixamar, on es retallaven els pics i els pinacles per la resplendor del sol. Suposo que el lector ha vist dibuixos o fotografies de la lluna, de manera que no em cal descriure els trets més generals d’aquell paisatge: les serralades en forma d’anell, més vastes que qualsevol cadena de muntanyes terrestre, els cims resplendents al sol, les ombres dures i profundes, les grisenques planures desiguals, les fondalades, els turons, la successió de cràters, tot plegat passava de la resplendor més enlluernadora al misteri general de la negror. Volàvem per aquell món només a una distància escassa d’un centenar de milles part damunt les crestes i pinacles. I vàrem poder veure allò que cap ull no veurà mai des de la terra: que sota la lluminositat de la claror del sol els perfils durs de les roques, els gorgs de les planures i el sòl dels cràters esdevenien grisos i imprecisos sota una calitja que s’espessia; que la blancor de les superfícies il·luminades es trencava en bonys i clapes, tornava a sorgir i després s’enfonsava i s’esvaïa; que ací i allí hi havia estranyes tonalitats burelles i olivàcies, que augmentaven i s’escampaven.

Però vàrem tenir poc temps per contemplar aquell panorama, car aleshores havíem arribat al moment culminant i perillós de veritat del nostre viatge. A mesura que donàvem voltes a la lluna, havíem de baixar cada cop més, havíem d’alentir la marxa i esperar atentament una oportunitat, fins a trobar el moment que ens hi poguéssim deixar caure.

Per a Cavor fou un temps de molta tensió; per a mi fou un temps d’ansiosa inactivitat. Era com si sempre li fos un destorb, jo. Saltava d’una banda a l’altra de l’esfera amb una agilitat que li hauria resultat impossible a la terra. Durant aquelles últimes hores plenes d’esdeveniments, no va deixar d’obrir i tancar les finestres de cavorita, de fer càlculs, de consultar el cronòmetre a la claror de la llanterna. Durant una bona estona vàrem romandre amb totes les finestres tancades, i suràrem silenciosament en la fosca, giravoltant en l’espai.

Finalment el vaig sentir que cercava a les palpentes els ressorts de les persianes i tot d’un plegat s’obriren tres finestres alhora. Jo vaig trontollar i em vaig tapar els ulls, entelats, adolorits i encegats per la claror sobtada del sol sota els meus peus. Aleshores les persianes es tancaren de bell nou i em varen deixar el cervell engramponat en la foscor que em premia els ulls. I immediatament vaig tornar a flotar en un silenci vast i negre.

Després en Cavor va encendre la llum elèctrica i em va explicar que convenia lligar tot l’equipatge junt i embolicar-lo amb les mantes per protegir-lo del xoc que es produiria a la baixada. Ho vàrem fer amb les finestres tancades perquè així els fardells s’arranjaven ells mateixos d’una manera natural al bell mig de l’esfera. Fou una tasca curiosa: dos homes surant a lloure en aquell espai esfèric, empaquetant i estirant cordes. Imagineu-ho, si en sou capaços! Sense un damunt ni un davall, i amb cada esforç que resultava un moviment inesperat. A vegades m’encastava contra el vidre a causa d’una empenta d’en Cavor, a vegades espernegava desesperadament en el buit. Adés la llum elèctrica era damunt el meu cap, ara la tenia sota els peus. Ara els peus d’en Cavor em ballaven davant els ulls, després xocàvem de cara. Però a la fi les nostres pertinences varen quedar ben fermades en un sol embalum, tret de dues mantes amb les que ens embolicaríem, amb obertures per passar-hi el cap.

Aleshores en Cavor va obrir un instant una finestra que donava a la lluna i vàrem veure que quèiem cap a un gran cràter central, amb tot de cràters més petits agrupats en una mena de creu al seu voltant. I de bell nou en Cavor va fer anar la nostra diminuta esfera cap al sol encegador. Crec que utilitzava l’atracció del sol com a fre.

—Tapeu-vos amb una manta —em va cridar.

Me’n va tirar una i, per un moment, jo no vaig entendre per què ho feia. Després vaig alçar la manta de sota els meus peus i m’hi vaig embolicar, cap i ulls també. Sobtadament en Cavor va tornar a tancar totes les persianes, en va obrir i tancar una de cop, després les va començar a obrir totes i les deixava enrotllades. Es va produir un sotrac, i després començàrem a rodolar; rebotàrem contra les parets de vidre i contra el gran fardell de l’equipatge, ens vàrem agafar amb força l’un amb l’altre, i a fora una substància blanca xocava contra l’esfera com si rodoléssim per un pendent nevat…

Una giratomba, un cop, un bot, un cop, un bot, una giratomba…

Un patac sord i jo em vaig trobar mig colgat sota el fardell de les nostres possessions. Hi va haver una estona de quietud. Després vaig sentir en Cavor que esbufegava i remugava, i l’espetec d’una persiana que lliscava pel bastidor. Amb un gran esforç vaig retirar de damunt meu el nostre equipatge embolicat amb mantes i en vaig emergir. Les finestres obertes eren només uns espais negres quallats d’estels.

Encara érem vius, però, ajaguts en la fosca de l’ombra del mur del gran cràter on havíem caigut.

Vàrem recuperar l’alè i, en incorporar-nos, ens adonàrem dels nostres membres colpejats. Crec que cap dels dos no esperàvem un aterratge tan poc amable. Em vaig posar dolorosament dempeus.

—I ara —vaig dir—, a contemplar el paisatge de la lluna! Oh, Cavor… és terriblement fosc, això!

El vidre era tot entelat i, tot parlant, el vaig fregar amb la manta.

—Encara manca una mitja hora perquè es faci de dia —va dir en Cavor—. Ens convé esperar.

Era impossible veure-hi. Pel que podíem destriar, tant era si haguéssim estat dins una esfera d’acer en comptes d’una de vidre. En fregar el vidre amb la manta només l’havia empastifat, i tan aviat com deixava de fregar, la humitat s’hi tornava a condensar mesclada amb una quantitat creixent de pèls de la manta. Mai no hagués utilitzat la manta! En esforçar-me per desentelar el vidre, vaig llenegar damunt la superfície humida i em vaig fer mal a la galta amb un dels cilindres d’oxigen que sobresortien del fardell.

Aquella situació era exasperant. Era absurd; heu-nos aquí, acabats d’arribar a la lluna, voltats de qui sap les meravelles, i l’únic que en podíem veure era la paret grisa i molla de la bombolla que ens havia fet de vehicle.

—Maleït sigui! —vaig exclamar—, per aquest preu hauríem pogut aterrar a casa!

Em vaig agotzonar prop del fardell i vaig tremolar. Em vaig embolicar més fort amb la manta.

De sobte, la humitat del vidre es va convertir en gebre.

—Podeu abastar l’escalfador elèctric? —va preguntar en Cavor—. Sí, el botó negre. Si no, ens gelarem.

No m’ho vaig fer dir dues vegades.

—I ara —vaig dir—, què hem de fer?

—Esperar.

—Esperar?

—Clar. Haurem d’esperar que s’escalfi l’aire i aleshores el vidre es desentelarà. Fins llavors no podem fer res. Aquí encara és nit, hem d’esperar que arribi el dia. Mentrestant, no teniu gana?

Vaig trigar una mica a contestar i vaig continuar agotzonat, tremolant. Després, a contracor, vaig separar la vista del trencaclosques del vidre entelat i vaig mirar en Cavor.

—Sí —vaig dir—. Tinc gana. I em sento enormement decebut. Em pensava que… Que sé jo que em pensava que trobaria! Però segur que no això.

Vaig recórrer a la meva filosofia, em vaig col·locar bé la manta em vaig asseure damunt el fardell per fer el meu primer àpat a la lluna. Em sembla que no el vaig acabar… ho he oblidat.

A la fi, de primer a clapes, després ràpidament en zones més grans, el vidre es va anar desentelant i va desaparèixer el vel d’humitat que ens amagava el món lunar.

Vàrem guaitar cap a fora per veure el paisatge de la lluna.





7. ALBADA A LA LLUNA


D’entrada, allò ens va semblar el més salvatge i desolat dels panorames. Ens trobàvem en un amfiteatre enorme, una vasta planura circular, el sòl d’un cràter gegant. Les parets, com penya-segats, ens encerclaven pertot arreu. Per l’oest, la claror del sol invisible els il·luminava fins a la mateixa base i mostrava unes cingleres desiguals de roca grisa i trista, ratllada aquí i allí amb bancs i congestes de neu. Aquesta serralada potser estava a una dotzena de milles, però cap atmosfera d’entremig no en disminuïa mínimament la detallada brillantor. Els penyals s’alçaven, clars i espurnejants, contra un rerefons de negror estelada que, als nostres ulls terrestres, semblava una gloriosa cortina de vellut de l’amplada de tot el firmament.

El penya-segat de la banda de l’est ens va semblar, de primer, una franja sense estels de la cúpula estelada. Allí no hi havia cap reverberació rosada, cap pal·lidesa creixent que anunciés l’arribada del dia. Només la Corona, la llum zodiacal, una boirina lluminosa en forma de con enorme que apuntava cap a l’esplendor de l’estel de l’alba, ens avisava de la proximitat imminent del sol.

Tota la claror del nostre voltant era una reflexió dels penya-segats de l’oest, que il·luminava una immensa planura ondulada, freda i grisa, una grisor que s’enfosquia cap a l’est fins a entrar en l’absoluta negror de corb de l’ombra del penya-segat. Una munió de cims grisos arrodonits, de turons espectrals, d’ondulacions de substància nevada, que s’estenien cresta rere cresta cap a l’obscuritat remota, ens donaren una primera apreciació de la distància de la paret del cràter. Aquells turons semblaven de neu. Llavors jo creia que ho eren. Però no: eren munts i masses d’aire glaçat!

Això va ser el principi. Però després, de sobte, veloçment, sorprenentment, va arribar el dia lunar.

La claror del sol ja havia tramuntat el penya-segat i tocava les masses inermes de la base; sense aturador, va avançar amb botes de set llegües cap a nosaltres. Va semblar que el penya-segat llunyà es desplaçava i tremolava, i que, al contacte de l’alba, un baf gris sorgia del sòl del cràter i s’enfilava amunt: terbolins i bafarades i esquinçalls de vapor gris, cada cop més espès, més extens i més dens, fins que tota la banda oest de la planura fumejava com un mocador mullat col·locat davant el foc, i els penya-segats de l’oest ja no foren més que un resplendor vagorós al darrere.

—Això és aire —digué en Cavor—. Ha de ser-ho per força… si no, no s’aixecaria així, només al contacte dels raigs del sol. I si és això… —Va mirar cap amunt—. Mireu!

—Què? —vaig preguntar.

—Al cel. Ja. Entre la fosca… un puntet de blau. Mireu! Els estels semblen més grans. I els més petits, i aquelles nebulositats vagaroses que vèiem en l’espai buit, ja no hi són!

Ràpidament, fermament, el dia se’ns acostava. Cim grisós rere cim grisós eren abastats per la claredat i esdevenien d’una intensitat blanca i fumosa. Al nostre oest aviat no hi va haver res més que un banc de boira ascendent, l’avançada i l’ascenció tumultuosa d’una lluminositat nebulosa. El distant penya-segat havia reculat cada vegada més, havia mostrat les puntes i havia anat canviant entre el remolí de vapor, i finalment s’havia fos i esvaït en la seva pròpia confusió.

L’avanç de la boirada s’acostava cada vegada més, amb la mateixa velocitat que l’ombra d’un núvol davant el vent del sud-oest. Prop de nosaltres es va aixecar una broma anticipatòria.

En Cavor em va engrapar un braç.

—Què? —vaig dir.

—Mireu! La sortida del sol! El sol!

Em va fer girar i va assenyalar la cresta del penya-segat de l’est, que sobresortia part damunt la broma que ens envoltava, escassament més il·luminada que la fosca del cel. Però ara el seu perfil es remarcava amb clapes estranyament rosades, llengües de flames rogenques que es recargolaven i pampalluguejaven. Em vaig imaginar que devien ser espirals de vapor que havien copsat la llum i formaven un encrespament de llengües de foc contra el cel, però en realitat veia els raigs del sol, una corona de foc al voltant del sol que sempre queda amagada als ulls terrestres pel nostre vel atmosfèric.

I llavors, el sol!

Sense vacil·lacions, inevitable, va sortir una línia resplendent, una vora prima de fulgor insuportable que va prendre forma arrodonida, va esdevenir un arc, després es va convertir en un ceptre encegador, i va enviar-nos un corrent d’escalfor com si fos una espasa.

Fou com si m’apunyalessin els ulls! Vaig fer un crit i em vaig girar, encegat, cercant a les palpentes la meva manta per davall el fardell.

I amb aquella incandescència va venir el so, el primer so que ens arribava des que havíem deixat la terra; era com un grinyol, com un cruixit, el refrec tempestuós del vestit aeri del dia naixent en arrossegar-se. I amb l’arribada del so i de la llum, l’esfera va començar a gronxar-se; i nosaltres, cecs i atordits, trontollàrem indefensos l’un contra l’altre. L’esfera va tornar a bellugar-se, i el grinyol va augmentar de to. Jo havia hagut de tancar els ulls per força i m’afanyava esburbadament per tapar-me el cap amb la manta, de manera que el segon sotrac de l’esfera em va fer caure a terra sense remei. Vaig caure damunt el fardell i vaig obrir els ulls un instant, que em va bastar per tenir un llambrec de l’aire a l’altre banda del vidre. Volava, bullia de fet, com neu on hi han ficat una barra de ferro roent. Allò que havia estat aire sòlid, de sobte, al contacte del sol, s’havia convertit en una pasta, un fang, una liqüefacció llotosa que xiulava i borbollejava com gas.

Aleshores es va produir una giratomba encara més violenta de l’esfera i en Cavor i jo ens engrapàrem mútuament. A continuació vàrem tornar a rodolar, i continuàrem rodolant fins que vaig quedar de quatre potes. L’albada lunar havia fet presa de nosaltres. Era com si ens volgués demostrar el que la lluna era capaç de fer-nos, a nosaltres, pobres desgraciats.

Vaig donar una altra llambregada a l’exterior: bavarades de vapor, llot semi-líquid que sorgia, relliscava, queia, tornava a relliscar. Vàrem quedar completament a les fosques. Vaig caure amb els genolls d’en Cavor encastats al meu pit. Després va semblar que s’allunyava de mi volant i, per un moment, jo em vaig quedar sense alè, amb la mirada fixa cap amunt. Un roc esllavissat d’aquella matèria fosa havia xocat contra nosaltres, colgant-nos, i ara s’empetitia, bullint. Vaig veure les bombolles que ballaven damunt el vidre. Vaig sentir en Cavor que gemegava feblement.

Aleshores una gran allau d’aire fos ens va atrapar. Amb un petarrelleig eixordador vàrem començar a rodolar per un pendent, cada vegada més ràpidament, saltant damunt esquerdes i rebotant per les protuberàncies del terreny, cada vegada més veloçment, cap a l’oest, cap al blanc tumult ardent del dia lunar.

Agafant-nos com podíem, vàrem rodolar i giravoltar sense aturador, amb el fardell que ens saltava a sobre, que ens colpejava per totes bandes. Xocàvem l’un contra l’altre, ens engrapàvem, ens separàvem violentament; vàrem xocar de cap, i tot l’univers va esclatar en fletxes ardents i estels brillants! A la terra ens hauríem rebentat l’un contra l’altre una dotzena de vegades, però per sort per a nosaltres, a la lluna el nostre pes era només una sisena part de la seva terrenitat, cosa que ens va evitar una desgràcia. Recordo que vaig experimentar una sensació de mareig absolut, com si el meu cervell se m’hagués capgirat dins el crani, i després…

* * *

Vaig sentir que tenia alguna cosa damunt la cara, uns tentacles prims em molestaven a les orelles. Aleshores vaig descobrir que la brillantor del paisatge que ens envoltava estava amorosit per unes ulleres blaves. En Cavor es va inclinar damunt meu i vaig veure que la seva cara, cap avall, també tenia els ulls protegits per unes ulleres tenyides.

Panteixava i tenia una ferida sagnant al llavi.

—Va millor, això? —va preguntar, i es va eixugar la sang amb el dors de la mà.

Em va semblar que tot es balancejava, però era el meu atabalament. Vaig constatar que en Cavor havia tancat algunes persianes de l’exterior de l’esfera per evitar-me la claror directa del sol. Em vaig adonar que totes les coses de dins l’esfera estaven molt il·luminades.

—Déu meu! —vaig quequejar—. Què és això?

Vaig alçar el coll per veure-hi millor. Vaig notar que a fora hi havia una resplendor enlluernadora, un canvi total de la foscor lúgubre de les nostres primeres impressions.

—He estat molt de temps inconscient? —vaig preguntar.

—No ho sé. El cronòmetre s’ha trencat. Una bona estona… Ai, noi!… per un moment he tingut por que…

Vaig estar una estona reflexionant. Vaig veure que a la cara d’en Cavor encara hi havia una expressió emocionada. No vaig dir res de moment. Em vaig passar inquisitivament la mà pels cops i vaig observar-li la cara a ell per veure si estava ferit. El que jo tenia més malament era el dors de la mà dreta, amb la pell aixecada fins a la carn viva. També m’havia colpejat el front i havia sagnat per la ferida. En Cavor em va donar un flasconet amb un remei —n’he oblidat el nom— que havia portat. Al cap d’una estona em vaig sentir una mica més bé. Vaig començar a estirar braços i cames amb tota cura. Aviat vaig poder parlar.

—Per poc no ens en sortim, oi? —vaig dir, com si no hi hagués hagut cap interval des de la darrera conversa.

—No, ben cert que no!

En Cavor va romandre capficat, amb les mans damunt els genolls. Va mirar a través de les ulleres i després em va mirar a mi.

—Déu meu, i tant que no! —va repetir.

—Què ha passat? —vaig preguntar després d’una pausa—. Hem saltat als tròpics?

—Ha estat tal i com esperava. L’aire s’ha evaporat… si és que és aire. Sigui com sigui, s’ha evaporat i ja es veu la superfície de la lluna. Ens trobem damunt un banc de roca viva. Es veu el sòl a bocins. Un terreny ben estrany, a fe!

Li va semblar que no calia donar més explicacions. Em va ajudar a incorporar-me i ho vaig poder veure amb els meus propis ulls.





8. UN MATÍ LUNAR


El dur contrast, l’implacable blanc i negre d’aquell escenari havien desaparegut. La lluminositat del sol havia agafat una feble tonalitat ambarina i les ombres del penya-segat del cràter eren d’un color porpra fosc. A l’est, un fosc banc de boira encara s’agotzonava i es protegia del sol, però a l’oest el cel era blau i esbandit. Vaig començar a adonar-me del temps que havia estat inconscient.

Ja no estàvem en el buit. Al nostre voltant s’havia aixecat una atmosfera. Els contorns de les coses havien adquirit consistència, s’havien fet més acusats i variats. Tret d’alguns indrets ombrejats de substància blanca, que ja no era aire sinó neu, l’aspecte àrtic del panorama havia desaparegut completament. Pertot arreu s’estenien a la llum del sol amples espais de terra pelada i d’enderrocs d’un color de rovell fosc. Ací i allí, a les vores dels munts de neu hi havia bassiols i remolins passatgers d’aigua, l’únic que es bellugava en aquella vastitud àrida. La llum del sol inundava les dues finestres superiors de la nostra esfera i convertia el nostre clima en estiu xafogós, però encara teníem els peus a l’ombra i l’esfera estava en un esllavissament de neu.

Escampats ací i allí pel coster on érem, i teixits per filets blancs de neu dura a la banda no il·luminada, hi havia unes formes com de branquillons, secs i retorçats, de la mateixa coloració rovellada que la roca on estaven clavats. Això em va sorprendre vivament. Bastons! Branquillons en un món sense vida? Després, quan la meva vista es va acostumar a la textura de la seva substància, em vaig adonar que gairebé tota aquella superfície tenia una textura fibrosa, com la catifa de pinassa marronenca que hi ha sota els pins.

—Cavor! —vaig dir.

—Sí?

—Potser ara és un món mort, això, però abans…

Una cosa va atreure la meva atenció. Havia descobert un cert nombre d’objectes rodons entre aquelles agulles. I em va semblar que un es bellugava.

—Cavor —vaig xiuxiuejar.

—Què hi ha?

No vaig contestar de seguida, sinó que em vaig quedar mirant fixament, incrèdul. No podia creure el que veia. Vaig fer un crit inarticulat i vaig assenyalar.

—Mireu! —vaig cridar recuperant la parla—. Allí! Sí! I també allà!

Va mirar cap on jo assenyalava.

—Eh? —va dir.

Com podria descriure el que vaig veure? Es una cosa tan poc important de destacar, i en canvi em va semblar tan meravellosa aleshores, tan emocionant… He dit que entre l’escampall com de branquillons hi havia uns cossos rodonencs, unes cosetes ovalades que podien haver semblat macolins. Però primer un, després un altre, s’havien bellugat, havien rodolat i s’havien esquerdat, i dins l’esquerda de tots dos hi havia una diminuta ratlla d’un groc verdós, que s’estirava cap a fora per trobar la carícia càlida del sol acabat de sortir. Per uns moments això va ser tot, però després un tercer es va bellugar i es va obrir!

—Són llavors —va dir en Cavor. I després el vaig sentir xiuxiuejar molt suaument—: Vida!

—Vida!

Immediatament vàrem comprendre que no havíem fet debades aquell llarg viatge, que no havíem vingut a un àrid desert de minerals, sinó a un món que vivia i es movia! Vàrem observar amb tots els nostres sentits. Recordo que fregava constantment el vidre amb la màniga, temerós de la més mínima sospita d’entelament.

L’espectacle només era clar de veure al mig del camp i, tot al voltant d’aquell centre, les fibres mortes i les llavors eren ampliades i distorsionades per la curvatura del vidre. Però ja en teníem a bastament! Un rere l’altre, per tot el coster il·luminat pel sol, aquells cossets foscos miraculosos s’esbandrien i es badaven com bajoques, com clofolles. I obrien unes boques deleroses que s’empassaven l’escalfor i la claror que queia en cascada del sol acabat de néixer.

A cada moment es trencaven més clofes d’aquelles llavors, i mentre ho feien, les primeres s’inflaven, desbordaven les beines obertes i passaven a la segona fase de creixement. Amb una seguretat sense vacil·lacions, amb una ràpida deliberació, aquelles llavors sorprenents disparaven una petita rel cap a la terra i un curiós farcellet, com una poncella, es dreçava en l’aire. En poc temps tot el coster va quedar clapat de plantes diminutes, erectes i atentes als raigs del sol.

No hi varen romandre molt de temps, però. Aquells farcellets s’inflaren, s’estiraren i s’obriren de cop, i en va sortir una coroneta de punxetes esmolades que s’eixamplaren en un verticil de fulles fosques, primes i punxegudes, que creixien ràpidament, tant que el creixement era visible als nostres ulls. El moviment era més lent que el d un animal, però més ràpid que el de qualsevol planta de les que havia vist fins aleshores. Com us podria donar a entendre la manera com creixien? Les fulles punxegudes creixien tant que en podíem veure el moviment. Les bajoques es crivellaven i s’absorbien amb la mateixa velocitat. Heu agafat mai un termòmetre, un dia molt fred, amb les mans calentes? Heu observat mai el fil de mercuri que s’enfila pel tub? Doncs així creixien aquelles plantes lunars.

En pocs minuts, les poncelles de les plantes més pròximes s’havien allargat en tiges d’on sortia un altre verticil de fulles, i tot el coster que fins feia poc havia semblat una estesa de pedruscall sense vida, ara s’havia enfosquida amb un herbam baix, color verd oliva, eriçat de punxes que onejaven amb la força mateixa del seu creixement.

Vaig mirar cap a una altra banda i, vet-ho aquí!: a la part superior d’una roca de la banda est hi havia un serrell similar de plantes una mica menys desenvolupades, que onejava i s’inclinava, fosc en comparació a l’encegadora claror del sol. I més enllà d’aquella franja hi havia la silueta d’un matoll, amb branques malforjades com de cactus, que s’inflava visiblement com una bufeta que s’omple d’aire.

Aleshores també vaig descobrir per l’oest que una altra forma igual de grossa s’alçava part damunt l’herbam. Però allí la llum queia sobre els costats llustrosos i vaig poder constatar que la planta era d’una tonalitat clarament ataronjada. Creixia a ulls vista; si la deixaves de mirar un minut i després hi tornaves, la silueta havia canviat. N’emergien unes branques espesses i romes, i en poc temps va agafar una forma coral·lina d’uns quants peus d’altura. Comparat amb aquell creixement, el bolet terrestre anomenat bufa creix a pas de tortuga, tot i que a vegades arriba a créixer un peu de diàmetre en una sola nit. Però resulta que la bufa creix contra una força de gravetat sis vegades més gran que la de la lluna.

Més lluny, enllà dels barrancs i de les planes que abans havien estat ocultes als nostres ulls, però no al sol, damunt els esculls i els bancals de roca brillant, s’estenia una barba eriçada de vegetació punxeguda i carnosa, adelerada per aprofitar la brevetat del dia per florir, fruitar, llavorar i morir. Era com un miracle, aquell creixement. Així ens podem imaginar que creixeren els arbres i les plantes en la Creació, i cobriren la desolació del món acabat de fer.

Imagineu-vos-ho! Imagineu aquella albada! La resurrecció de l’aire gelat, l’agitació i el desvetllament del sòl, i després aquella pujada silenciosa de vegetació, aquella sobrenatural ascensió de punxes i fulles. Imagineu-vos-ho il·luminat per uns raigs que, en comparació, la claror més intensa del sol terrestre semblava feble i aigualosa. I malgrat tot, al voltant d’aquella jungla vibrant, allà on encara hi havia ombra, hi quedaven congestes de neu blavosa.

I per tenir una visió completa de la nostra impressió, heu de tenir present que ho vèiem a través d’un vidre gruixut i bombat, que ho distorsionava com una lent, i que només era una visió nítida i brillant al centre del quadre, i que cap a les vores resultava desproporcionada i irreal.





9. COMENCEN LES PROSPECCIONS


Vàrem deixar de badar. Ens miràrem amb el mateix pensament tots dos, amb la mateixa pregunta als ulls. Si aquelles plantes creixien, volia dir que hi havia aire i que, per molt enrarit que fos, nosaltres també el podíem respirar.

—I si obríssim l’escotilla? —vaig dir.

—Sí! —exclamà en Cavor—. Així comprovarem si és aire!

—Ben aviat aquestes plantes seran tan altes com nosaltres. Suposem… Suposem que, malgrat tot… Es segur? Com ho sabeu, que és aire? Podria ser nitrogen… fins i tot podria ser àcid carbònic!

—Això és fàcil de comprovar —va dir en Cavor.

Va agafar un bon bocí de paper del fardell i el va rebregar, el va encendre i el va ficar ràpidament per la vàlvula de l’escotilla. Jo em vaig encastar contra el vidre per veure sortir el paper: en depenien tantes de coses d’aquella flameta!

Vaig veure el paper que queia suaument damunt la neu. La flama rosada es va esvair. Per un instant, va semblar que s’havia apagada, però llavors, d’una vora del paper en va sorgir una llengua blavosa, tremolosa, que es va enlairar i estendre!

Silenciosament, tot el full de paper, tret d’allà on estava en contacte directe amb la neu, va cremar i es va encongir, deixant anar un fil tremolós de fum. Ja no hi havia cap dubte: l’atmosfera de la lluna era oxigen pur o aire, i per tant podia —tret que fos excessivament lleugera— alimentar la nostra vida aliena. Podíem sortir de l’esfera… i viure!

Em vaig asseure amb les cames a banda i banda de l’escotilla i em vaig disposar a desengramponar-la, però en Cavor em va aturar.

—Cal que prenguem una petita precaució, abans —digué.

Em va explicar que, encara que a fora hi havia evidències d’una atmosfera oxigenada, podia ser tan enrarida que ens provocaria problemes greus. Em va recordar el mareig de les muntanyes i les hemorràgies que sovint pateixen els aviadors que s’enlairen massa ràpidament. Va dedicar una estona a la preparació d’un beuratge fastigós, que em va obligar a prendre com ell. Em vaig sentir una mica entabanat, però no em va provocar cap altre efecte. Llavors em va deixar que comencés a desengramponar.

Quan el grampó que ajustava el vidre de l’escotilla va estar prou descargolat, l’aire més dens de l’interior de la nostra esfera va començar a escapar-se per l’interstici, xiulant com la vàlvula d’una tetera just abans de bullir. Immediatament en Cavor em va fer aturar. Era evident que la pressió de fora era molt inferior a la de dins. Però no teníem manera de saber fins a quin punt.

Vaig aguantar el vidre de l’escotilla amb les dues mans, a punt de tornar-lo a tancar del tot si, malgrat el nostre desig, l’atmosfera lunar resultava després de tot massa enrarida per a nosaltres. En Cavor tenia a les mans un cilindre d’oxigen comprimit per recuperar la pressió interior. Ens vàrem mirar en silenci i després contemplàrem la fantàstica vegetació que onejava i creixia a ulls vista, en un silenci absolut. Mentrestant, el xiulet continuava ininterrompudament.

Les venes em començaren a martellejar a les orelles i el soroll dels moviments d’en Cavor disminuïren. Vaig notar que tot s’havia tornat molt silenciós a causa de la lleugeresa de l’aire.

Així que el nostre aire s’esmunyia pel forat del grampó, la humitat que formava es condensava.

Després vaig experimentar una peculiar retenció de l’alè, que de fet va durar tot el temps de la nostra exposició a l’atmosfera exterior de la lluna, i una sensació força desagradable a les orelles, a les ungles i a la paret de la gola, que em va espantar però que va desaparèixer immediatament.

Però després vaig tenir vertigen i nàusees, i de sobte em vaig sentir descoratjat. Vaig posar la tapa de l’escotilla i em vaig girar cap a en Cavor per explicar-li apressadament el que em passava. Però en aquells moments ell era el més optimista de tots dos. Em va contestar amb una veu que em va semblar extraordinàriament prima i llunyana, a causa de la lleugeresa de l’aire que transportava els sons. Em va recomanar un glop de conyac i me’n va donar exemple. Aleshores em vaig trobar molt millor. Vaig tornar a girar la tapa de l’escotilla. Les palpitacions a les orelles augmentaren però vaig notar que la nota estrident de l’aire que sortia havia cessat. Malgrat tot, encara no vaig gosar creure que hagués cessat de veritat.

—I bé? —va dir en Cavor amb un fil de veu.

—Què? —vaig fer jo.

—Sortim o no?

Jo m’hi vaig repensar.

—Això serà tot? —vaig preguntar.

—Si ho podeu suportar, sí.

Per resposta, vaig continuar desengramponant. Vaig alçar l’opercle circular i el vaig deixar amb tota cura damunt el fardell. Uns quants borrallons de neu giravoltaren i es desferen quan aquell aire lleuger i desconegut per a nosaltres va prendre possessió de la nostra esfera. Em vaig agenollar, després em vaig asseure a la vora de l’escotilla i vaig guaitar a fora. A sota, a una iarda de la meva cara, hi havia la neu immaculada de la lluna.

Hi va haver una pausa breu. En Cavor i jo ens vàrem mirar.

—Teniu molta dificultat per respirar? —em va preguntar en Cavor.

—No, ho puc suportar.

Va estirar el braç per agafar la seva manta, va passar el cap pel forat del mig i s’hi va embolicar. Es va asseure a la vora de l’escotilla i va baixar els peus fins a unes sis polzades del sòl lunar. Va dubtar un instant, després va agafar impuls, va saltar aquelles polzades i va quedar dret damunt el sòl mai no trepitjat de la lluna.

Quan es va allunyar unes passes, la curvatura del vidre va desfigurar grotescament la seva imatge. Va romandre uns segons aturat, mirant al seu voltant, i després va prendre impuls i va saltar.

El vidre ho distorsionava tot, però tot i així em va semblar que havia fet un salt extraordinàriament alt. Amb un sol bot s’havia allunyat moltíssim, semblava que era a uns vint o trenta peus enfora. Va quedar dret damunt una massa rocosa i gesticulava cap a mi. Potser em cridava, però el so no m’arribava. Com dimonis ho havia fet? Em vaig sentir com si em trobés just davant un fet de màgia.

Completament desconcertat, també vaig saltar per l’escotilla i em vaig posar dret. Just davant meu, la neu caiguda s’havia desplaçada i havia deixat una mena de sèquia. Vaig fer una passa i vaig saltar.

Em vaig trobar volant per l’aire, vaig veure que em sortia a camí la roca on hi havia en Cavor i m’hi vaig aferrar en un estat de desorientació absoluta.

Vaig esclafir a riure dolorosament. Estava ben desconcertat. En Cavor es va inclinar damunt meu i em va cridar, en tons sibilants, que havia d’anar alerta.

Havia oblidat que a la lluna, que tenia només una vuitena part de la massa de la terra i un quart del seu diàmetre, el meu pes era només una sisena part del de la terra. Però ara aquella experiència m’ho faria recordar per sempre.

—Aquí no tenim els caminadors de la Mare Terra —va dir en Cavor.

Amb esforç i amb molta de cura vaig pujar damunt la roca i, movent-me amb la cautela d’un reumàtic, em vaig posar dret devora en Cavor, sota la claror del sol. L’esfera era a uns trenta peus darrere nostre, damunt el caramull de neu, que anava minvant.

Per tota l’extensió que la vista podia abraçar, part damunt l’enorme escampall de roques que formava el terra del cràter, hi havia la mateixa vegetació eriçada que ens envoltava, trencada adesiara per masses sobresortints en forma de cactus i per líquens vermells i liles, que creixien tan ràpidament que semblava que s’arrossegaven per la roca. En aquells moments em va semblar que tota l’extensió del cràter, fins al peu dels penya-segats que el vorejaven, era d’una vegetació salvatge similar.

EI penya-segat semblava nu de vegetació, excepte a la base, i tenia uns contraforts, unes marjades i plataformes que, en aquells primers moments, no ens varen cridar gaire l’atenció. S’alçava a unes quantes milles de distància en totes direccions, de manera que devíem estar situats gairebé al bell mig del cràter. El vèiem a través d’una certa calitja que es bellugava amb el vent. Perquè ara hi havia una mica de vent en aquell aire lleuger, un ventet feble però ràpid, extraordinàriament fred però que exercia poca pressió. Pel que semblava, bufava tot al voltant del cràter, des de la banda fosca i emboirada de sota la paret que tapava el sol, cap a la banda il·luminada i calenta. Era difícil distingir res en aquella broma espessa de l’est, vàrem haver de fer visera amb les mans i mirar amb els ulls mig clucs a causa de la ferotge intensitat del sol immòbil.

—Sembla que està desert —digué en Cavor—. Absolutament desolat.

Vaig tornar a mirar al meu voltant. Encara conservava un darrer indici d’esperança d’alguna evidència humana, algunes restes d’edificacions, una casa o una màquina, però arreu on miràvem només hi havia l’estesa de l’escampall de roques punxegudes i encrespades, l’eriçament d’herbam i aquells cactus sobresortints que s’inflaven cada vegada més. Tot plegat, la negació pura i simple de tota possible esperança.

—Sembla que aquestes plantes són les mestresses absolutes —vaig dir—. No veig ni rastre de cap altra criatura.

—No, no hi ha insectes, ni ocells… Ni un rastre, ni un senyal, ni una partícula de vida animal. Si n’hi hagués, què farien a la nit?… No, només hi ha aquestes plantes.

Em vaig protegir els ulls amb la mà i vaig dir:

—Es com un paisatge de somni. Aquestes coses s’assemblen menys a les plantes terrestres que no pas a la vegetació que t’imagines que hi ha entre les roques del fons de la mar. Mireu aquella d’allà! Sembla un llangardaix convertit en planta. I aquesta lluminositat!

—I això que encara som a la fresca del matí —va dir en Cavor, i va sospirar mirant al seu voltant—. Aquest no és un món per als homes. I en canvi, en certa manera és tan atraient…

Va romandre una estona en silenci i després va començar a fer cl seu cantusseig meditatiu.

Un contacte suau em va espantar: un tronquet prim d’un liquen lívid em pujava damunt el peu. Li vaig donar una puntada i es va esmicolar en pols, i cada mica va començar a créixer.

Vaig sentir una aguda exclamació d’en Cavor i vaig veure que s’havia punxat amb una d’aquelles herbes-baioneta.

Va dubtar, i va mirar entre les roques del nostre voltant com si hi cerqués alguna cosa. Una sobtada resplendor rosada s’havia enfilada per la columna trencada d’una esquerda. Era un rosat d’allò més extraordinari, d’una tonalitat lívida i magenta.

—Mireu! —vaig exclamar.

I en girar-me, vet aquí que en Cavor havia desaparegut!

Vaig romandre glaçat per un moment. Després vaig fer una passa ràpida per mirar per la vora de l’esquerda. Però a causa de la sorpresa per aquella desaparició, em vaig tornar a oblidar que érem a la lluna. L’impuls de la passa que vaig fer m’hauria desplaçat una iarda, a la terra; a la lluna, em va fer anar sis iardes lluny, és a dir, cinc iardes lluny de l’esquerda. De moment, aquell fet va tenir, d’alguna manera, l’efecte d’aquells malsons on caus i no t’atures mai de caure. Perquè mentre que a la terra es recorren setze peus durant el primer segon d’una caiguda, a la lluna se’n recorren només dos, i només amb una sisena part del propi pes. Així és que vaig caure, o més ben dit vaig surar cap avall, suposo que unes deu iardes. I em va semblar que baixava durant molt de temps, diria que uns cinc o sis segons. Vaig planar en l’aire i vaig anar baixant com una ploma, i finalment em vaig encastar fins als genolls dins la neu del fons d’un barranc de roca blau-grisenca vetejada de blanc.

Vaig mirar al meu voltant i vaig cridar:

—Cavor!

Però en Cavor no era per enlloc.

—Cavor! —vaig repetir més fort.

I les roques em retornaren l’eco de la meva veu.

Em vaig girar cap a les roques i m’hi vaig enfilar. Vaig tornar a cridar:

—Cavor!

La meva veu sonava com el bel d’un anyell perdut.

Tampoc no veia l’esfera i per un instant vaig sentir al cor la punxada de la desolació.

Aleshores el vaig veure. Reia i gesticulava per atreure la meva atenció. Era a una clapa de roca pelada, a unes vint o trenta iardes enfora. No el podia sentir, però pels seus gestos vaig endevinar que em deia «salteu!». Vaig dubtar, la distància semblava enorme. Però vaig pensar que sens dubte jo devia poder saltar una distància més gran que no pas ell.

Vaig fer una passa enrere, em vaig preparar i vaig saltar amb tota la meva potència. Va semblar que em disparava enlaire com si no hagués de tornar a baixar mai més…

Volar d’aquella manera fou terrible i deliciós, tan al·lucinant com un malson. Em vaig adonar que el bot havia estat, de molt, massa violent. Vaig volar amb escreix part damunt en Cavor i vaig contemplar un marruell de punxes dins una gran esquerda que s’obria per rebre’m. Faig fer un esgarip d’esglai. Vaig posar les mans per davant i vaig estirar les cames.

Vaig caure damunt l’embalum d’un bolet immens que es va rebentar, va escampar una massa d’espores color taronja al meu voltant, i em va tapar amb pols color taronja. Vaig rodolar, escopint, i em vaig aturar, sacsejat per unes rialles convulses i ofegadores.

Vaig veure la careta rodona d’en Cavor que guaitava per la vora punxeguda de la roca. Em preguntava alguna cosa que jo no sentia.

—Què? —vaig intentar de cridar, però no vaig poder perquè em faltava l’alè.

En Cavor es va obrir camí cautelosament entre els arbustos.

—Hem d’anar més alerta —va dir—. Aquesta lluna no té disciplina. Farà que ens estrellem. —Em va ajudar a aixecar-me—. Us esforceu massa.

Em va espolsar aquella pols groguenca de la roba. Jo romania passiu i panteixant mentre ell em treia aquella gelatina dels genolls i dels colzes i em feia un sermó sobre les meves desgràcies.

—Donem massa poca importància a la diferència de gravetat. I els nostres músculs encara no hi estan avesats. Cal que practiquem una mica… quan hàgiu recuperat l’alè.

Em vaig treure unes quantes punxes de la mà i vaig seure una estona damunt una roca llisa. Els músculs em tremolaven i tenia aquella sensació de decepció personal d’un aprenent de biciclista a la terra.

De sobte en Cavor va pensar que l’aire fred de dins el gorg podia provocar-me febre, després de l’escalfor del sol. De manera que ens enfilàrem novament cap al sol. Vàrem comprovar que, tret d’algunes esgarrinxades, la caiguda no m’havia produïts danys greus. Aleshores en Cavor va suggerir que cerquéssim un indret segur i fàcil per aterrar en el meu salt següent. Vàrem triar una roca plana a unes deu iardes, entre la qual i nosaltres hi havia un bosqueró de punxes color verd oliva.

—Botem allí —va dir en Cavor.

Amb aires d’entrenador, va assenyalar una clapa a uns quatre peus de distància. Vaig fer el salt sense cap dificultat, i he de confessar que vaig sentir una certa satisfacció quan en Cavor va fallar aproximadament un peu de distància i va tastar les punxes del matoll.

—Cal anar molt alerta, ja ho veieu —digué, tot traient-se les pues.

A partir d’aleshores va deixar de ser el meu mentor per esdevenir el meu company aprenent en l’art de la locomoció lunar.

Vàrem provar un salt encara més fàcil i el vàrem fer tots dos sense dificultats. Després botàrem cap enrere, i un altre cop cap endavant unes quantes vegades per acostumar els músculs al nou estat de coses.

Si no ho hagués experimentat, no hauria cregut mai que la nostra adaptació seria tan ràpida. Efectivament, en molt poc temps, de fet després de poc més de trenta bots, ja podíem calcular l’esforç que necessitàvem per recórrer una distància determinada amb gairebé la mateixa seguretat que a la terra.

I durant tot aquell temps les plantes lunars havien continuat creixent al nostre voltant, més altes i més denses i més enrevessades, cada cop més espesses i més grans: plantes punxegudes, matolls de cactus verds, bolets, plantes carnoses i líquens, de les formes més estranyes i sinuoses. Però estàvem tan absorts amb els nostres bots, que durant una estona no vàrem fer esment d’aquella expansió incessant.

Ens havia agafat una exaltació extraordinària. Crec que en part era deguda a una sensació de llibertat després del confinament dins l’esfera. Però sobretot devia ser causada per la lleugera suavitat de l’aire, que estic segur que tenia una proporció d’oxigen molt més elevada que l’atmosfera terrestre. Malgrat l’estranyesa de tot el que ens envoltava, jo em sentia tan aventurer i amb tantes ganes d’experiències noves com un ciutadà que es troba per primera vegada entre muntanyes. I no crec que cap de nosaltres dos, tot i tenir cara a cara el Desconegut, tinguéssim gaire por.

L’esperit de l’aventura ens burxava. Vàrem triar un turó ple de líquens, a unes quinze iardes lluny, i hi vàrem aterrar amb tota exactitud un rere l’altre.

—Molt bé! —ens felicitàrem mútuament—. Molt bé!

Aleshores en Cavor va fer tres passes i se’n va anar cap a un temptador coster de neu, a unes bones vint iardes o més de distància. Jo vaig romandre uns instants sorprès per l’efecte grotesc de la seva figura —la gorra de criquet, ben bruta; els cabells arreveixinats; el seu cos rodanxó; els seus braços tibats i les seves cames amb calça curta—, destacada contra aquell misteriós i vast espai lunar. Em va agafar una passió de riure i després vaig agafar impuls per seguir-lo. I plaf!, vaig aterrar al seu costat.

Vàrem fer unes quantes gambades de gegant, vàrem botar tres o quatre vegades més i finalment ens vàrem asseure a una petita fondalada coberta de líquens. Els pulmons ens feien mal. Sèiem aguantant-nos els costats amb les mans i recobrant l’alè, i ens comunicàvem les nostres apreciacions. En Cavor va panteixar alguna cosa sobre «sensacions sorprenents». I aleshores se’m va acudir un pensament. De primer no va semblar un pensament gaire aclaparador, sinó simplement una pregunta natural que sorgia de la mateixa situació.

—Per cert —vaig dir—, on és exactament l’esfera?

En Cavor em va mirar.

—Què? —va fer.

El significat sencer del que dèiem se’m va desvetllar de sobte.

—Cavor! —vaig cridar, posant-li una mà damunt el braç—. On és l’esfera?





10. DOS HOMES PERDUTS A LA LLUNA


A la cara d’en Cavor s’hi va reflectir la meva expressió de pànic. Es va posar dret i va mirar per l’herbam que ens encerclava, que s’elevava al nostre voltant en una passió desorbitada de creixement. Es va posar una mà als llavis en un gest dubitatiu i va parlar amb una sorprenent manca de seguretat:

—Em sembla… —digué lentament—, l’hem deixada… per allí, em sembla… —Va assenyalar amb un dit vacil·lant i va descriure un arc—. No n’estic segur… —Tenia una expressió de consternació—. Sigui com sigui —va afegir mirant-me—, no pot ser gaire lluny…

Jo també m’havia posat dret. Vàrem pronunciar algunes exclamacions sense sentit i cercàrem amb la vista entre la jungla enfiladissa, que s’espesseïa al nostre voltant.

Per tots els costers del nostre voltant que el sol il·luminava, l’herbam punxegut escumejava i onejava, els cactus s’inflaven, els líquens s’arrossegaven, i allà on encara hi havia ombra, hi quedaven els munts de neu. Pel nord, el sud, l’est i l’oest s’estenia una monotonia idèntica de formes estranyes. A algun lloc, ja colgada entre aquella confusió enrevessada, hi havia la nostra esfera, la nostra llar, el nostre únic recurs, la nostra única esperança d’escapar d’aquella selva fantàstica i salvatge de creixement efímer on havíem vingut a raure.

—Jo diria —va fer en Cavor, apuntant cap a una direcció— que ha de ser per allà.

—No —vaig dir jo—. Hem avançat fent una corba. Mireu! Aquí hi ha la petjada dels meus talons. Es evident que l’esfera ha de ser més cap a l’est, molt més cap a l’est. Sí, ha de ser per allà.

—Doncs jo crec que sempre he tingut el sol a la dreta —va dir en Cavor.

—Doncs a mi em sembla —vaig dir jo— que a cada salt la meva ombra ha saltat davant meu.

Ens vàrem mirar fixament als ulls. La zona del cràter havia esdevingut enormement vasta en la nostra imaginació i els matolls en creixement ja eren tan densos que resultaven impenetrables.

—Déu meu! Hem estat ben bojos!

—No cal dir que l’hem de trobar —va dir en Cavor—. I aviat. El sol és cada vegada més fort. Si no fos perquè no hi ha humitat, ja ens hauríem desmaiat de xafogor. A més… tinc gana.

El vaig mirar. Fins llavors no havia vist les coses des d’aquell caire. Però aleshores em vaig adonar de sobte que estava realment afamegat.

—Sí —vaig dir molt convençut—, jo també tinc fam.

En Cavor es va dreçar. Tenia un posat molt decidit.

—Hem de trobar l’esfera com sigui —va dir.

Amb tota la tranquil·litat de què érem capaços vàrem recórrer amb la vista els penyals i els matolls que formaven el sòl del cràter. Cadascú sospesava en silenci les possibilitats de trobar l’esfera abans que no ens superés la calor i la fam.

—No pot ser més enfora de cinquanta iardes —va dir en Cavor amb gestos indecisos—. L’únic que hem de fer és una batuda al voltant fins que la trobem.

—No tenim cap altra alternativa —vaig dir sense cap pressa per començar la cacera—. Tant de bo aquests maleïts arbusts punxeguts no creixessin tan ràpidament!

—Bé, però l’esfera era damunt un banc de neu —va dir en Cavor.

Vaig escodrinyar al meu voltant amb l’esperança vana de reconèixer algun tossal o un arbust dels de prop de l’esfera, però hi havia la mateixa uniformitat confusa arreu, pertot els mateixos arbustos ambiciosos, els fongs dilatats, els munts de neu que es fonien; pertot arreu, tot canviava sense parar, implacablement. El sol ens abrasava, la feblesa d’una fam sense parió es mesclava amb la nostra infinita perplexitat. I mentre estàvem drets allí, confusos i perduts en aquell ambient de coses desconegudes, per primera vegada ens adonàrem d’un soroll diferent de la vibració produïda pel creixement de les plantes, del feble xiulet del vent o del que fèiem nosaltres mateixos.

Buumm… Buumm… Buumm…

Provenia de sota els peus, era un soroll de la terra. Ens va semblar que el sentíem tant amb els peus com amb l’oïda. Aquella ressonància sorda era apaivagada per la distància, engruixida per la substància d’entremig. Cap so que jo pugui imaginar no ens podria haver astorat més, ni hauria pogut canviar tan completament la qualitat de les coses que ens envoltaven. Perquè era un soroll greu, lent i deliberat, i ens va semblar com si no pogués ser res més que les batallades d’una campana gegantina enterrada.

Buumm… Buumm… Buumm…

Un so suggerent de claustre silenciós, de nits d’insomni a grans ciutats, de vigília i d’hores d’espera, de tot allò que a la vida és ordenat i metòdic, un so que ressonava, ple i misteriós, en aquell desert fantàstic.

Res no havia canviat als nostres ulls: la desolació de matolls i cactus que onejaven silenciosament al vent, que s’estenien sense interrupció fins als penya-segats llunyans; el cel encara fosc era buit i el sol calent cremava. I enmig de tot allò, en aquell so enigmàtic hi bategava un avís, una amenaça.

Buumm… Buumm… Buumm…

Ens vàrem preguntar amb un fil de veu:

—Deu ser un rellotge?

—Sí, ho sembla!

—Què deu ser?

—Què pot ser?

—Contem… —fou la tardana suggestió d’en Cavor.

I justament llavors les batallades s’aturaren.

El silenci, la decepció rítmica del silenci, ens va arribar com un cop inesperat. Per un moment, vàrem arribar a dubtar si l’havíem sentit de veres. O si, en realitat, encara continuava. Havia sentit realment un soroll, jo?

Vaig notar la pressió de la mà d’en Cavor damunt el meu braç. Va parlar en veu molt baixa, com si temés despertar alguna cosa adormida.

—No ens separem —va xiuxiuejar—. Cerquem plegats l’esfera. Cal que hi tornem. Això ja és incomprensible per a nosaltres.

—I cap on hem d’anar?

En Cavor va dubtar. Ens dominava la impressió d’unes presències, d’unes coses invisibles que se’ns acostaven i ens rodejaven. Què devien ser? On devien ser? Aquella desolació, alternativament glaçada i calcinada, era només la clofolla, la màscara d’un món subterrani? I si ho era, de quina classe de món? Quina mena d’habitants se’ns podien llançar al damunt?

I aleshores, colpejant aquella quietud dolorosa, tan vívid i sobtat com un tro inesperat, vàrem sentir un estrèpit i un grinyol com si s’haguessin obert violentament unes grans reixes metàl·liques.

Ens vàrem aturar en sec i vàrem romandre desemparats i amb la boca oberta. En Cavor es va esmunyir al meu costat.

—No ho entenc! —em va xiuxiuejar a cau d’orella. Va moure la mà cap al cel, un gest vague que indicava pensaments encara més vagues—. Hem de trobar un lloc per amagar-nos! Ràpid! Podria sortir alguna cosa…

Vaig mirar al meu voltant i vaig fer que sí amb el cap.

Vàrem continuar caminant. Ens movíem cautelosament, amb unes exagerades precaucions de no fer soroll. Vàrem anar cap a uns matolls espessos. Un estrèpit com de martells colpejant una caldera ens va posar ales als peus.

—Cal que avancem arrossegant-nos —va xiuxiuejar en Cavor.

Les fulles més baixes de les plantes punxegudes, que ja estaven a l’ombra de les més altes i noves, es començaven a marcir i a encongir, de manera que ens vàrem poder obrir camí entre l’espessor de tiges sense fer-nos gaire mal. Una esgarrinxada a la cara o al braç no tenia importància.

Em vaig aturar panteixant al bell mig del bosqueró i vaig mirar en Cavor.

—És subterrani —va xiuxiuejar ell—. A sota.

—Però poden sortir.

—Hem de trobar l’esfera!

—Sí —vaig dir—. Però com?

—Arrosseguem-nos fins que hi arribem.

—I si no hi arribem?

—Romandrem amagats. Veurem com són.

—No ens hem de separar —vaig dir.

En Cavor va reflexionar.

—Cap on hem d’anar? —va dir.

—Deixem-ho en mans de la sort.

Vàrem guaitar per aquí i per allí. Després començàrem a arrossegar-nos amb tota cura entre la jungla més baixa. Vàrem procurar d’avançar en rodó i ens aturàvem a cada bolet onejant, a cada so, pensant només en l’esfera que havíem comès la bogeria d’abandonar. Contínuament ens arribaven de l’interior de la terra que teníem a sota esclafits, cops estranys i inexplicables, sons metàl·lics. I en una ocasió, i novament més tard, ens va semblar que l’aire ens portava un trontoll feble i un tumult. Però esporuguits com estàvem, no vàrem gosar d’aixecar-nos per poder observar millor la superfície del cràter. Durant una bona estona no vàrem veure cap indici dels éssers que feien aquells sorolls tan abundants i insistents. I si no hagués estat per la realitat palpable de la feblesa, provocada per la inanició, i per la sequedat que sentíem a la gola, aquell avançar arrossegant-nos per terra ens hauria semblat un somni, tan sobrenatural era tot. L’única cosa amb un punt de realitat eren aquells sorolls.

Imagineu-vos-ho! Ens envoltava aquella jungla de malson, amb les fulles silencioses com baionetes que miraven enlaire, i els líquens esclafats pel sol, vius i silenciosos sota les nostres mans i genolls, ondulants amb la força mateixa del seu creixement com oneja una catifa quan el vent l’empenta. Contínuament, els bolets en forma de bufeta, inflant-se com bombolles sota el sol, ens sobrepassaven. Contínuament, sorgia una forma nova de colors vius. Les cèl·lules que formaven aquelles plantes eren tan grosses com el dit gros de la mà, com denes de vidres de colors. I totes aquestes coses estaven saturades per l’implacable fulgor del sol, i les vèiem retallades contra un cel d’un color negre-blavós, esquitxat encara, malgrat la claror del sol, d’uns quants estels supervivents. Tot era estrany. Les mateixes formes i la textura de les pedres eren estranyes. La sensació dels nostres mateixos cossos no tenia precedents, cada nou moviment podia acabar en sorpresa. L’aire de la respiració ens passava feblement per la gola, la sang fluïa per les temples en onades palpitants, tup-tup-tup…

I contínuament ens arribaven ratxes de terrabastall, de martelleigs, l’espetec i el grinyol de màquines, i finalment… el bramul de bèsties gegantines!





11. LES PASTURES DEL BESTIAR LUNAR


I així nosaltres, pobres nàufrags terrestres, perduts en aquella jungla lunar de creixement salvatge, ens arrossegàvem encastats a terra, aterrits pels sorolls que se’ns acostaven. Avançàrem una bona estona abans de veure cap selenita ni cap animal lunar, per bé que sentíem els bramuls i els grunys d’aquests darrers cada vegada més a prop. Ens arrossegàrem per barrancs pedregosos, per talussos de neu, entre fongs que es trencaven com butllofes de pell fina en tocar-los i vessaven un suc aigualós, per damunt de terrenys pavimentats de coses com bufes, per sota espessors interminables d’herbam. I cada vegada més desesperançadament, els nostres ulls cercaven l’esfera abandonada. El renou del bestiar lunar a vegades era com un allargassat braol de vaca, i a vegades s’elevava fins a convertir-se en un bramul de sorpresa i de còlera, i després esdevenia una remor d’animal ennuegat, com si aquelles criatures encara no vistes volguessin bramar i menjar alhora.

La primera visió que en tinguérem fou només una llambregada transitòria i poc clara, i justament més inquietant perquè fou incompleta. En aquella avinentesa, en Cavor s’arrossegava davant meu i va ser el primer d’adonar-se de la seva proximitat. Es va aturar en sec i em va fer aturar amb un gest.

Va semblar que les herbes s’anaven esclafant i cruixien cap a nosaltres, i aleshores, mentre romaníem aturats, ben junts, i intentàvem calcular la proximitat i la direcció del soroll, vàrem sentir un bramul aterridor darrere nostre, tan a prop i tan vehement que les puntes de les fulles s’inclinaren i vàrem notar l’escalfor i la humitat del seu alè. Ens giràrem i, entremig d’un gruix de tiges que es gronxaven, vàrem veure clarament els flancs lluents del bestiar lunar i les llargues siluetes dels lloms que es destacaven contra el cel.

Naturalment, ara m’és molt difícil de dir el que vaig veure aquella vegada, perquè les meves impressions foren corregides per observacions posteriors. La primera impressió fou d’una grandària sorprenent. El contorn del cos devia ser d’una vuitantena de peus, i la llargada potser arribava als dos-cents. Els costats s’elevaven i baixaven al ritme de la respiració dificultosa. Em vaig adonar que el seu cos gegantí i tou avançava gairebé encastat a terra, i que tenia una pell blanca i ondulada, que s’anava enfosquint fins al negre al llarg de l’espinada. No li vàrem veure els peus. Crec que aquella primera vegada ja vàrem poder copsar si més no el perfil del seu cap gairebé sense cervell, amb un coll atapeït de greix, la boca bavosa d’omnívor, els petits oronells i els ulls clucs. (Perquè la vaca lunar sempre tanca els ulls en presència del sol). Vàrem tenir una visió d’un pou immens i vermell quan va obrir la boca per tornar a braolar; vàrem sentir una bafarada provinent del pou, i aleshores el monstre va virar com un vaixell, es va allunyar arrossegant-se i esgarrinxant-se tota la pell, va fer una tombarella i, rebolcant-se, va passar per davant nostre, tot deixant un solc d’herba esclafada. Ben aviat el vàrem perdre de vista més enllà de la densa vegetació.

En vàrem veure un altre una mica més lluny, i després un altre, i finalment, com si guiés aquelles moles vives cap a la pastura, va aparèixer un selenita dins el nostre camp de visió. Vaig estrènyer convulsivament un peu d’en Cavor i tots dos romanguérem immòbils fins una bona estona després, mirant cap on aquella criatura s’havia perdut de vista.

En contrast amb el bestiar, el selenita resultava un ésser de poca envergadura, una formigueta amb prou feines d’uns cinc peus d’alçada. Anava abrigat amb un material que semblava de pell, que li cobria completament el cos, però naturalment nosaltres ignoràvem totes aquestes coses. De fet, ens va parèixer que era una criatura compactament peluda, amb aspecte més aviat semblant al d’un insecte complicat, amb tentacles com fuets i un braç sorollós que sorgia de la carcassa brillant del seu cos cilíndric. La forma del cap quedava oculta sota un enorme elm de moltes punxes —més endavant vàrem descobrir que utilitzava les punxes per empènyer els animals indòmits—. Unes ulleres de vidre fosc molt desplaçades a cada costat donaven a l’aparell metàl·lic que portava al cap una aparença com d’ocell. No tenia els braços més llargs que el gruix del cos i caminava damunt unes cames curtes, que encara que les duia embolicades amb material molt gruixut, als nostres ulls terrestres ens semblaren curiosament febles, amb unes cuixes molt curtes, la canya més llarga i uns peus petitons.

Malgrat l’aparença pesada de la roba que portava, caminava amb unes gambades que, des del punt de vista terrestre, eren considerablement àgils, i bellugava molt els braços. Mentre el vàrem veure passar semblava, per la manera com es movia, que tenia pressa i estava furiós, i poc temps després d’haver-lo perdut de vista vàrem sentir que el bramul d’una de les bèsties es convertia sobtadament en un esgarip curt i penetrant, seguit del terrabastall d’una correguda. De mica en mica els brams s’esmortiren i finalment cessaren del tot, com si el bestiar hagués arribat a la pastura.

Vàrem escoltar. Durant una estona tot va ser quietud en el món lunar. Però encara va passar un temps abans que ens decidíssim a restablir la nostra recerca de l’esfera desapareguda.

Quan tornàrem a veure bestiar eren una mica lluny, a un indret ple de roques. Les superfícies menys verticals de les pedres estaven cobertes amb el gruix d’unes plantes verdes que creixien a clapes molsoses i que eren la pastura. Ens aturàrem al límit d’aquella mena de canyar per on ens arrossegàvem, observàrem el bestiar i cercàrem amb la vista algun altre selenita. Els animals estaven de panxa a terra com llimacs formidables, enormes, com dipòsits de greix, menjant goludament i sorollosament, amb una mena de d’avidesa ploranera. Semblaven monstres de greix pur, esburbats i pesants fins a tal punt que un bou de la raça més voluminosa de la terra, al seu costat semblaria un model d’agilitat. Les boques atrafegades i rebregades, els ulls clucs i el soroll de satisfacció que feien en mastegar, produïen un efecte de satisfacció animal que fou particularment feridor per als nostres estómacs buits.

—Marrans! —va exclamar en Cavor amb una vehemència que no li era habitual—. Marrans fastigosos!

I amb una llambregada d’enveja i de disgust, es va allunyar, arrossegant-se entre els arbustos de la dreta. Jo vaig romandre una bona estona on estava, prou per veure que aquelles clapes de plantes no servien d’aliment humà. Després em vaig arrossegar darrere en Cavor, mastegant-ne un bri.

Més tard ens vàrem haver d’aturar a causa de la presència d’un selenita, i aquesta vegada el vàrem poder observar amb més deteniment. Aleshores ens adonàrem, de fet, que la criatura anava vestida, i que allò que la cobria no era un tegument de crustaci. Anava vestit de manera molt semblant a l’altre que havíem vist de passada, tret d’una mena de taps que li sobresortien al coll. S’estava dret damunt un talús de roca i girava el cap a banda i banda com si vigilés el cràter. Nosaltres romaníem molt quiets per por d’atreure la seva atenció si ens movíem. Al cap d’una estona es va girar i se’n va anar.

Trobàrem un altre ramat de vaques lunars que pujaven un coster amb grans bramuls, i després travessàrem un indret ple de sorolls, sorolls de maquinària, com si a sota, però prop de la superfície, hi hagués una gran nau industrial. I, encara sentint el terrabastall, arribàrem al límit d’un vast espai obert, perfectament pla, d’unes dues-centes iardes de diàmetre. Tret d’alguns líquens escadussers que avançaven des dels marges, aquest espai era completament pelat, d’una superfície polsosa d’un to groguenc. Teníem por de creuar aquell espai, però com que presentava menys obstacles que la malesa, hi vàrem sortir i començàrem a arrossegar-nos amb molta cautela per la vora.

Durant una estona curta els sorolls de sota cessaren, i tot va ser quietud tret de la feble remor del creixement de la vegetació. I de sobte vàrem sentir un clamor, molt més fort i vehement, molt més proper que tots els altres renous que havíem sentit fins llavors. I era segur que venia de sota. Instintivament ens estiràrem a terra tan llargs com érem, disposats a saltar cap als matolls de la vora.

Cada cop, cada batec, vibraven a través dels nostres cossos. I cada vegada eren més forts, de manera que la vibració irregular va augmentar fins que tot el món lunar va semblar que trontollava i s’estremia.

—Amaguem-nos —va xiuxiuejar en Cavor.

Em vaig dirigir cap als matolls. En aquell moment es va sentir un retruny com l’espetec d’un canó, i aleshores va passar una cosa que encara em persegueix en somnis. M’havia girat per mirar en Cavor i, alhora, havia estirat la mà cap endavant per seguir avançant. Però la mà no va trobar res i es va enfonsar dins un forat sense fons!

Vaig caure amb el pit damunt la roca i amb la galta a la vora d’un abisme insondable que s’havia obert de sobte davant meu. La meva mà palpava en el buit. Tota aquella zona plana circular era una tapadora gegantina que tapava un pou, i que ara lliscava cap a les vores i entrava dins una ranura feta a posta.

Si no hagués estat per en Cavor, em sembla que m’hauria quedat allà on era, ert, penjant damunt aquella vora i mirant dins el sot enorme, fins que les vores de la ranura m’haurien escopit i hauria caigut a les fondàries. Però en Cavor no havia patit l’esglai que m’havia paralitzat a mi perquè estava una mica més lluny de la vora de la tapadora quan s’havia començat a obrir; així és que, adonant-se del perill que em deixava desvalgut, em va agafar per les cames i em va estirar cap enrere. Em vaig asseure i després em vaig allunyar de quatre grapes. Em vaig posar dret i, fent tentines, vaig arrencar a córrer darrere ell, per damunt la làmina de metall vibrant i sorollosa. Semblava que la tapadora anava lliscant a una velocitat accelerada, i mentre jo corria, els arbustos es decantaven amb la mateixa acceleració.

Hi vaig ser just a temps. L’esquena d’en Cavor va desaparèixer entre l’espessor punxeguda i jo vaig fer un salt darrere seu, en el moment just que la monstruosa tapadora va acabar d’entrar a la ranura amb un espetec. Vàrem romandre una bona estona aturats, panteixant, sense gosar acostar-nos al forat.

Finalment, amb molta de cautela i de mica en mica, ens arrossegàrem fins allà on podíem guaitar cap avall. Els arbustos cruixien i onejaven amb l’impuls d’un vent que els xuclava cap a l’obertura. De primer només vàrem poder distingir unes parets verticals molt llises, que baixaven fins a una foscor impenetrable. Després, molt lentament, ens adonàrem d’uns llumets molt febles que es bellugaven.

Durant una estona, aquell impressionant pou ple de misteri ens va sorprendre tant que fins i tot ens vàrem oblidar de l’esfera. Amb el temps, així que ens anàvem avesant a la fosca, anàvem distingint unes formes menudes, boiroses i fugisseres, que es movien entre aquells puntets de llum. Guaitàvem, desconcertats i incrèduls, i enteníem tan poca cosa de tot allò que vèiem, que no sabíem què dir. No vàrem poder entreveure res que ens proporcionés una clau del significat d’aquelles formes incertes.

—Què deuen ser? —vaig preguntar.

—La mecànica! Deuen viure en aquestes cavernes durant la nit, i surten a fora de dia.

—Cavor! —vaig exclamar—. És possible que… això… que siguin com… homes?

—Allò que hem vist no era un home!

—No ens podem arriscar! —vaig fer jo.

—No ens hem d’arriscar fins que no trobem l’esfera! —va dir en Cavor.

—No, no podem fer res fins que no trobem l’esfera —vaig dir jo.

En Cavor em va contestar amb un gruny i va començar a moure’s per allunyar-nos d’allí. Va mirar al seu voltant uns moments, va sospirar i va indicar una direcció. Ens vàrem obrir camí entre la jungla. Durant una estona ens arrossegàrem amb decisió, després les nostres forces començaren a minvar. Més endavant, d’entre uns grans embalums tous color porpra, en sorgiren uns crits i uns sorolls de petjades. Ens vàrem aturar, tocar a tocar, i durant una bona estona els renous persistiren ben a prop nostre. Però aquesta vegada no vàrem veure res. Vaig intentar dir en veu baixa a en Cavor que no podria resistir molt de temps sense menjar, però tenia la boca massa seca per xiuxiuejar.

—Cavor —vaig dir—, necessito menjar alguna cosa.

Em va mirar amb una expressió de desesperança.

—Hem de resistir com sigui —va dir.

—Però és que no puc més —vaig fer—. Mireu com tinc els llavis!

—Jo també tinc set fa molta d’estona.

—Si encara quedés una mica de neu!

—S’ha fosa completament. Anem d’un clima àrtic a un de tropical a un ritme d’un grau per minut.

Em vaig mossegar la mà.

—L’esfera —va dir en Cavor—. La nostra única esperança és l’esfera.

Ens vàrem tornar a preparar per arrossegar-nos una altra tirada. Jo només pensava en coses comestibles, en la profunditat bombollejant de refrescos; especialment, em delia per una cervesa. M’encalçava el record d’un barril de setze galons del qual havia bravejat a la meva caseta de Lympne. Vaig pensar en el rebost del costat, i especialment en un bistec i en un pastís de ronyons: un bistec ben tendre i molts de ronyons, amb una salsa espessa i suculenta. Contínuament m’agafaven atacs de badalls de fam. Arribàrem a uns indrets coberts amb unes plantes carnoses vermelles, una vegetació coral·lina monstruosa. Quan les trepitjàvem i empenyíem, cruixien i es trencaven. Vaig observar l’aparença dels bocins trencats: realment, aquelles maleïdes plantes tenien una textura que semblava comestible. Fins i tot em va semblar que feien força bona olor.

En vaig collir un bocí i el vaig ensumar.

—Cavor —vaig dir amb veu baixa i rogallosa.

En Cavor em va mirar i va fer mala cara.

—No ho feu —va dir.

Vaig deixar anar el bocí i vàrem continuar avançant de quatre grapes entre aquella carnositat tan temptadora.

—Cavor —vaig dir al cap d’una estona—. Per què no?

—És verí —vaig sentir que deia sense girar-se.

Vàrem avançar una mica més abans de decidir-me.

—M’hi arriscaré —vaig dir.

Va fer un gest per impedir-m’ho, però va ser massa tard. Me’n vaig omplir la boca. Es va agotzonar i m’observava fixament amb una ganyota d’allò més estranya.

—És bo! —vaig exclamar.

—Oh, Déu meu! —va cridar ell.

Em va continuar observant intensament, amb una expressió barreja de ganes i de desaprovació. Després es va deixar portar de cop per la fam i va començar a menjar a grans mossegades. Vàrem estar menjant una bona estona.

Allò no era gaire diferent dels moixernons terrestres, només que de consistència més blana. Quan ens l’empassàvem ens escalfava la gola. De primer només experimentàvem una simple satisfacció mecànica de menjar. Després se’ns va començar a escalfar la sang i vàrem sentir una mena de rampa als llavis i als dits. I a continuació vàrem començar a tenir idees noves i lleugerament extravagants.

—És boníssim! —vaig dir—. És endimoniadament bo. I això és un lloc perfecte pel nostre excedent de població. El nostre pobre excés de població!

I en vaig trencar un altre grapat ben gros.

El fet que hi hagués un aliment tan bo a la lluna em va omplir d’una satisfacció curiosament benèvola. La tristesa que m’havia provocat la fam va deixar lloc a una alegria irracional. El terror i la incomoditat d’uns instants abans van desaparèixer totalment. La lluna ja no em semblava un planeta del qual volia fugir de totes passades, sinó un possible refugi contra la indigència humana. Tan aviat com vaig haver menjat aquells fongs, em vaig oblidar completament dels selenites, de les vaques lunars, de la tapadora i dels sorolls.

En Cavor va aprovar sense reserves el meu tercer comentari sobre «l’excés de població». Vaig notar que el cap em rodava, però vaig pensar que era degut als efectes estimulants del menjar després d’un llarg dejuni.

—Heu fet un essel·lent zescobrimm…mment, Cavvv…or —vaig dir.

—Què vvvo…oleu dir? —va preguntar ell—. L’escoberiment de… lla lluna…

Me’l vaig mirar, sorprès per la seva veu tan ronca i per la seva dificultat d’articulació. Com un llampec, vaig pensar que s’havia intoxicat amb els bolets. També vaig pensar que s’equivocava si es creia que havia descobert la lluna, perquè la lluna ja feia temps que era descoberta; ell només hi havia arribat. Vaig intentar posar-li la mà damunt el braç per explicar-li aquell error seu, però les meves reflexions resultaven massa subtils pel seu enteniment. A més, em resultava molt difícil expressar-me. Després d’un esforç momentani per entendre’m a mi mateix —recordo que em preguntava si els fongs m’havien posat també a mi uns ulls tan de peix bullit com els seus—, ell va començar a fer algunes observacions pel seu compte.

—Nosssalzres som —va anunciar amb un singlot solemnial—, som les criazures d’alllò que mmeng…xem i bevv…em.

Ho va repetir, i com que jo estava de molt bon humor, vaig decidir discutir-li-ho. Possiblement em vaig allunyar una mica de la qüestió central, però de fet en Cavor no m’escoltava amb gaire atenció. Es va posar dret com va poder, es va repenjar damunt el meu cap per aguantar-se millor —cosa que vaig trobar que era una manca de respecte—, i va mirar atentament al seu voltant, ara sense gens ni mica de por envers els éssers de la lluna.

Vaig intentar fer-li veure que allò que feia era perillós, i ho era per alguna raó que jo no veia gaire clara. Però el mot «perillós» no sé com es va mesclar amb el mot «imprudent» i, en realitat, vaig dir alguna cosa més semblant a «perjudicial» que a cap altra cosa. I després d’un esforç per desembolicar les paraules, vaig reprendre la meva argumentació, dirigida principalment a aquelles plantes coral·lines, que m’eren tan poc familiars però que m’escoltaven amb tant de respecte per totes bandes. Vaig comprendre que era necessari aclarir d’una vegada la confusió que s’havia creat entre la lluna i una patata, i em vaig estendre amb llargs parèntesis sobre la importància de la precisió en la definició d’una argumentació. Vaig fer tots els possibles per ignorar el fet que les meves sensacions corporals ja no eren agradables.

D’alguna manera que he oblidat, els meus pensaments tornaren als antics projectes de colonització.

—Cal que… eee..ns an…nneiionem aquesta llllluna —vaig dir—. No s’hi… S’hi no val a badar! Aquesta lllluna és part del zressor de l’home blanc! Cavvv…or, som, som, hip!, sàpat… sàta… sàtrapes! Un emp… imperi que Cèsar no va… somiar mai! Sorzirem als diaris! Cav…vorècia. Bef…Bedforè…Bedfordècia, sí. Bedfordècia, hip, Limitada. No, il… il·limitada! Ja està fet!

Evidentment, estava borratxo.

Em vaig embrancar en una disquisició per demostrar els immensos beneficis que la nostra arribada aportaria a la lluna. Em vaig ficar en un bon esbarzer intentant demostrar que, en conjunt, l’arribada de Cristòfol Colom havia estat beneficiosa per a Amèrica. De sobte, em vaig trobar que havia perdut el fil que intentava seguir, i vaig anar repetint «igual que Colom» per omplir el buit.

A partir d’aquest punt, el meu record de l’acció d’aquells fongs endimoniats es torna confús. Recordo vagament que vàrem declarar la nostra intenció de no aguantar cap impertinència de cap maleït insecte, que vàrem concloure que no era propi d’homes amagar-se vergonyosament en aquell simple planeta i que ens vàrem proveir de grans manats d’aquells fongs —no sé si amb la intenció d’utilitzar-los com a projectils o què—, i que, sense fer esment de les esgarrinxades dels matolls punxeguts, ens vàrem posar a caminar ben drets sota aquell sol de justícia.

Devia ser gairebé immediatament després que ens vàrem topar amb els selenites. N’hi havia sis, i marxaven en filera per un lloc rocós, fent uns xiulets i uns gemecs considerables. Va semblar que s’adonaven de nosaltres tots sis alhora, i varen callar de cop, s’aturaren en sec, com animals, mirant-nos fixament.

Per un instant em vaig sentir sobri.

—Insectes! —va mormolar en Cavor—. Insectes! Potser es pensen que m’arrossegaré de panxa per terra, amb el meu cos vertebrat! El meu cos vertebrat! —va repetir lentament, com si mastegués la indignitat d’aquella idea.

I de sobte, amb un crit de fúria, va fer tres grans gambades i va saltar cap a ells. Però va saltar malament; va fer unes quantes tombarelles en l’aire, va giravoltar damunt ells i va desaparèixer amb un gran esclafit entre les fulles tallants dels cactus.

No tinc manera d’imaginar-me com es devien prendre els selenites aquella sorprenent, i al meu entendre indigna, irrupció des d’un altre planeta. Em sembla que recordo la visió de les seves esquenes quan varen arrencar a córrer en totes direccions, però no n’estic ben segur. De tots aquells incidents que s’esdevingueren abans de desmaiar-me ara en tinc un record vague i feble. Sé que vaig fer una passa per seguir en Cavor, que vaig ensopegar i vaig caure tan llarg com era damunt les roques. Estic segur que m’havia posat molt malalt de sobte. Em sembla recordar una lluita violenta i que unes grapes metàl·liques m’agafaren…

El que recordo clarament de després és que érem presoners, no sabíem a quines fondàries sota la superfície de la lluna. Estàvem a les fosques entre uns sorolls estranys i desconcertants. Teníem el cos ple de cops i esgarrinxades i el cap ens esclatava de dolor.





12. LA CARA DEL SELENITA


Em vaig trobar arraulit enmig d’una foscor tumultuosa. Durant una bona estona no vaig saber on em trobava ni com havia arribat a aquella situació desconcertant. Vaig pensar en l’armari on de vegades em tancaven quan era nen, i després en un dormitori molt fosc i molt sorollós on havia jagut durant una malaltia. Però els renous que sentia ara no tenien res a veure amb renous coneguts, i en l’aire hi havia una flaire lleugera semblant a la d’un estable. Aleshores vaig suposar que encara devíem estar treballant en l’esfera i que, d’alguna manera, m’havia quedat tancat al soterrani de la casa d’en Cavor. Però vaig recordar que havíem acabat l’esfera i em vaig imaginar que encara devíem ser viatjant a través de l’espai.

—Cavor —vaig dir—, no podríem tenir una mica de llum?

No hi va haver cap resposta.

—Cavor! —vaig insistir.

Vaig sentir un gruny i després:

—El meu cap! —vaig sentir que deia—. El meu cap!

Vaig intentar tocar-me el front adolorit amb les mans i vaig descobrir que les tenia fermades, cosa que em va espantar molt. Me les vaig acostar a la boca i vaig notar la llisor freda del metall. Tenia les mans encadenades. Vaig intentar separar les cames i va resultar que les tenia igualment fermades. També vaig comprovar que estava lligat a terra per la cintura amb una cadena molt més gruixuda.

Estava molt més espantat del que ho havia estat en qualsevol altra ocasió de les nostres estranyes aventures. Durant una estona vaig forcejar silenciosament contra els fermalls.

—Cavor! —vaig cridar esglaiat—. Per què estic fermat? Per què m’heu fermat de mans i peus?

—No us he fermat jo —va contestar—. Han estat els selenites.

Els selenites! El meu pensament va quedar aturat una estona. Després vaig començar a recordar: la desolació nevada, la liquació de l’aire, el creixement de les plantes, el nostre estrany recorregut a bots i de quatre potes entre les roques i la vegetació del cràter… Vaig recordar també la nostra desesperada i adelerada recerca de l’esfera, i finalment la gran tapadora que cobria el pou i que s’obria!

Aleshores, quan intentava seguir el fil dels nostres moviments més recents fins al destret actual, el mal de cap se’m va fer intolerable. Havia arribat a una barrera que no podia franquejar, a un buit de la ment sense fons.

—Cavor!

—Sí?

—On som?

—Com ho puc saber?

—Estem morts?

—Quina bestiesa!

—Aleshores és que ens han agafats!

Va contestar amb un gruny. Les seqüeles del verí semblaven haver-lo convertit en una persona estranyament irritable.

—Què hem de fer?

—I com voleu que ho sàpiga, què hem de fer?!

—Ah, molt be —vaig dir, i vaig callar.

Més tard em vaig deixondir de l’entabanament.

—Oh, Déu meu! —vaig cridar—. No em podríeu fer el favor d’aturar-vos de zumzejar?!

Vàrem tornar a callar tots dos i escoltàrem la confusió sorda de sorolls, com els renous amortits d’un carrer o d’una fàbrica, que ens omplia el cap. No ho podia evitar: la meva ment perseguia primer un ritme i després un altre, i es preguntava debades què devien ser. Però al cap d’una bona estona vaig ser conscient d’un element nou i més penetrant, que no es mesclava amb els altres sinó que es destacava del rerafons boirós de sorolls. Eren unes sèries de renouets relativament definits, copets i refrecs, com una branca d’heura a lloure que tustava una finestra o un ocell que voletejava dins una gàbia. Vàrem escoltar i escodrinyàrem el nostre voltant, però hi havia una cortina de vellut negra. Després sentírem un soroll feble com d’un forrellat ben greixat que lliscava. I aleshores, davant meu va aparèixer, com penjada en una immensitat de negror, una brillant ratlla prima.

—Mireu! —vaig xiuxiuejar.

—Què és això?

—No ho sé.

La ratlla de claror va esdevenir una franja, cada vegada més ampla i més pàl·lida. Semblava una llum blava que il·luminava una paret emblanquinada. Després va deixar de ser una franja amb límits paral·lels per agafar una forma dentada a una banda. Em vaig girar per comentar aquest fet amb en Cavor i em va sorprendre veure que tenia una orella brillantment il·luminada, mentre que tota la resta del seu cos romania a les fosques. Vaig girar el cap tant com m’ho varen permetre els ossos.

—Cavor —vaig dir—. Es darrere vós.

L’orella d’en Cavor va desaparèixer en la fosca i va aparèixer un dels seus ulls.

De sobte, l’escletxa per on entrava la claror es va eixamplar i es va revelar com una porta que s’obria i donava a un panorama color safir. Al llindar hi havia una silueta grotesca, destacada contra la resplendor.

Vàrem fer esforços per girar-nos, però com que no poguérem, vàrem seguir mirant per damunt l’espatlla. La meva primera impressió fou d’un quadrúpede malgirbat, amb el cap cot. Després vaig destriar que era el cos magre, pàl·lid i curt d’un selenita, amb les cames extremadament primes i garrelles i amb el cap acalat entre les espatlles. No portava l’elm ni la roba que usaven a l’exterior.

Als nostres ulls era una figura fosca i imprecisa, però instintivament la nostra imaginació li va atorgar trets realment humans. Jo, com a mínim, vaig decidir immediatament que era una mica geperut, amb un front alt i trets molt marcats.

Va avançar tres passes i es va aturar uns instants. Es movia sense fer gens de soroll. Després va tornar a avançar. Caminava com un ocell, col·locava un peu ben davant l’altre. Es va decantar de la franja de llum que entrava per la porta i va semblar com si s’hagués esfumat completament en l’ombra.

Hi va haver un moment que els meus ulls el varen veure allà on no era, però després el vaig distingir dret enmig de la llum, just davant nostre. Només que els trets humans que jo li havia atribuït no tenien res a veure amb la realitat!

Naturalment, ho hauria d’haver suposat, però no ho havia fet. Em vaig sentir momentàniament aclaparat, corprès. Semblava com si no tingués cara, com si fos una màscara, un horror, una deformitat, que tard o d’hora es trauria o tindria un explicació. No tenia nas, però sí dos ulls apagats i botits, a banda i banda, que quan n’havia vist la silueta havia cregut que eren orelles. No en tenia, d’orelles… He intentat dibuixar un cap d’aquells, però no puc. També tenia una boca, corbada cap avall, com una boca humana en una cara que mira ferotgement…

El coll aguantava aquell cap per tres bandes, gairebé iguals que les articulacions de les potes d’un cranc. No li vaig poder veure les articulacions dels braços i les cames perquè els duia embolicats amb unes tires com polaines: eren l’única roba que duia aquell ésser.

Allà el teníem, davant nostre, observant-nos fixament!

En aquells moments, jo només pensava que era completament impossible que aquella criatura existís de veritat. Suposo que ell estava molt més desconcertat que nosaltres, i amb més raó. Només que, maleït sigui!, no ho demostrava. Nosaltres, si més no, sabíem què havia provocat aquella trobada entre criatures incompatibles. Però imagineu, per exemple, què haurien pensat els londinencs honrats si es trobaven amb un parell d’éssers vivents, tan grans com homes però completament diferents de qualsevol altre animal terrestre, passejant-se entre les ovelles de Hyde Park! Doncs aquell selenita devia pensar el mateix.

Imagineu com estàvem: lligats de mans i peus, extenuats i llardosos, amb barba d’uns quants dies, amb la cara esgarrinxada i plena de sang. Heu d’imaginar-vos en Cavor, amb calçons curts (tots esqueixats per les estiregassades de les plantes punxegudes), amb camisa esportiva i una vella gorra de criquet, els cabells rasposos esborrifats, amb un ble que apuntava a cada punt de la rosa dels vents. En aquella llum blava, no tenia la cara rosada sinó molt fosca. Els seus llavis i la sang seca de les meves mans semblaven negres. I jo encara tenia un aspecte pitjor que el seu, si és que això era possible, a causa de la meva caiguda entre els fongs grocs. Portàvem les jaquetes desbotonades i ens havien tret les sabates, que eren buides al nostre costat. Sèiem d’esquena a aquella sorprenent llum blavosa, mirant fixament aquell monstre que hauria pogut ser un invent del mateix Dürer.

En Cavor va trencar el silenci. Va començar a parlar, es va ennuegar i es va escurar la gola. A fora va començar un bramul eixordador, com si una vaca lunar tingués problemes. El bramul va acabar amb un esgarip i tot va tornar a quedar novament silenciós.

Després el selenita es va girar, es va bellugar dins l’ombra, el vàrem veure un instant a la porta, que immediatament es va tancar amb nosaltres a dins. I de bell nou ens trobàrem enmig d’aquell remorós misteri de foscor on ens havíem despertat.





13. EL SENYOR CAVOR FA ALGUNS SUGGERIMENTS


Vàrem estar una bona estona en silenci. Pel que fa a mi, reordenar totes les coses que ens havien passat era fora de les meves possibilitats mentals.

—Ens han ben atrapat —vaig dir finalment.

—Ha estat per culpa d’aquells fongs.

—Bé, però si no n’haguéssim menjat, ens hauríem desmaiat i mort d’inanició.

—Potser hauríem trobat l’esfera.

Aquella tossuderia em va fer perdre la paciència i vaig flastomar. Ens vàrem odiar una estona en silenci. Jo tamborinava amb els dits el terra d’entre els meus genolls i fregava les baules de la cadena per fer-les grinyolar. Però finalment em vaig veure obligat a tornar a parlar.

—Bé, però què en penseu, de tot això? —vaig preguntar humilment.

—Són éssers intel·ligents… saben fer coses, en fabriquen… aquesta llum que hem vist…

Va callar. Era evident que no comprenia res. Quan va tornar a parlar fou per reconèixer:

—Realment, són més humans del que teníem dret a esperar. Suposo que…

Va callar i jo vaig trobar irritant el seu silenci.

—Què?

—Ben mirat, suposo…, a qualsevol planeta on hi hagi vida animal intel·ligent… suposo que deuen portar la caixa craniana a dalt de tot, i deuen tenir mans, i caminar drets… —Aleshores la seva reflexió va anar per altres camins—: Estem a molta profunditat… Vull dir, potser a dos-cents peus o més.

—Per què ho dieu?

—Pel fred. I la nostra veu és molt més forta. L’aire no és tan enrarit i aquella sensació d’ofec a les orelles i al coll ha desaparegut completament.

No me n’havia adonat fins llavors.

—L’aire és més dens —va continuar en Cavor—. Devem estar a una certa profunditat… potser una milla… lluna endins.

—No havíem previst mai un món lunar subterrani —vaig fer jo.

—No.

—Qui ho havia de pensar, oi?

—Doncs nosaltres ho havíem d’haver pensat. Però…, també tenim hàbits de pensament…

Va reflexionar una estona.

—Ara —va dir—, ara que ho veiem, resulta gairebé obvi. Es clar que sí! La lluna deu ser plena de cavernes, amb una atmosfera interior, i amb una mar interior al bell mig. Sabíem que la lluna tenia una gravetat específica menor que la terra, sabíem que a la superfície hi havia poc aire i poca aigua, sabíem també que era un planeta germà de la terra i que era inadmissible que la seva composició fos diferent de la de la terra. De tot això se’n deduïa clarament que era buida per dins. I en canvi, mai no ens havíem aturat a pensar-ho. Kepler, naturalment…

La seva veu, aleshores, va adquirir el to animat de qui ha descobert una bona successió de raonaments.

—Sí —va dir—. Després de tot, Kepler no anava gens errat amb el seu sub-volvani.

—Tant de bo que us haguéssiu pres la molèstia de descobrir-ho abans de venir —vaig dir.

Ell no va contestar-me, sinó que va enfilar els seus pensaments tot zumzejant suaument. Jo estava perdent la paciència.

—I què us sembla que deu haver passat amb l’esfera? —vaig preguntar.

—L’hem perduda —va dir, com qui contesta una pregunta sense cap interès.

—Entre aquelles plantes?

—Sí, o potser l’han trobada ells.

—I doncs?

—I jo què sé!

—Cavor —vaig dir amb una duresa gairebé histèrica—, sembla que les coses marxen magníficament per als nostres negocis, oi?

Ell no va contestar.

—Déu meu! —vaig exclamar—. I pensar en tot el que hem passat, per acabar ficats en aquest cabermoni! Per què vàrem venir? Què dimonis hi cercàvem, aquí? Què n’hem de fer, nosaltres, de la lluna, i que n’ha de fer, la lluna, de nosaltres? Hem estat massa ambiciosos, hem volgut abastar massa. Hauríem d’haver començat amb coses més petites, primer. Fóreu vós, qui vàreu proposar la lluna! Aquestes maleïdes persianes enrotllables de cavorita! Estic segur que les hauríem pogut aplicar a projectes terrestres. N’estic convençut! Vàreu arribar a comprendre realment el que jo proposava? Un cilindre d’acer…

—Bestieses! —digué en Cavor.

El diàleg es va acabar.

Durant una estona, en Cavor va mantenir un monòleg entretallat, sense que jo l’ajudés gens.

—Si la troben —deia—, si la troben… què en faran? Bé, qui ho sap? Sí, qui ho sap, perquè segurament no sabran què fer-ne, ells. No hi entendran res de res. Si poguessin entendre com funciona, haurien estat ells els qui haurien vingut a la terra fa molt de temps. Haurien vingut? Per què haurien d’haver vingut? Però haurien enviat alguna cosa… No haurien deixat de banda una possibilitat així, és clar que no! Però l’examinaran. Es evident que són intel·ligents i curiosos. L’examinaran, hi entraran, tocaran els ressorts, i s’envolaran!… Això significaria la lluna per a nosaltres sols… per tota la vida. Són unes criatures ben estranyes, amb estranys coneixements…

—Pel que fa als estranys coneixements —vaig començar, però em fallaren les paraules.

—Mireu, Bedford, heu participat en aquesta expedició per la vostra pròpia voluntat, lliurement.

—Vós em diguéreu que seria una mena de viatge de prospecció.

—I sempre hi ha riscs a fer prospeccions.

—Especialment quan es fan sense armes i sense pensar en totes les possibilitats.

—Estava tan absort amb l’esfera… El treball de construcció ens va arrossegar…

—Em vàreu arrossegar a mi, deveu voler dir.

—I a mi encara més. Com podia saber, quan vaig començar a treballar en física molecular, que l’afer em portaria fins aquí? Justament aquí…

—Maleïda ciència! —vaig cridar—. És el diable en persona. Els clergues medievals i els inquisidors tenien raó i tota l’edat moderna estava equivocada. La malmenes, la ciència, i en canvi ella comença per donar-te profit. Però quan l’agafes, resulta que et fa bocins de la manera més inesperada. Velles passions i noves armes… Et fa renegar de la religió, de les idees socials, i finalment et llença a la desolació i a la misèria!

—Sigui com sigui, no té sentit que, justament ara, us vulgueu barallar amb mi. Aquestes criatures, els selenites o el que decidim dir-ne, ens han agafats i ens tenen lligats de peus i mans. Us ho prengueu de la manera que us ho prengueu, tanmateix us ho haureu de prendre… Segurament ens esperen esdeveniments per als quals ens caldrà conservar tota la sang freda.

Va callar, com si esperés el meu assentiment. Però jo estava furiós.

—Maleïda sigui la vostra ciència —vaig dir.

—El problema és com comunicar-nos amb ells. I em temo que pel sistema de gestos no funcioni. Per senyes, segurament. De totes les criatures vivents, només els homes i els micos fan senyes.

Aquella afirmació em va semblar completament falsa.

—Gairebé tots els animals fan senyes! —vaig cridar—. Amb els ulls o amb el nas…

En Cavor ho va meditar.

—Sí —va dir finalment—, i nosaltres no. Hi ha tantes diferències… tantes diferències!… Es podria…, però, com els ho podem fer entendre? Tenen una parla, aquests sons que fan, com de flauta o de xiulet. Però no veig com els podríem imitar. Deu ser realment el seu idioma? Deuen tenir sentits diferents, maneres diferents de comunicació. Es clar que nosaltres som intel·ligents i ells també. Per tant, hem de tenir alguna cosa en comú. Qui sap fins a quin punt podem arribar a entendre’ns?

—No hi ha res a fer —vaig dir—. Són més diferents de nosaltres que els animals més estranys de la terra. Són d’una pasta diferent. Què en traiem, de parlar d’això?

En Cavor va reflexionar.

—Jo no ho veig així. On hi ha intel·ligència, hi ha d’haver alguna cosa similar a nosaltres… fins i tot entre éssers que han evolucionat a planetes diferents. Ara, si fos una qüestió d’instints, si nosaltres o ells no fóssim més que animals…

—Bé, ho són ells? Amb aquestes camarrines, semblen més formigues que no éssers humans, i qui ha arribat a poder entendre’s amb formigues?

—Però aquestes màquines, i els vestits! No, no estic d’acord amb vós, Bedford. La diferència és molt gran…

—Es infranquejable.

—Les similituds faran de pont. Recordo que una vegada vaig llegir un escrit del professor Galton, ja difunt, sobre la possibilitat de comunicació entre els planetes. Malauradament, en aquella època no em va semblar que les seves teories em poguessin ser de cap utilitat, i em sembla que no hi vaig prestar l’atenció que hauria calgut…, vista ara la nostra situació. Tot i això…, espereu! La idea del professor era començar amb les grans veritats existents als fonaments de tota existència intel·ligent concebible, i a partir d’aquí, establir una base de partida. Per començar, els grans principis geomètrics. Proposava d’agafar algunes de les proposicions més importants d’Euclides i, mitjançant la construcció, veure que la certesa d’aquestes proposicions ja ens era coneguda; començar per demostrar, per exemple, que els angles de la base d’un triangle isòsceles són iguals, i que si es prolonguen els costats iguals, els angles oposats de la base són iguals també, o que el quadrat de la hipotenusa d’un triangle rectangle és igual a la suma dels quadrats dels altres dos costats. Amb la demostració del nostre coneixement d’aquestes coses, demostrem que tenim una intel·ligència raonable… Ara suposem que jo…, que jo dibuixés amb un dit una figura geomètrica a terra, o en fes la forma en l’aire…

Va callar i va meditar les seves paraules. Durant una estona jo també vaig tenir les seves mateixes esperances folles de comunicació i d’interpretació amb aquells éssers misteriosos. Però després, aquella desesperació furiosa que era part del cansament físic i de la misèria en què ens trobàvem, em va tornar a dominar i vaig ser conscient, amb més vivesa encara, de la follia extraordinària de tot el que sempre havia fet.

—Sóc un idiota! —vaig dir—. Un idiota sense excusa! Només serveixo per fer bestieses! Per què vàrem abandonar l’esfera? Vàrem començar a pegar bots cercant patents i concessions entre els cràters de la lluna! I no vàrem tenir el seny de lligar un mocador a un pal per saber on havíem deixat l’esfera!

Vaig callar, enfurit.

—Es indubtable que són intel·ligents —continuava meditant en Cavor—. Per tant, a partir d’aquest fet podem elaborar algunes hipòtesis. Atès que no ens han matat immediatament, deuen tenir el concepte de la clemència. Clemència! Bé, si més no de la moderació. Hi ha la possibilitat de comunicació. Potser ens poden comprendre. Aquesta cambra i la visita del guardià, així com ens ha mirat… I aquests grillons, sí, un alt grau d’intel·ligència…

—Tant de bo m’ho hagués pensat dues vegades! —vaig cridar jo—. Ensopegada rere ensopegada. I morrada rere morrada. Havia confiat en vós, jo! Per què dimonis no em vaig quedar enganxat a la meva obra de teatre, que era el que tenia capacitat per fer? Aquell era el meu món, jo sóc fet per coses com aquelles, i no com aquestes. A hores d’ara ja hauria acabat l’obra. N’estic segur…, i era bona. Ja tenia l’argument gairebé enllestit. I aleshores, apa!, em poso a volar cap a la lluna! A hores d’ara, puc dir que he malbaratat la meva vida! Aquella velleta de l’hostal prop de Canterbury tenia més seny que no pas jo.

Vaig alçar els ulls i vaig callar en sec. La fosca havia desaparegut i hi tornava a haver aquella claror blavenca. La porta s’obria i alguns selenites silenciosos anaven entrant. Em vaig quedar molt quiet, observant les seves cares grotesques.

De sobte, la desagradable sensació d’estranyesa es va convertir en interès. Vaig distingir que els dos primers duien uns atuells. Com a mínim, les nostres ments tenien en comú la capacitat de comprensió d’una necessitat elemental. Aquells recipients eren d’una mena de metall que, com les nostres cadenes, semblaven d’un color molt fosc a la claror blavosa; dins cada un d’aquells bols hi havia uns bocins d’alguna cosa blanca.

Tot el dolor emboirat i la tristesa que m’oprimien varen desaparèixer volant i deixaren lloc a una fam desesperada. Vaig mirar els atuells amb avidesa de llop i, tot i que després ho he somiat moltes de vegades, en aquell moment em va semblar molt poc important que aquells braços que me n’abastaven un no tinguessin mans, sinó una mena d’aleta i un dit gros, semblant a l’extrem d’una trompa d’elefant.

El material de dins els bols era tou, de color blanquinós i torrat, força semblant a un soufflé fred, i feia una olor suau de moixernons. Estic temptat de creure, per una carcanada parcialment trossejada d’una vaca lunar que vàrem veure més tard, que el que vàrem menjar devia ser carn de vedella.

Les meves mans estaven lligades tan fort que em costava agafar l’atuell; però quan ho varen veure, dos d’ells m’afluixaren ràpidament una argolla del canell. Vaig notar la blanor i la fredor d’aquelles mans en tentacle a la meva pell. Immediatament vaig agafar un grapat de menjar, que tenia la mateixa elasticitat de totes les estructures orgàniques de la lluna. Tenia un gust més aviat de neula o de merengue, però no era gens desagradable. En vaig fer dues mossegades més.

—Quina fam que tenia! —vaig dir, i en vaig agafar un bocí ben gros.

Vàrem menjar sense fer esment de res més. Vàrem menjar i després vàrem beure com pidolaries a un menjador de caritat. Mai, ni abans ni després, no he arribat a tenir una fam tan desesperada com aquella. I si no hagués viscut aquella experiència, no hauria pogut creure mai que, a un quart de milió de milles lluny del nostre món, amb un aclaparament absolut, encerclats, vigilats i tocats per éssers més grotescos i inhumans que les pitjors creacions d’un malson, en fos possible de menjar, aliè a tot allò que no fos precisament menjar.

Aquelles criatures ens voltaven, ens observaven, i de tant en tant produïen una mena de refilet suau que suposo que devia ser la seva forma de parlar. I jo ni tan sols em vaig estremir al seu contacte físic. I quan vaig haver calmat la meva primera rauxa de fam, vaig adonar-me que també en Cavor havia estat menjant amb la mateixa avidesa desvergonyida.





14. EXPERIMENTS DE COMUNICACIÓ


Quan finalment acabàrem de menjar, els selenites ens varen tornar a fermar les mans juntes; després varen desenrotllar les cadenes que hi havia a terra i ens lligaren els peus per limitar la nostra llibertat de moviments. Després desfermaren les cadenes que ens lligaven la cintura. Per fer totes aquelles operacions, ens varen haver de moure i tocar, de manera que sovint un d’aquells caps sorprenents s’acostava molt al meu o un dels seus tentacles suaus em fregava el cap o el coll. No recordo que n’estigués esporuguit ni que aquella proximitat em repugnés. Crec que el nostre antropomorfisme ultrancer ens feia imaginar que eren caps humans emmascarats.

La seva pell, com tota la resta, era blavenca, però a causa de la llum; era dura i lluent, a la manera de les ales d’un escarabat, i no blana o humida o peluda com la d’un animal vertebrat. Tot al llarg del cap hi tenien una cresta d’espines blanquinoses inclinades cap endavant, i una altra de molt més gran i arrodonida damunt cada ull. El selenita que em va deslligar va utilitzar la boca per ajudar el moviment de les mans.

—Sembla que ens estan desfermant —va dir en Cavor—. Recordeu que som a la lluna. No feu cap moviment brusc.

—Penseu fer la prova de la geometria? —vaig preguntar jo.

—Si en tinc l’oportunitat, sí. Però és possible que ells facin el primer intent de comunicació.

Vàrem romandre passius i els selenites, després d’haver acabat la seva tasca, es varen fer enfora i semblava que ens observaven; només puc dir que ho semblava perquè, com que tenien els ulls a banda i banda i no davant, era difícil de determinar cap on miraven, com ho es amb una gallina o amb un peix. Conversaven entre ells amb tons aflautats, que em semblaven impossibles d’imitar o de definir. La porta de darrere nostre es va obrir de bat a bat. Vaig mirar per damunt l’espatlla i vaig veure un espai molt gran on hi havia una munió de selenites. Semblaven una xurma curiosament diversa.

—Deuen voler que imitem els seus sons? —vaig preguntar a en Cavor?

—No m’ho sembla —digué ell.

—Doncs a mi em sembla que intenten fer-nos entendre alguna cosa.

—No entenc el significat dels seus gestos. Fixeu-vos en aquest, que belluga el cap com si dugués un collar incòmode…

—Doncs belluguem el cap com ell…

Ho vàrem fer i en veure que no donava resultat, intentàrem imitar els seus altres moviments. Va semblar que allò els interessava. Si més no, tots es posaren a fer el mateix moviment. Però allò no semblava menar enlloc, de manera que vàrem desistir i ells s’embrancaren en una discussió aflautada. Després, un de més baix i molt més gras que els altres, amb una boca especialment grossa, es va acotar de sobte devora en Cavor i va posar les mans i els peus en la mateixa posició d’ell. Després es va posar dret amb un àgil moviment.

—Cavor! —vaig cridar—. Volen que ens posem drets!

En Cavor mirava bocabadat.

—Exactament! —va dir finalment.

I amb molt d’esforç i de rondineig, perquè teníem les mans fermades juntes, vàrem intentar d’aixecar-nos. Els selenites ens deixaren espai per als nostres moviments elefantins i va semblar que xerrotejaven animadament. Així que vàrem posar-nos drets, el selenita gras se’ns va acostar, ens va tustar la cara amb el seu tentacle i va caminar cap a la porta oberta. Era prou clara la seva intenció, de manera que el seguírem. Vàrem veure que quatre dels selenites que hi havia al llindar eren molt més baixos que els altres, i anaven vestits igual que els que havíem vist al cràter, és a dir, amb cascos rodons plens de punxes i amb unes carcasses cilíndriques; cadascun duia una pica amb punta i guarda, feta amb el mateix metall mat que els atuells on havíem menjat. Els quatre selenites es col·locaren dos a cada banda nostra, molt a prop, en el moment que sortíem de la cambra i entràvem a la caverna d’on provenia la llum.

En un primer moment, no ens vàrem fer a la idea d’aquella caverna, perquè prestàvem atenció sobretot al posat i als moviments dels selenites que teníem més a prop i a la necessitat de controlar els nostres, no fos cas que els alarméssim, a ells i a nosaltres, amb alguna gambada excessiva. Davant nostre hi anava la criatura baixeta i grassa que havia solucionat el problema de dir-nos que ens aixequéssim. Feia uns gestos perquè el seguíssim, que ens semblaren intel·ligibles gairebé tots. La seva cara com de brollador es girava cap a en Cavor i cap a mi amb una velocitat que resultava evidentment interrogativa. Com dic, durant una estona només vàrem fer atenció a aquestes coses.

Però finalment, aquell indret immens on ens movíem va adquirir protagonisme. Vàrem descobrir que allò que havia provocat bona part, si més no, del terrabastall que ens havia omplert les orelles des que ens havíem recuperat de l’ensopiment provocat per fongs era una massa enorme de maquinària, encara en plena activitat, els elements mòbils de la qual eren clarament visibles part damunt els caps i entre els cossos dels selenites que caminaven al nostre costat. I no només la teranyina de sons que omplia l’aire procedia d’aquell mecanisme, sinó també la peculiar llum blavosa que omplia el recinte.

Com la cosa més natural, havíem pensat que una caverna subterrània devia estar il·luminada artificialment, i encara llavors, quan aquell fet era evident, no en vaig comprendre la importància fins que, més tard, va venir la fosca. No puc explicar el significat ni l’estructura d’aquell gran aparell que vàrem veure, perquè cap dels dos no vàrem saber ni per què servia ni com funcionava. Uns grans eixos metàl·lics s’alçaven i baixaven contínuament al centre de la màquina, i els extrems descrivien el que em va semblar un moviment parabòlic; cada un, quan pujava cap amunt, deixava caure una mena de braç oscil·lant que s’introduïa dins un cilindre vertical i l’empenyia cap endavant. Per entremig d’aquest mecanisme s’hi bellugaven els auxiliars, unes figuretes que ens semblaren vagament diferents dels éssers que ens envoltaven. Quan cada un dels tres braços oscil·lants de la màquina s’enfonsava, es produïa un espetec i després un retruny, i de l’extrem superior del cilindre vertical en vessava aquella substància incandescent que il·luminava l’indret; vessava com vessa la llet quan bull, i gotejava lluminosament dins un tanc de llum de sota. Era una llum freda i blava, una mena de resplendor fosforescent però infinitament més brillant, que, així que anava caient dins els tancs, corria per conduccions que entrecreuaven tota la caverna.

Tup, tup, tup, baixaven els braços oscil·lants d’aquell aparell inintel·ligible, i la substància lluminosa bullia i vessava. De primer em va semblar una màquina raonablement gran comparada amb nosaltres, però quan vaig observar que els selenites eren extraordinàriament petits en comparació, em vaig adonar de la immensitat de la caverna i de la màquina. Des d’aquell moment vaig mirar els selenites amb una actitud més respectuosa. Em vaig aturar, en Cavor es va aturar i tots dos contemplàrem aquell enginy retronador.

—És extraordinari! —vaig dir—. Per què deu servir?

La cara il·luminada de blau d’en Cavor tenia una expressió de respecte.

—No ho puc ni imaginar. Segurament aquestes criatures… Els homes no serien capaços de fer una cosa com aquesta! Mireu aquests braços, estan connectats amb barres?

El selenita gras havia avançat unes passes mentre nosaltres ens entreteníem. Aleshores va recular i es va col·locar entre nosaltres i la gran màquina. Vaig fer com si no el veiés, perquè vaig suposar que ens volia fer seguir endavant. Va caminar cap allà on volia que anéssim, es va girar i va tornar. Ens va tocar lleugerament la cara per atreure la nostra atenció. En Cavor i jo ens miràrem.

—No li podem fer entendre que estem interessats en la màquina? —vaig preguntar.

—Sí —va dir en Cavor—. Ho intentarem.

Es va girar cap al nostre guia i va somriure; va assenyalar la màquina, la va tornar a assenyalar i després va assenyalar el seu cap, i després altre cop la màquina. Per algun defecte de raonament, es devia pensar que un llenguatge defectuós podria ajudar els seus gestos i va dir:

—Jo mirar màquina. Jo pensar màquina molt interessant. Sí.

El comportament d’en Cavor va semblar que impedia per uns moments que els selenites ens fessin continuar. Es miraren entre ells, bellugaren el cap i començaren els seus refilets ràpids i prims. Aleshores un d’ells, una criatura alta i escanyolida que, a més de les polaines que duien els altres, portava una mena de manteleta, va enrotllar la seva mà de trompa d’elefant al voltant del canell d’en Cavor i el va empènyer suaument perquè seguís el nostre guia, que novament caminava endavant.

En Cavor es va resistir.

—Cal que ens fem entendre ara. Si no, podrien pensar que som animals, potser una nova raça de bestiar lunar! Es molt important que demostrem un interès intel·ligent per tot aquest muntatge.

Va començar a sacsejar el cap amb insistència.

—No, no —va dir—. Jo no venir fins d’aquí una estona. Jo mirar això.

—No podeu traçar cap figura geomètrica adient per aquest cas? —vaig suggerir, mentre els selenites tornaven a conferenciar.

—Possiblement una paràbola… —va començar.

Aleshores va fer un esgarip i va botar sis peus o més!

Un dels nostres quatre homes lunars armats l’havia punxat amb una pica!

D’una revolada, em vaig girar amb expressió amenaçadora cap al picador que tenia al meu darrere, i ell va recular espantat. Això i el crit i el bot d’en Cavor deixaren estupefactes els selenites. Varen recular precipitadament sense girar-se d’esquena. Durant un d’aquests moments que semblen durar eternament, nosaltres vàrem romandre en actitud de protesta irada, i aquells éssers inhumans ens voltaven formant un semicercle esclarissat.

—M’ha punxat! —va dir en Cavor amb una veu entretallada per la indignació.

—Ja ho he vist —vaig contestar. I, dirigint-me als selenites, vaig dir—: Vatua el món! No estem disposats a aguantar-ho! Per qui dimonis ens heu pres?!

Vaig llambregar ràpidament a dreta i a esquerra. Al lluny, entre la buidor blava de la caverna, vaig veure un cert nombre d’altres selenites que corrien cap a nosaltres. Eren més alts i més prims, i un tenia un cap més gros que la resta. La caverna es feia més ampla i més baixa, i per totes bandes s’anava enfosquint. Recordo que el sostre semblava enfonsar-se com sota el pes d’un immens gruix de roques que ens xafaven. No podíem sortir d’allí… no podíem. Damunt, davall, pertot arreu hi havia el desconegut, i aquelles criatures inhumanes se’ns acaraven amb piques i gesticulacions, i nosaltres no érem més que dos homes indefensos!





15. EL PONT DEL VERTIGEN


Aquella pausa hostil va durar només un instant. Suposo que tant nosaltres com els selenites vàrem fer una ràpida reflexió. La meva impressió més clara fou que no hi havia res a fer i que estàvem destinats a ser rodejats i morts. El sentiment aclaparador que la nostra presència allí era forassenyada sobresortia part damunt la foscor en forma de retret enorme. Per què m’havia embarcat en aquella expedició folla i inhumana?

En Cavor se’m va acostar i em va posar una mà al braç. La seva cara pàl·lida i aterrida era espectral en aquella llum blava.

—No hi ha res a fer —va dir—. Ens hem equivocat, no ens poden entendre. Hem d’anar on ells ens vulguin portar.

Me’l vaig mirar i després vaig mirar els nous selenites que venien a ajudar els seus companys.

—Si tingués les mans lliures… —vaig dir.

—No serviria de res —va panteixar en Cavor.

—No.

—Hem d’anar amb ells.

Es va girar i va començar a caminar cap allà on ens indicaven.

Jo el vaig seguir, procurant mantenir una expressió d’allò més humil, mentre em palpava les cadenes dels canells. La sang em bullia. No em vaig fixar en res més d’aquella caverna, tot i que va semblar que caminàvem força estona per creuar-la; o si vaig notar alguna cosa, ho vaig oblidar tan aviat com ho vaig veure. Crec que havia concentrat els meus pensaments en les cadenes que em lligaven i en els selenites, especialment en els que duien les piques i els cascos.

De primer marxaven paral·lels amb nosaltres i a una distància respectuosa, però després se’ls n’ajuntaren tres més i aleshores se’ns acostaren fins a la distància d’un braç. En veure’ls acostar-se, vaig reguitnar com un cavall colpejat. El selenita baix i gros marxava el primer de la fila de la dreta, però després se’ns va tornar a posar davant.

La imatge d’aquella agrupació se’m va clavar al cervell. Just davant meu, l’esquena d’un Cavor cap cot, amb les espatlles enfonsades, i la cara boca oberta del nostre guia girant-se constantment cap a ell, i els portadors de piques a banda i banda, vigilants, també amb la boca oberta: un quadre monocromàtic en blau. I, malgrat la situació, també recordo una altra cosa a més del nostre assumpte purament personal: una mena de cuneta que creuava el sòl de la caverna i que continuava tot al llarg d’un costat del sender rocós que nosaltres seguíem, plena de la matèria lluminosa que sobreeixia de la gran màquina. Jo hi caminava molt a la vora i puc testificar que no irradiava gens ni mica d’escalfor. Era molt brillant, però no era ni més calenta ni més freda que qualsevol altra cosa de la caverna.

Clang, clang, clang, vàrem passar just per sota les palanques retronadores d’una altra gran màquina i finalment arribàrem a un ample túnel on podíem sentir el trepig dels nostres peus descalços i que, tret del fil pampalluguadís de claror blava que ens venia de la dreta, no estava il·luminat. Les ombres projectaven caricatures immenses de les nostres siluetes i de les dels selenites damunt la paret i el sostre irregular del túnel. Adesiara, els cristalls formats als murs espurnejaven com pedres precioses, i de vegades el túnel s’eixamplava en una caverna d’estalactites o en branques que s’esvaïen en la fosca.

Va semblar que hi caminàvem molt de temps. La llum líquida gotejava suaument i les nostres petjades, amb els ecos corresponents, produïen un repic irregular. Els meus pensaments es concentraren en el problema de les cadenes. Si em pogués afluixar l’argolla així, i després girar-la així deçà…

Si intentava fer-ho molt a poc a poc, se n’adonarien que treia la mà de l’argolla afluixada? I si ho veien, què farien?

—Bedford —digué en Cavor—, això fa capdavallada. Encara anem més endins.

El comentari em va distreure de les meves preocupacions.

—Si tinguessin la intenció de matar-nos —va continuar, aturant-se per posar-se al meu costat—, ja ho haurien fet.

—Sí, és veritat —vaig admetre.

—No ens entenen —va continuar ell—, es pensen que som purament uns animals estranys, potser una nova mena de cries de bestiar salvatge. Però quan ens hagin observat més atentament començaran a entendre que tenim intel·ligència.

—Quan vós dibuixeu les vostres figures geomètriques —vaig dir jo.

—Podria ser això.

Vàrem caminar en silenci una estona.

—Penso que aquests deuen ser selenites d’una classe inferior —va dir en Cavor.

—Maleïts idiotes! —vaig fer jo, furiós, mirant les seves cares exasperants.

—Si aguantem el que ens facin…

—No tenim altre remei que aguantar-ho —vaig dir jo.

—Potser n’hi ha d’altres que no són tan estúpids. Aquesta és la franja inferior del seu món, que deu anar baixant cada vegada més, cavernes, passadissos, túnels, cap avall fins al mar, a centenars de milles més avall.

Aquelles paraules em varen fer pensar en la milla o això de roques i de túnel que ja devíem tenir damunt el cap, i va ser com un gran pes que em queia damunt les espatlles.

—Lluny del sol i de l’aire —vaig dir—. Una mina de mitja milla de profunditat ja és irrespirable.

—Però aquesta no. Es probable…, ventilació! L’aire deu bufar des de la part fosca de la lluna cap a la il·luminada pel sol, i tot l’àcid carbònic deu sortir per allí i alimentar aquelles plantes. Al sostre d’aquest túnel, per exemple, hi ha una mica d’aire. Quin món, aquest. La prova la tenim en aquella tapadora i en aquestes màquines…

—I en les piques —vaig dir—, no oblideu les piques!

En Cavor va caminar davant meu una estona.

—Fins i tot les piques, sí… —va dir.

—Què?

—M’he enfadat molt, en aquell moment. Però…, potser calia que ens n’anéssim d’allí. Ells tenen la pell diferent de nosaltres, i probablement també els nervis. Potser no entenen la nostra reacció, de la mateixa manera que un ésser que vingués de Mart no entendria el nostre costum terrestre de tustar-nos l’esquena…

—Faran bé de no intentar tustar-me a mi —vaig exclamar.

—I pel que fa a la geometria… Ben mirat, el seu sistema també és un sistema de comunicació. Comencen amb els elements de la vida i no amb els del pensament. Aliment, coacció, dolor. Actuen damunt allò que és fonamental.

—D’això darrer no hi ha cap dubte —vaig dir.

En Cavor va continuar parlant de l’enorme i meravellós món on havíem anat a raure. Pel seu to de veu, vaig anar adonant-me lentament que, ni tan sols llavors no estava gaire desesperat davant la perspectiva d’anar encara més endins d’aquell cau inhumà. Només s’interessava en màquines i en invents, sense pensar en absolut en els milers d’idees fosques que a mi m’aclaparaven. No era que tingués la intenció d’utilitzar cap d’aquells invents, simplement els volia conèixer.

—Ben mirat —va dir—, és una ocasió única. Es la trobada de dos mons! Penseu en les coses que arribarem a veure! Penseu en les coses que hi deu haver encara davall nostre!

—Ben poca cosa, veurem, si no hi ha una mica més de claror! —vaig comentar.

—Això és només la crosta. Més avall…, pel que hem vist fins ara, més avall hi pot haver qualsevol cosa. Us heu fixat que són molt diferents, els uns dels altres? Quina història no en podrem treure de tot això!

—Alguns animals rars es deuen consolar de la mateixa manera mentre els duen al zoològic —vaig dir jo—. D’on treieu que ens mostraran totes aquestes coses?

—Quan s’adonin que som intel·ligents —va dir en Cavor—, voldran saber coses de la terra. I encara que no tinguin sentiments generosos, ens ensenyaran a canvi d’aprendre… I deuen saber tantes de coses! Coses insospitades per nosaltres!

En Cavor va continuar especulant sobre les possibilitats dels coneixements dels selenites, coneixements que ell no havia sospitat mai de poder aprendre a la terra. Continuava especulant amb aquella ferida en carn viva que la pica li havia fet a l’esquena!

He oblidat moltes de les coses que va dir, perquè m’havia cridat l’atenció el fet que el túnel per on passàvem s’eixamplava cada vegada més.

Per la sensació de l’aire, em va semblar que entràvem a un espai molt ample, però no podíem calcular-ne la grandària perquè no estava il·luminat. El petit corrent de llum es convertia en un fil tortuós i desapareixia cap enllà. Més endavant, les parets rocoses també havien desaparegut completament a cada banda. No es veia res tret del sender per on caminàvem i el xaragall remorós de fosforescència blava.

Davant meu anaven les figures d’en Cavor i del selenita que ens guiava; per la banda del xaragall, les seves cames i el cap estaven il·luminades de blau brillant, però per l’altra banda, ara que no hi havia reflexes com en el túnel, es perdien en la fosca.

Vaig notar que ens acostàvem a una mena de declivi perquè el rierol blau s’enfonsava de sobte i es perdia de vista.

Immediatament després va semblar que arribàvem al límit. El corrent brillant feia un meandre vacil·lant i després es precipitava a una fondària tan gran que el soroll de la caiguda no ens arribava. De molt avall en venia una resplendor blavenca, una mena de boira blava… De molt, molt avall. I la fosca deixada per la desaparició del rierol va esdevenir molt més buida i negra. Només es veia una forma com una planxa que sortia de la vora del penya-segat i s’allargava cap enllà, fins a desaparèixer del tot. De l’abisme en pujava un aire calent.

En Cavor i jo ens acostàrem a la vora tot el que vàrem gosar i guaitàrem a l’abisme tenyit de blau. Aleshores el guia em va estirar pel braç.

Després em va amollar i va anar cap a la planxa; hi va pujar i va mirar enrere. Quan va veure que el miràvem, es va girar i va començar a caminar damunt la planxa. Hi caminava amb la mateixa seguretat que quan anava damunt terra ferma. Per un moment vàrem poder distingir perfectament la seva figura, que després es va convertir en una reverberació blava i finalment es va esvair en la fosca. Vaig notar una forma vaga que es destacava més fosca entre la negror.

Hi va haver una pausa.

—Em sembla que… —va dir en Cavor.

Un altre selenita va fer unes passes damunt la planxa, es va girar i ens va mirar tranquil·lament. Els altres esperaven, disposats a seguir-nos. La figura expectant del nostre guia va reaparèixer: tornava per veure per què no l’havíem seguit.

—Què hi ha a l’altra banda? —vaig preguntar.

—No veig res.

—No podem passar per aquí per cap preu —vaig dir.

—Jo no hi podria fer ni una passa —va dir en Cavor—, ni si tingués les mans lliures.

Ens vàrem mirar consternats.

—No deuen saber què és el vertigen! —va dir en Cavor.

—Es completament impossible que puguem caminar damunt aquesta planxa —vaig dir.

—Doncs no sembla que ells opinin el mateix que nosaltres. Els he observat i em pregunto si s’adonen que, per a nosaltres, aquí no hi ha més que fosca. Com els ho podríem fer entendre?

—No sé com, però cal que ho entenguin!

Crec que parlàvem amb la vaga esperança que els selenites ens poguessin entendre. Jo veia prou clarament que el que ens calia era explicar-los-ho, però en veure les seves cares em vaig adonar que no hi havia explicació possible. Fins aquí era evident que les nostres semblances no servirien de pont per a les nostres diferències.

Bé, fos com fos, jo no estava disposat a caminar damunt aquella planxa. Vaig esmunyir ràpidament la mà de l’argolla que havia anat afluixant i després em vaig començar a fregar els canells. Jo era el qui estava més a prop del pont, i dos selenites m’agafaren i m’estiraren suaument cap a la planxa.

Jo vaig sacsejar el cap amb decisió.

—Que no, que no —vaig dir—. No serveix de res, no m’enteneu.

Un altre selenita es va afegir a la coacció i em varen obligar a fer una passa endavant.

—Tinc una idea —va dir en Cavor.

Però jo ja les coneixia de sobres, les idees d’en Cavor.

—Ei, alerta —vaig cridar als selenites—. Estigueu quiets! Per a vosaltres és molt fàcil…

Em vaig girar en rodó i vaig començar a flastomar: un dels selenites m’havia punxat els darreres amb la pica.

Em vaig alliberar dels petits tentacles que em lligaven els canells i em vaig girar cap al picador.

—Maleït idiota! T’ho he dit! De què dimonis et penses que estic fet, per punxar-me d’aquesta manera? Si goses tornar-me a tocar…!

Per tota resposta, em va tornar a punxar.

Vaig sentir la veu alarmada i suplicant d’en Cavor. Em sembla que encara estava disposat a arribar a una entesa amb aquelles criatures.

—Escolteu, Bedford —va cridar—. Em sembla que hi ha una manera millor!

Però el dolor de la segona punxada havia deixat en llibertat alguna reserva d’energia amagada en el meu interior. Immediatament vaig fer saltar la tanca de l’argolla del canell i, amb la tanca, s’esfumaren totes les consideracions que ens havien fet mantenir submisos en mans d’aquelles criatures. Si més no en aquell moment, jo estava enfollit de por i de ràbia, i no vaig pensar en les conseqüències. Vaig colpejar directament la cara d’aquella cosa que duia la pica, amb la cadena enrotllada al puny…

I vàrem tenir una altra d’aquelles sorpreses brutals que el món lunar ens oferia a pleret.

Va semblar que el meu puny mallat travessava el selenita. Va quedar esclafat com…, com un pastís molt tou ple de líquid. Es va trencar! Es va enfonsar i va esquitxar. Va ser com si hagués trepitjat un cuc de terra. El cos escanyolit va saltar enrere unes dotze iardes i va caure amb un impacte tou. Jo estava astorat, no podia creure que cap criatura vivent pogués ser tan fluixa. Per un instant, gairebé em vaig pensar que estava somiant.

Però tot d’una vaig comprendre que era la pura realitat. Des del moment que jo m’havia girat fins al moment que el selenita havia caigut mort a terra, ni en Cavor ni els altres selenites no havien fet res. Tots havien retrocedit amb actitud expectant. Aquella pausa va semblar que durava com a mínim un segon després de la caiguda del selenita. Cadascú devia intentar comprendre la situació. Em sembla que em recordo a mi mateix, amb el braç encara estirat, intentant entendre-ho també. El meu pensament cridava: «I ara què?! I ara què passarà?!».

I de sobte tothom es va posar en moviment.

Vaig comprendre que calia alliberar-nos de les cadenes i que, abans de poder-ho fer, ens havíem d’alliberar dels selenites. Em vaig encarar al grup dels tres armats. En aquell moment un em llançava una pica, que em va passar xiulant damunt el cap i suposo que va caure a l’abisme, darrere meu.

Jo havia saltat cap a ell amb tota la meva força, mentre la llança em volava per sobre. Ell va arrencar a córrer en el moment que jo saltava, però jo el vaig atrapar; ell va caure a terra, jo vaig caure dret damunt ell, vaig relliscar damunt el seu cos esclafat i també vaig caure. Em va semblar que s’estremia sota el meus peus.

Em vaig incorporar i, assegut a terra, vaig veure les esquenes blaves dels selenites que s’allunyaven cap a la fosca. Amb un gran esforç vaig aconseguir de doblegar una baula i vaig desfer la cadena que em destorbava els turmells. Em vaig posar dret amb la cadena a les mans. Una altra pica, llançada com si fos una javelina, em va passar xiulant, i jo vaig pegar una fua vers la fosca d’on provenia. Després vaig tornar cap a en Cavor, que encara s’estava dret a la claror del rierol, prop del penya-segat, convulsivament atrafegat amb els seus canells, alhora que mormolava no sé quins disbarats sobre la seva idea.

—Anem! —li vaig cridar.

—Les mans! —va fer ell.

Aleshores, adonant-se que jo no gosava anar més cap a ell per por que els meus passos mal calculats no em portessin penya-segat avall, va venir ell arrossegant els peus amb les mans estirades cap endavant.

Vaig començar immediatament a desfer-li les cadenes.

—On són ara? —va preguntar, panteixant.

—Han fugit. Però tornaran. Ens tiren coses! Per on hem de prendre?

—Seguim la llum. Anem cap al túnel, oi?

—Sí —vaig dir.

Vaig desencadenar les mans d’en Cavor i després em vaig agenollar per desfer-li els lligams dels turmells. Alguna cosa, no sé què, va caure amb molta de força dins el riuet lívid i ens va esquitxar. Al lluny, a la dreta, va començar un gran batibull de xiulets i esgarips.

Li vaig llevar la cadena dels peus d’una estrebada i la hi vaig posar a les mans.

—Pegueu amb això —vaig dir.

I sense esperar resposta, vaig començar a caminar a grans gambades pel camí per on havíem vingut. Tenia l’horrible sensació que una d’aquelles coses podia sorgir de la fosca darrere meu. Vaig sentir l’impacte dels seus tentacles que em perseguien.

Corríem a tota carrera. Però heu de tenir en compte que aquella correguda era completament diferent d’una correguda a la terra. A la terra, es bota i gairebé immediatament tornes a ser a terra, però com que la lluna exerceix una atracció menor, et mantens en l’aire durant uns quants segons abans de tornar a baixar. Malgrat la nostra pressa, aquest fet produïa l’efecte d’unes pauses molt llargues, durant les quals podies comptar fins a set o vuit. Una passa i amunt!

Tota mena de preguntes s’acaramullaven a la meva ment: On són els selenites? Què faran? Aconseguirem d’arribar al túnel? És molt enrere en Cavor? És possible que l’atrapin i no el deixin seguir? I després del cop del descens, la passa llarga i amunt!

Vaig veure un selenita que corria davant meu. Les seves cames es movien exactament igual que un home a la terra. Es girava per mirar per damunt l’espatlla, el vaig sentir xisclar quan es va decantar del meu camí cap a la fosca. Em sembla que era el nostre guia, però no n’estic segur.

Després d’una altra llarga gambada es varen fer novament visibles les parets de roca, a banda i banda, i amb dues passes més ja vaig ser dins el túnel. Vaig adaptar les meves passes al sostre més baix. Vaig córrer fins a un revolt, on em vaig aturar i em vaig girar, i plas, plas, plas, va comparèixer en Cavor, que a cada passa queia dins el rierol de llum i feia esquitxos pertot. Així que s’acostava el veia més gran, i en arribar al meu costat va travelar. Ens vàrem aguantar l’un amb l’altre. Si més no, per ara ens havíem espolsat els nostres perseguidors i estàvem sols.

Ens faltava l’alè. Vàrem parlar a batzegades, amb paraules entretallades.

—Ho heu malbaratat tot! —va cridar en Cavor.

—Bestieses —vaig cridar jo—. Això o la mort!

—I ara, què farem?

—Amagar-nos.

—Com?

—És prou fosc, tot això.

—Però on?

—A una d’aquestes grutes laterals.

—I aleshores?

—Pensarem.

—Molt bé… Som-hi.

Vàrem continuar endavant i arribàrem a una fosca caverna radial. En Cavor anava davant. Va vacil·lar i va triar una boca negra que semblava oferir un bon amagatall. Va avançar una mica i es va girar.

—Es molt fosc, això —va dir.

—Les vostres cames i els vostres peus ens faran claror. Aneu xop d’aquella matèria lluminosa.

—Però…

Es va fer audible un soroll tumultuós, especialment un retruny metàl·lic que avançava pel túnel. Aquell terrabastall suggeria amb tot l’horror una persecució. Vàrem pegar fua cap a dins la caverna lateral i, mentre corríem, la irradiació de les cames d’en Cavor ens il·luminava el camí.

—És una sort —vaig panteixar— que ens hagin tret les botes, perquè si no sentirien les nostres petjades.

Corríem intentant fer-ho a passes tan curtes com podíem per evitar topar amb el sostre de la caverna. Al cap d’uns moments va semblar que guanyàvem terreny als nostres perseguidors perquè l’estrèpit ens arribava somort, es va anar esmortint i finalment va desaparèixer.

Em vaig aturar i vaig mirar enrere. Vaig sentir les passes d’en Cavor que s’acostaven. Després també ell es va aturar.

—Bedford —va xiuxiuejar—, davant nostre hi ha una espècie de claror.

De primer no vaig veure res. Després vaig destriar el seu cap i les espatlles feblement destacades contra una fosca més feble que la resta. També vaig veure que aquell afebliment de la fosca no era blau, sinó d’un gris pàl·lid, com d’un blanc molt esmorteït, molt vague; el color de la llum del dia.

En Cavor va notar aquella diferència tan aviat com jo i em sembla que també ell es va omplir de la mateixa esperança que jo.

—Bedford —va xiuxiuejar amb veu tremolosa—. Aquesta llum… És possible…

No va gosar dir-ho. Hi va haver una pausa. De sobte, pel soroll dels seus peus, em vaig adonar que caminava cap a aquella pal·lidesa. El vaig seguir amb el cor en un puny.





16. PUNTS DE VISTA


Així que avançàvem la llum es feia més potent. En poc temps va ser gairebé tan forta com la fosforescència de les cames d’en Cavor. El nostre túnel s’eixamplava en una caverna i aquella llum nova era a l’extrem més allunyat. Vaig veure una cosa que em va fer augmentar alegrement les esperances.

—Cavor —vaig dir—, la llum ve de dalt! Estic segur que ve de dalt!

Ell no va contestar sinó que va continuar corrent.

Indiscutiblement, era una llum grisosa, platejada.

Ben aviat hi vàrem ser a sota. Es filtrava per una esquerda a les parets de la caverna i quan vaig alçar la cara per mirar, paf, m’hi va caure una gota d’aigua. Em vaig espantar i vaig retrocedir. Paf, una altra gota perfectament audible va gotejar damunt el sòl de roca.

—Cavor! —vaig dir—. Si l’un ajuda l’altre a enfilar-se, es pot arribar a l’escletxa!

—Us alçaré jo —va dir.

I sense pausa, em va aixecar com si jo fos un infant.

Vaig ficar un braç a l’escletxa i amb els capcirons vaig trobar una mica de sortint on em podia aguantar. Ara la claror blanca era molt més brillant. Vaig impulsar el meu cos cap amunt aguantant-me a dalt amb dos dits, cosa que, tot i que a la terra pesava setanta cinc quilos, no em va costar gairebé cap esforç. Vaig assolir una represa de la roca encara més alta i vaig poder col·locar els peus al primer sortint. Em vaig posar dret i vaig palpar les roques amb els dits. L’escletxa s’eixamplava cap amunt.

—Es pot escalar —vaig dir a en Cavor—. Podeu saltar fins a la meva mà si jo l’estiro cap avall per agafar-vos?

Em vaig apuntalar a banda i banda de l’escletxa, vaig repenjar un genoll i un peu a la lleixa i vaig estirar una mà. No podia veure en Cavor, però vaig sentir el refrec dels seus moviments quan s’acotava per saltar. Després un cop i ja el vaig tenir penjat a la meva mà, tant lleuger com un moixet. El vaig hissar fins que va poder posar una mà a la lleixa i llavors el vaig amollar.

—Vatua el món! —vaig exclamar—. Qualsevol podria ser muntanyer a la lluna.

I em vaig dedicar a escalar amb delit. Vàrem enfilar-nos sense descansar durant uns minuts i després vàrem mirar cap amunt. L’esquerda s’eixamplava més i la llum era més brillant. Només que…

No era la llum del dia, comptat i debatut!

Quan vaig poder veure què era, de la decepció per poc no vaig començar a picar de cap contra la roca. Vaig contemplar simplement un espai obert en pendent irregular, amb el sòl cobert d’un bosc de petits bolets en forma de porra, que brillaven gloriosament amb aquella llum platejada de reflexes rosats. Vaig contemplar un instant aquella lluentor suau, després vaig saltar cap amunt i vaig caure entremig. En vaig arrabassar un grapat i els vaig llançar contra les roques. Després em vaig asseure, rient amargament. La cara rosada d’en Cavor va guaitar per l’escletxa.

—També es fosforescència! —li vaig dir—. No cal córrer. Seieu-vos com si fóssiu a casa.

I mentre ell rondinava sobre la nostra decepció, jo vaig començar a tirar bolets escletxa avall.

—I jo que em pensava que era llum de dia —va dir.

—Sí, llum de dia! —vaig cridar—. L’alba, la posta, els núvols, els cels ventosos… Ho tornarem a veure qualque vegada?

Mentre parlava es va formar davant meu un panorama del nostre món, brillant, petit, clar, com el fons d’una pintura italiana.

—El cel canviant —vaig dir—, i la mar canviant, i els turons i els arbres verds, i els pobles i les ciutats que brillen al sol… Penseu en els teulats humits a la posta del sol, Cavor! Penseu en les finestres d’una casa orientada a ponent!

Ell no va dir res.

—I nosaltres aquí —vaig continuar—, encauats en aquest món inhumà que no és un món, amb el seu oceà de tinta amagat en alguna fondària abominable, a sota; i a fora, aquella temperatura tòrrida de dia i glaçada de nit. I aquests éssers que ara ens encalcen, homes bestials de cuiro, homes-insecte, criatures de malson! I ben mirat, tenen tota la raó. Qui ens dóna dret a esclafar-los i a destorbar-los? Aquest és el seu món. Pel que sabem, ara tot el planeta ja ens deu estar encalçant. D’aquí a un instant en sentirem els grinyols i els cops metàl·lics. I què farem? On podem anar? Estem en una situació tan còmoda com unes serps escapades de Jamrach a una casa de Surbiton!

—Ha estat culpa vostra —va dir en Cavor.

—Culpa meva! —vaig cridar—. Déu meu!

—Jo tenia una idea.

—Les vostres idees, vatua el món!

—Si ens haguéssim negat a moure’ns…

—Sota aquelles llances?

—Sí. Ens haurien portat en braços!

—A través d’aquell pont?

—Sí. Ens haurien hagut de portar.

—Abans m’hauria deixat portar per una mosca pel cel-ras!

—Sants del cel! —va exclamar ell.

Jo vaig reprendre la destrucció dels bolets. De sobte em vaig fixar en una cosa que, fins i tot en aquella situació, em va colpir.

—Cavor… Aquestes cadenes són d’or!

En Cavor estava molt absort, amb la cara recolzada a les mans. Va girar el cap lentament i se’m va quedar mirant, i quan vaig haver repetit aquelles paraules tot fent dringar la cadena que encara duia a la mà dreta, va dir:

—Sí que ho són, sí.

Però la seva cara va perdre l’expressió fugissera d’interès fins i tot quan encara mirava la cadena. Va dubtar un moment i després va continuar la meditació interrompuda.

Jo em vaig estar preguntant durant una estona, sorprès, per què no m’havia adonat fins llavors d’aquell fet, i finalment vaig arribar a la conclusió que la claror blava on havíem estat fins llavors havia llevat el color del metall. A partir d’aquell descobriment vaig començar tot un enfilall de pensaments que em portava molt lluny. Vaig oblidar que tot just acabava de preguntar què dimonis hi havíem vingut a fer, a la lluna.

Or…

Fou en Cavor el primer en parlar.

—Em sembla que tenim dues possibilitats.

—Sí?

—O bé intentem tornar a sortir, encara que ens calgui lluitar, i un cop a l’exterior cerquem l’esfera fins que la trobem, o fins que el fred de la nit ens congeli, o bé…

Va callar.

—O bé què? —vaig preguntar, encara que sabia què diria.

—O bé podríem intentar una altra vegada d’establir alguna mena de comunicació amb la intel·ligència dels pobladors de la lluna.

—Si puc triar, trio la primera possibilitat.

—Jo no n’estic tan segur.

—Doncs jo sí —vaig fer.

—Mireu —va dir en Cavor—, no crec que puguem emetre un judici sobre els selenites per les coses que hem vist fins ara. El centre del seu món, el seu món civilitzat deu ser molt més endins, a les cavernes més profundes prop de la seva mar. Aquesta regió de l’escorça lunar on som ara és una zona remota, una regió rural. Si més no, aquesta és la meva interpretació. Els selenites que hem vist deuen ser l’equivalent als vaquers o als manobres de les fàbriques. La manera com utilitzen les piques, que segurament són tocadores pel bestiar, la manca d’imaginació que demostren en esperar que nosaltres siguem capaços de fer exactament el mateix que ells, la seva brutalitat evident, tot plegat indica que la cosa és així. Però si fóssim capaços…

—Ni vós ni jo no seríem capaços de creuar un pou sense fons damunt una planxa de sis polzades —vaig dir.

—No, però aleshores…

—I el que és jo, ni podria ni vull.

Aleshores en Cavor va descobrir una nova possibilitat.

—Bé, doncs suposem que ens col·loquem a un racó des d’on ens puguem defensar d’aquesta xusma. Si, per exemple, poguéssim resistir durant una setmana o així, és probable que la notícia de la nostra aparició es filtrés cap a zones més intel·ligents i més poblades…

—Si és que n’hi ha.

—N’hi ha d’haver. O si no, qui ha ideat aquestes màquines fabuloses?

—És possible, però és la pitjor de les dues possibilitats.

—Podríem fer algunes inscripcions als murs de roca…

—I com sabem que els seus ulls poden distingir les marques que nosaltres fem?

—Si les gravéssim…

—És possible, clar —vaig dir. I vaig agafar un altre fil de pensaments—. Després de tot, suposo que no creieu que aquests selenites siguin molt més savis que els homes.

—Deuen saber molt més que els homes —va dir en Cavor—. O, com a mínim, moltes coses diferents que nosaltres ignorem.

—Sí, però… —vaig dubtar—. Heu de reconèixer, Cavor, que sou un home no gaire corrent.

—En quin sentit?

—Bé, sou… sou un home força solitari, és a dir, ho heu estat. No us heu casat…

—Mai no n’he tingut necessitat. Però, què…?

—I mai no heu tingut ganes de ser més ric del que éreu?

—No, tampoc no n’he tingut cap necessitat.

—Només us interessa el coneixement, oi?

—Bé, em sembla que una certa curiositat per les coses és força natural…

—A vós us ho sembla, clar. Penseu que tothom vol saber. Recordo que una vegada, quan us vaig preguntar per què fèieu totes aquestes investigacions, em vàreu dir que desitjàveu ser membre de la Reial Societat de Ciències i aconseguir que la matèria que havíeu descobert portés el nom de cavorita i coses per l’estil. Vós sabeu perfectament que no ho fèieu per això, però la meva pregunta us va venir de nou i vàreu descobrir que us calia trobar alguna cosa vàlida com a motivació. En realitat, us dediqueu a la investigació perquè heu de fer-ho, perquè hi teniu una tendència invencible.

—Potser sí…

—Només un home de cada milió té aquesta vocació. La majoria van darrere… bé, darrere coses molt diferents, però n’hi ha ben pocs que cerquin el saber pel saber. Jo, per la meva banda, he de dir que no sóc com vós. Doncs bé, aquests selenites sembla que són uns éssers molt actius i molt feiners, però, com sabeu que, ni que sigui el més intel·ligent de tots ells, trobarà un interès en nosaltres i el nostre món? Jo no crec ni que sàpiguen que existeix el nostre món. No surten mai a la superfície de nit… Es gelarien. Potser no han vist mai cap cos celeste tret d’aquest sol ardent. Com poden saber que hi ha un altre món? I si ho saben, què els deu importar? Encara que hagin vist algun estel, o fins i tot una part de la terra, què els és a ells? Per què s’han d’amoïnar a observar aquestes coses, unes criatures que viuen a l’interior d’un planeta? Els homes no ho haurien fet si no haguessin existit les estacions i la navegació. Per què ho haurien de fer aquesta gent de la lluna?… Bé, suposem que aquí a la lluna hi ha uns quants filòsofs com vós mateix. Són precisament els selenites que no sentiran parlar mai de la nostra existència. Suposem que un selenita hagués aterrat quan vós éreu a Lympne; hauríeu estat el darrer en assabentar-vos-en de tot el món, perquè no llegiu mai els diaris! Ja veieu com tenim ben poques possibilitats. I resulta que, pensant en aquestes possibilitats remotes, ens estem aquí asseguts, sense fer res, mentre se’ns en va volant un temps preciós. Us dic que estem ficats dins un bon embolic. Vàrem venir desarmats, hem perdut l’esfera, no tenim menjar, ens hem mostrat als selenites com uns animals estranys, forts i perillosos. I si no són uns estúpids totals, ja han començat a cercar-nos i ens perseguiran fins que ens trobin, i quan ens trobin intentaran de totes totes atrapar-nos si poden, i si poden ens mataran, i aquí s’acaba la nostra aventura. Si ens agafen segurament ens mataran, i tot per causa d’un malentès. Quan hagin acabat amb nosaltres potser començaran a interessar-se per saber qui som i d’on venim i per què, però aleshores, bon tros en tirarem a l’olla, del seu interès.

—Continueu.

—Per altra banda, aquí hi ha gavadals d’or, tant com ferro colat a la terra. Només que ens en poguéssim dur una mica, només que trobéssim l’esfera abans que no la trobin ells, aleshores…

—Aleshores?

—Podríem fer les coses com Déu mana. Podríem tornar amb una esfera més grossa, amb canons.

—Déu meu! —va cridar en Cavor, com si estés horripilat per les meves paraules.

Vaig llançar un altre bolet lluminós per l’esquerda.

—Mireu, Cavor —vaig dir—. Sigui com sigui, tinc la meitat dels vots en aquest assumpte, i aquesta és una situació a resoldre per un home amb sentit pràctic. Jo sóc un home pràctic i vós no. Si ho puc evitar, no tornaré a confiar en els selenites ni en els dibuixos geomètrics… Això és tot. Anem-nos-en, guardem tot el secret, o una bona part, i tornem a venir.

En Cavor va reflexionar.

—Quan vaig decidir de venir a la lluna —va dir—, hauria d’haver vingut tot sol.

—Abans del sermó —vaig dir jo—, el que importa és com podem tornar a l’esfera.

Durant una estona vàrem gronxar els nostres genolls en silenci. Després va semblar que en Cavor es deixava convèncer pels meus raonaments.

—Em sembla que podem tenir en compte algunes dades —va dir—. És evident que mentre el sol estigui en aquesta banda de la lluna, l’aire bufarà a través del planeta esponjós des de la banda fosca cap aquí. Sigui com sigui, en aquesta banda l’aire s’expandirà, sortirà de les cavernes a la superfície dels cràters… Molt bé, aquí hi ha corrent d’aire.

—Efectivament.

—I això significa que no hem anat a raure a un carreró sense sortida, sinó que aquesta escletxa continua cap amunt. El corrent bufa cap amunt i nosaltres hem de seguir el mateix camí. Si trobem una espècie de xemeneia o canonada, que segur que n’hi ha, no només podrem sortir d’aquests passadissos on ens encalcen…

—Però, i si la canonada és massa estreta?

—Tornarem a baixar.

—Xist! Què és això? —vaig fer de sobte.

Vàrem escoltar. Primer era una remor somorta, d’entre la qual després destriàrem el patac d’un gong.

—Es deuen pensar que som vaques lunars i que això ens espantarà.

—S’acosten pel passadís —va dir en Cavor.

—Sí, segur.

—No pensaran en l’escletxa. Passaran de llarg.

Vaig tornar a escoltar atentament.

—Aquesta vegada —vaig xiuxiuejar— segur que tots portaran una mena o altra d’arma.

Aleshores em vaig posar dret d’un bot.

—Déu meu, Cavor! Segur que es fixaran en l’escletxa! Veuran els bolets que jo hi he estat tirant tota l’estona! Segur que…!

No vaig acabar la frase. Em vaig girar i vaig saltar part damunt els bolets cap a l’extrem més elevat de la cavitat. Aquell espai s’empinava, es convertia novament en una escletxa que xuclava l’aire com una xemeneia, i s’enfilava cap a la foscor impenetrable. Estava a punt d’escalar-hi quan una feliç inspiració em va fer girar cap enrere.

—Què feu? —va preguntar en Cavor.

—Aneu davant.

Jo vaig retrocedir i vaig agafar dos d’aquells bolets brillants. Me’n vaig posar un dins el butxacó superior de la jaqueta, de manera que ens feia llum per escalar, i vaig donar l’altre a en Cavor.

Ara el soroll dels selenites era tan fort que semblava que ja havien arribat sota l’escletxa. Però podria ser que tinguessin dificultats per enfilar-s’hi, o potser dubtaven de fer-ho per por a la nostra possible resistència a ser atrapats. Fos com fos, ara teníem la confortable seguretat de la nostra enorme superioritat muscular, que el fet d’haver nascut a un altre planeta ens havia atorgat. Un minut després jo escalava, amb una empenta de gegant, darrere els lluminosos talons blaus d’en Cavor.





17. LA BATALLA DE LA COVA DELS CARNISSERS DE LA LLUNA


No sé quina distància vàrem pujar abans de trobar-nos amb l’enreixat. Potser només ens havíem enfilat uns centenars de peus, però aleshores em va semblar que ens podíem haver hissat, embarrancat, saltat i penjat al llarg d’una milla o més d’ascensió vertical.

Sempre que recordo aquella etapa, em ve a la memòria el clac sonor que les cadenes d’or feien a cada moviment nostre. Ben aviat vaig tenir els canells i els turmells en carn viva, i una galta esgarrinxada. Al cap d’un estona d’ascensió, l’embranzida que portàvem al començament va disminuir i els nostres moviments es feren més assenyats i menys dolorosos. El soroll que feien els nostres perseguidors s’havia apagat completament. Semblava com si, després de tot, no haguessin descobert el nostre rastre al peu de l’escletxa, malgrat el reclam del caramull de bolets trencats que jo, de ben segur, hi havia deixat.

De vegades, l’escletxa s’estrenyia tant que a penes ens hi podíem esmunyir. D’altres vegades, s’eixamplava en grans cavitats, entatxonades de cristalls punxeguts, o atapeïdes amb catifes bonyegudes d’una mena de bolets lluminosos. De vegades es recargolava en espiral, i altres vegades s’inclinava cap avall fins assolir gairebé l’horitzontalitat.

Tot sovint sentíem un degoteig intermitent d’aigua prop de nosaltres. Una o dues vegades ens va semblar que sentíem el fregadís d’alguna cosa vivent que fugia de nosaltres, però mai no ho vàrem arribar a veure. Podria tractar-se d’animals verinosos, però no ens varen fer cap mal. La veritat és que ja estàvem ficats en tants d’embolics, que un perill de més o de menys no tenia cap importància. I finalment, molt amunt, vàrem destriar novament la familiar claror blavenca, i després ens adonàrem que es filtrava per una reixa que ens barrava el pas.

Ens vàrem avisar mútuament de l’entrebanc i a partir d’aleshores parlàrem en veu baixa i pujàrem més cautelosament. Quan arribàrem sota l’enreixat, jo vaig encastar la cara contra els barrerons i vaig poder veure un espai limitat de la caverna de l’altra banda. Era un lloc espaiós, sens dubte il·luminat per algun xaragall de la mateixa llum blava que havíem vist fluir de la gran màquina. Un regalim d’aigua em gotejava amb intermitències damunt la cara, entre els barrerons.

Naturalment, primer de tot vaig intentar veure què hi devia haver damunt el sòl de la caverna, però l’enreixat estava col·locat a un lloc una mica enfonsat i la vora no em deixava veure res. Aleshores la nostra atenció frustrada es va centrar a intentar endevinar què produïa els diversos sorolls que sentíem, i més tard vaig destriar unes quantes ombres vagues que es bellugaven pel sostre, a molta altura.

Inqüestionablement, es tractava de selenites, potser en nombre elevat, car vàrem sentir els sorolls del seu sistema comunicatiu, a més d’uns renous febles que vaig identificar com petjades. També hi havia una successió de sons que es repetia regularment —xit, xit, xit—, que començava i s’aturava, i que suggeria un ganivet o una destral que tallava una substància blana. Després es va sentir un clang com de cadenes, un xiulet i un retruny com d’un carro que passa per un indret buit, i després es va repetir aquell xit, xit, xit. Les ombres suggerien formes que es movien ràpidament, al ritme d’aquell so regular, i s’aturaven quan el soroll cessava.

Ens vàrem acostar molt l’un a l’altre i comentàrem tot allò a cau d’orella.

—Treballen —vaig dir—. Estan ocupats en alguna cosa.

—Sí.

—No ens estan cercant, aquests. Ni pensen en nosaltres.

—Potser no n’han sentit parlar.

—Aquells altres ens encalcen per allà baix. Si de sobte ens presentem davant aquests…

Ens vàrem mirar.

—Potser ens podríem fer entendre —digué en Cavor.

—No —vaig dir jo—. Així com estan les coses, no.

Vàrem romandre uns instants pensant.

Xit, xit, xit, continuava el soroll de capolar, i les ombres es bellugaven amunt i avall.

Vaig observar l’enreixat.

—És frèvol —vaig dir—. Podríem doblegar una o dues barres i esmunyir-nos-hi.

Vàrem perdre una estona discutint sense solta ni volta. Després vaig agafar un dels barrerons amb totes dues mans, vaig alçar els peus contra la roca fins que els vaig posar gairebé a la mateixa alçada que el cap, i aleshores vaig fer pressió contra la barra. Es va doblegar tan sobtadament que gairebé vaig estar a punt de caure. Vaig tornar a enfilar-me i vaig doblegar la barra de devora en direcció contrària. Després vaig agafar el bolet lluminós de la butxaca i el vaig deixar caure per l’obertura.

—Cal fer les coses a poc a poc —vaig xiuxiuejar a en Cavor.

Aleshores em vaig cargolar a través de l’obertura; quan vaig haver passat l’enreixat, vaig poder fer una llambregada a les figures atrafegades; immediatament em vaig acotar per tal que la vora de la depressió on hi havia la reixa m’amagués dels selenites. Em vaig encastar contra terra i vaig recomanar per senyes a en Cavor que anés en compte quan ell ja es preparava per passar la reixa. Al cap d’uns instants ens trobàrem tots dos, tocar a tocar, a la depressió, guaitant part damunt la vora cap a la caverna i els seus ocupants.

Ara que el vèiem des de la part més baixa del terra en pendent, ens adonàrem que era un indret molt més gran del que havíem suposat a la primera ullada. S’anava eixamplant a la part oposada d’on érem; el sostre anava baixant i ocultava la part més allunyada de nosaltres.

Alineats de cap a cap, fins que s’esvaïen al lluny en aquella perspectiva fabulosa, hi havia un cert nombre d’embalums immensos, grans tosses pàl·lides damunt les quals els selenites hi treballaven afanyosament. Primer em semblaren uns cilindres blancs d’una matèria desconeguda. Després vaig destriar que tenien uns caps girats cap a nosaltres, sense ulls i sense pell, com els dels xots a cal carnisser; vaig comprendre que eren els cossos morts del bestiar lunar que els selenites esquarteraven, com la tripulació d’un balener esquartera una balena embarrancada. Tallaven la carn a llesques i en algunes carcasses més llunyanes ja es veien les costelles blanques. Així, eren les seves destrals que feien aquell xit, xit, xit.

Una mica més enllà, una mena d’enginy semblant a una vagoneta tirada per cables, carregada amb bocins de carn amuntegats descuradament, s’arrossegava pel pendent del sòl de la caverna. Aquella enorme tirallonga de cossos en canal destinats a aliment, ja a primera vista ens va donar una idea de la immensa població de la lluna.

De primer em va semblar que els selenites treballaven damunt unes planxes que s’aguantaven en uns cavallets (no recordo haver vist cap objecte de fusta a la lluna; portes, taules, tot allò que corresponia als nostres treballs de fusteria terrestre era construït amb metall, i diria que d’or en la seva major part, que, naturalment, era un metall molt útil per la facilitat de treballar-lo, per la seva resistència i duració), i més tard vaig veure que les planxes i els suports, així com les destrals, tenien la mateixa tonalitat plomosa de les nostres cadenes abans de veure-les a la claror blanca.

A terra hi havia unes quantes palanques molt gruixudes que aparentment servien per facilitar la tasca de girar el bestiar mort. Eren potser d’una llargada de sis peus, amb mànecs: veritablement, resultaven unes armes d’aspecte temptador. Tot l’indret estava il·luminat per tres corrents transversals del fluid blau.

Vàrem romandre una llarga estona observant-ho tot en silenci.

—I bé? —va dir en Cavor finalment.

Jo em vaig agotzonar tant com vaig poder i em vaig girar cap a ell. Havia tingut una idea brillant.

—Si no han baixat aquest bestiar amb una grua —vaig dir—, devem estar més a prop de la superfície del que pensàvem.

—Per què?

—Perquè aquestes vaques no salten i tampoc no tenen ales.

En Cavor va tornar a mirar part damunt la vora del clot on ens trobàvem.

—Em pregunto… —va començar—. Ben mirat, en cap moment no ens hem allunyat gaire de la superfície…

El vaig engrapar pel braç; havia sentit un soroll per l’escletxa de sota!

Ens vàrem cargolar a terra i vàrem romandre quiets com morts, amb tots els sentits alerta. Pocs instants després ja no vaig tenir cap dubte que alguna cosa s’enfilava silenciosament per l’escletxa. Molt lentament i sense fer soroll, vaig agafar bé la meva cadena i vaig esperar que aquella cosa aparegués.

—Vós vigileu els individus de les destrals —vaig dir a en Cavor.

—No fan esment d’haver-se adonat de res —digué ell.

Vaig escoltar a través del forat de la reixa i vaig poder distingir amb prou claredat la piuladissa dels selenites que pujaven, el refrec de les seves mans contra les roques i la terra que esllavissaven en pujar.

Després vaig poder veure unes formes vagues que es movien en la fosca de més avall de la reixa, però no vaig poder distingir de què es tractava. Per un moment va semblar que tot quedava en suspens, però de sobte es va produir l’esclat.

Jo em vaig posar dret d’un bot i vaig escometre salvatgement una cosa que havia llampeguejat davant meu: era la punta esmolada d’una llança. Vaig pensar que la llargada de l’arma i l’estretor de l’escletxa on s’havia de moure de biaix havien impedit que m’encertés. Fos com fos, però, la punta va tornar a guaitar per la reixa com la llengua d’una serp, va fallar, es va retirar i va tornar a llampeguejar. I aquella segona vegada sí que la vaig agafar ben fort i vaig estirar, mentre una altra errava la punxada.

En sentir que el selenita resistia un instant la meva estrebada i després amollava vaig fer un crit de triomf. Immediatament després era jo qui furgava amb la llança entre les barres de la reixa, era jo qui provocava una gran cridòria en la fosca de sota, mentre que en Cavor havia engrapat l’altra llança i saltava i la brandava al meu costat amb una ineficàcia absoluta. Tot de sorolls metàl·lics creuaven la reixa i aleshores una destral va passar volant i va xocar contra les roques de més enllà, cosa que em va recordar la presència dels carnissers de la caverna de dalt.

Em vaig girar; se’ns acostaven. Tots, en formació oberta, brandant les destrals. Eren baixets, rabassuts, miserables, de braços llargs, sorprenentment diferents dels que havíem vist abans. Si no havien tingut cap notícia de nosaltres abans, es pot dir que s’havien fet el càrrec de la situació amb una rapidesa increïble. Me’ls vaig quedar mirant uns segons, llança en mà.

—Vigileu la reixa, Cavor —vaig cridar.

I, tot corrent cap a ells, vaig començar a esgargamellar-me per espantar-los. Dos d’ells varen marrar el cop, i la resta va arrencar a córrer a la desbandada. Els dos que havien atacat també li donaren a les cames, amb els punys estrets i el cap baix. Mai no havia vist cap home córrer com ells!

Vaig comprendre que la llança no era una bona arma per a mi, era prima i fluixa, només útil per un sol atac perquè era massa llarga per recuperar-la ràpidament. Així és que només vaig encalçar els selenites fins al primer animal esquarterat i allí vaig agafar una de les palanques. Era un instrument tranquil·litzadorament dur, bo per esclafar un bon nombre de selenites. Vaig tirar la llança i vaig agafar una altra palanca amb l’altra mà. Em vaig sentir molt més segur que no m’havia sentit amb la llança. Les vaig brandar amenaçadorament cap als selenites, que s’havien aturats formant grup, caverna enllà, i després em vaig girar cap a en Cavor.

Saltava a banda i banda de la reixa, amb gestos també amenaçadors amb la llança rompuda. Tot anava bé, doncs. Allò impediria pujar els selenites de baix, si més no per una estona. Vaig mirar cap a la caverna. I ara, què dimonis havíem de fer?

La veritat era que, es mirés com es mirés, estàvem acorralats.

Però els carnissers de la caverna havien estat agafats de sorpresa, segurament estaven espantats i no tenien armes especials, tret d’aquelles petites destrals. Per allí, doncs, podríem escapar. Els seus cossets rabassuts —molt més baixos i grassos que el bestiar lunar— estaven escampats pel pendent de la caverna d’una manera que evidenciava la seva indecisió. Jo tenia l’avantatge moral d’un brau enfollit enmig d’un carrer. Per altra banda, però, semblaven una gernació. I segurament ho eren. I els altres selenites de l’escletxa tenien unes llances infernals. Potser, a més, tenien altres sorpreses per a nosaltres… Però, maleït sigui!, si carregàvem contra els de la caverna, els deixaríem lliures darrere nostre, i si no ho fèiem, els animalons de la caverna segurament rebrien reforços. Déu sap les terribles armes de guerra —canons, bombes, torpedes— que aquell món desconegut de sota els nostres peus, aquell món immens del qual només n’havíem pessigat la superfície, ens podia enviar per destruir-nos.

Era claríssim, doncs, que l’única alternativa que ens quedava era carregar! I encara ho va ser més, de clar, quan vàrem veure les cames d’un bon nombre de selenites acabats d’arribar que corrien caverna avall cap a nosaltres.

—Bedford! —va cridar en Cavor.

El vaig veure que se m’havia acostat i havia deixat la vigilància de la reixa.

—Torneu enrere! —vaig cridar—. Què feu?…

—Han portat…, és com un canó!

Forcejant amb les barres de la reixa, entre llances que el defensaven, va aparèixer el cap i les espatlles d’un selenita excepcionalment prim i angulós, que portava un aparell força complicat.

Vaig ser ben conscient de l’absoluta incapacitat d’en Cavor per a la lluita que se’ns presentava. Vaig vacil·lar un moment. Després em vaig precipitar més enllà d’on era ell, fent giravoltar les barres de les palanques, cridant com un boig per desconcertar el selenita, que apuntava d’una manera ben estranya amb aquell aparell repenjat a l’estómac.

Xiiiuuuusss!, va fer allò. No era un canó. Funcionava més aviat com un arc, i em va encertar de ple en el moment just que botava.

No vaig caure, només vaig fer el bot una mica més curt del que l’hauria fet si no m’haguessin ferit, i per la sensació que vaig experimentar a l’espatlla vaig pensar que l’arma només m’havia fregat. Però llavors la meva mà esquerra va topar contra el dard i em vaig adonar que duia clavada a l’espatlla una mena de llança. Immediatament vaig atacar amb la palanca de la mà dreta i vaig encertar de ple el selenita, que es va esfondrar amb el cap esclafat com un ou.

Vaig deixar caure la barra, em vaig arrancar la llança de l’espatlla i vaig començar a ficar-la entre els barrerons de la reixa. A cada escomesa meva se sentia un esgarip i una piuladissa. Finalment vaig llançar l’arma avall amb tota la meva força, vaig fer un salt, vaig collir la palanca de terra i vaig córrer a atacar la multitud de la part alta de la caverna.

—Bedford! Bedford! —va cridar en Cavor quan vaig passar volant pel seu costat.

Em sembla recordar que vaig sentir les seves passes darrere meu.

Una passa, un bot, un cop… Una passa, un bot… Cada bot semblava durar segles. A cada bot la cova es feia més gran i el nombre de selenites augmentava visiblement. Al principi semblava que corrien com formigues d’un formiguer destrossat; un o dos alçaven les destrals i m’atacaven, la majoria fugien, alguns s’esmunyien de costat entre les canals del bestiar; finalment en varen aparèixer d’altres amb llances, i després més.

Vaig veure la forma més extraordinària, tot cames i braços, corrent a amagar-se. La caverna era més fosca com més pujava, Zas!, una cosa em va volar per damunt el cap, Zas! Tot saltant enmig de la batussa, vaig veure una llança que es clavava i vibrava en un dels cossos de bestiar a la meva esquerra. Després, quan vaig baixar, una altra es va clavar a terra davant meu, i vaig sentir el remot xiiuuu! que feien en ser disparades, Zas!, zas!, zas!; per un moment n’hi va haver un ruixat. Una veritable descàrrega!

Em vaig aturar en sec.

No crec que en aquells moments fos capaç de pensar amb claredat. Em sembla recordar una frase tòpica que em repetia mentalment: «Zona de foc, cerqueu recer!». Sé que vaig fer una correguda cap a un espai entre dos esquelets i m’hi vaig estar uns segons, panteixant i sentint-me miserable.

Vaig cercar en Cavor amb la vista i va semblar que s’havia esfumat sense deixar rastre. Després el vaig veure sorgir de la fosca entre la filera de cossos de bestiar i la paret de la caverna. Vaig veure la seva careta fosca i blava, lluenta de suor i d’emoció.

Deia alguna cosa però no el vaig escoltar. Se m’havia acudit que podíem avançar de canal en canal fins arribar prou a la vora dels selenites per tornar a carregar. Era l’única sortida possible.

—Anem! —vaig dir, i vaig obrir la marxa.

—Bedford! —va cridar ell inútilment.

Mentre avançàvem pel pas estret entre la filera de cossos i la paret de la cova, la meva ment treballava a tota intensitat. Les roques formaven una corba, de manera que els selenites no ens podien atacar de front. Malgrat que no ens era possible d’avançar a salts a causa de l’estretor del pas, la nostra força terrestre ens permetia d’anar molt més ràpids que els selenites. Vaig calcular que ben aviat arribaríem a la seva alçada, i quan hi fóssim, aquelles criatures serien tan poc temibles com escarabats negres. Només que, per començar, ens rebrien amb un xàfec de fletxes. Em vaig empescar una estratagema. Sense deixar de córrer, em vaig treure la jaqueta.

—Bedford! —va panteixar en Cavor darrere meu.

—Què hi ha? —vaig dir girant-me.

En Cavor assenyalava enlaire, part damunt els cossos de bestiar.

—Llum blanca! —va dir—. Una altra vegada llum blanca!

Efectivament, ho era; un feble reflex de blancor espectral a la part més alta del sostre de la caverna. Allò va semblar que em proporcionava el doble de vigoria.

—Manteniu-vos a prop meu —vaig dir.

Un selenita magre i pla va sortir de sobte de la fosca, va fer un xiscle i va fugir. Em vaig aturar i vaig aturar en Cavor amb la mà. Vaig penjar la jaqueta a la palanca que duia a la mà, vaig donar la volta per la carcanada següent, vaig deixar caure jaqueta i barra, em vaig deixar veure i vaig retrocedir ràpidament.

Xiiiuuu…, zas!, una altra fletxa. Érem a tocar dels selenites, agrupats tots junts, els rabassuts, els baixos i els alts, amb una reduïda bateria dels seus instruments de disparar apuntant caverna avall. Tres o quatre fletxes més varen seguir la primera i després cessaren els dispars.

Vaig alçar el cap i no m’encertaren per pèls: aquesta vegada em vaig atreure una dotzena o més de fletxes, i vaig sentir-los cridar i piular d’excitació mentre disparaven. Vaig tornar a agafar la jaqueta i la barra.

—Ara! —vaig dir.

I vaig alçar la jaqueta. Xiiiuuu!, xiiiuuu! En un instant la jaqueta va quedar eriçada amb una espessa barba de fletxes, així com els cossos de bestiar darrere nostre. A l’instant, vaig treure la palanca de sota la jaqueta, vaig tirar la jaqueta —que suposo que encara deu ser a la lluna— i em vaig precipitar contra els selenites.

Durant prop d’un minut allò fou una veritable massacre. Estava massa enfurit per fer diferències, i probablement els selenites estaven massa espantats per lluitar. Fos com fos, no varen oferir cap mena de resistència al meu atac. Jo treia foc pels queixals, per dir-ho d’alguna manera. Recordo que era com si xipollegés entre aquelles criatures primes de cuiro, com qui s’obre camí entre l’herba alta, segant i colpejant a tort i a dret, trepitjant i esclafant. Pertot arreu saltaven gotes enganxoses, jo trepitjava cossos que s’esclafaven com closques d’ou i es tornaven relliscosos.

La gernació reculava, tornava a avançar, onejava com aigua. No semblava que tinguessin cap pla preestablert d’atac. Algunes fletxes volaren prop meu, una em va esgarrinxar l’orella, em varen ferir una vegada al braç i una altra a la galta, però no me’n vaig adonar fins més tard, quan la sang ja havia tingut temps d’escolar-se i refredar-se, i vaig notar-ne la humitat.

No sé què va fer en Cavor. A mi em va semblar que aquella lluita durava un segle i que duraria per sempre. I després, de sobte, tot es va haver acabat, i no es veia res més que els clatells dels selenites, amunt i avall, que fugien en totes direccions. I jo estava sà i estalvi. Vaig avançar unes quantes passes, corrent i cridant. Després em vaig girar. Estava desconcertat.

Amb quatre gambades els havia avançat, ara els tenia darrere meu, i tots corrien amunt i avall per amagar-se.

Vaig sentir un gran astorament, i no poca satisfacció, en veure que la gran batalla on m’havia ficat s’havia acabat. En aquell moment, no em vaig adonar que el que havia descobert no era que jo fos extraordinàriament fort, sinó que els selenites eren extraordinàriament febles. Em vaig clavar a riure estúpidament. Aquella fantàstica lluna!

Durant uns moments vaig contemplar els cossos esclafats i cargolats, escampats pel sòl de la caverna. Vaig tenir un desig vague de més violència, i després vaig córrer darrere en Cavor.





18. A LA CLAROR DEL DIA


Més tard vàrem veure que la caverna s’engrandia en una mena de buit bromós. Immediatament després vàrem sortir a una espècie de galeria inclinada que vorejava un gran espai circular, com un immens pou cilíndric. Tot al voltant d’aquest pou hi havia la galeria inclinada, sense cap barana ni protecció, que després es tornava a endinsar en la roca, molt amunt. Em va recordar un d’aquells revolts en espiral del ferrocarril que travessa el Saint Gothard. Tot era terriblement immens, allí, i no em crec capaç de saber donar-vos la impressió de les proporcions titàniques d’aquell indret. Vàrem recórrer amb la mirada la vasta inclinació de la paret del pou i, damunt els nostres caps, molt lluny, vàrem destriar una obertura rodona clapada d’estels de llum feble; mitja boca de l’obertura estava encegada per la claror blanca del sol. En veure-ho vàrem cridar tots dos alhora.

—Endavant! —vaig dir jo, i em vaig posar a caminar.

—Però, i això? —va fer en Cavor.

Es va acostar amb molta de precaució a la vora de la galeria. Jo el vaig seguir i vaig mirar avall, però estava enlluernat per la claror de dalt i només vaig veure una tenebra sense fons, amb clapes espectrals vermelles i púrpura que hi suraven. Encara que no hi veia, hi podia sentir. D’aquella fosca en pujava una remor com la bonior colèrica que se sent si encasteu l’orella a un rusc d’abelles, una remor que provenia d’aquell buit enorme, potser quatre milles sota els nostres peus…

Vaig escoltar uns segons, després vaig agafar ben fort la meva palanca i vaig començar a caminar galeria amunt.

—Això deu ser l’obertura que vàrem veure des de dalt —digué en Cavor—. Sota la plataforma.

—I allà baix és on vàrem veure la claror.

—La claror! —va exclamar ell—. Sí, els llums d’un món que no veurem mai més.

—Tornarem —vaig dir jo.

Ara que havíem aconseguit escapar de tants perills, estava convençut del tot que recuperaríem l’esfera. Però no vaig entendre la resposta d’en Cavor.

—Què? —vaig preguntar.

—No, no res —va contestar ell, i ens apressàrem en silenci.

M’imagino que aquella lleixa inclinada devia tenir unes quatre o cinc milles de longitud, comptant-ne la curvatura. Feia un rost que hauria estat impossible d’escalar a la terra, però en les condicions lunars el pujàvem fàcilment. Durant aquella part del nostre viatge només vàrem veure dos selenites, i quan ells s’adonaren de la nostra presència varen fugir immediatament. Era evident que havien tingut notícies de la nostra violència i força, de manera que el camí cap a l’exterior ens va resultar inesperadament fàcil. La galeria espiral continuava dins un túnel molt empinat, amb el terra ple de petjades de bestiar lunar, i tan recte i curt en comparació a l’amplitud de l’arc que formava, que enlloc no era fosc del tot. Ja estava il·luminat gairebé al començament i al lluny, amunt, amb una brillantor encegadora, hi havia l’obertura a l’exterior, un coster d’inclinació alpina, dalt de tot del qual hi havia una cresta de matolls punxeguts, alts i trencats, secs, que es destacaven contra el sol.

I nosaltres, que no feia gaire temps que havíem considerat aquella mateixa vegetació com una cosa terrible i maleïda, ara la contemplàrem amb l’emoció que sent un exiliat que torna a casa, en veure la terra nadiua. Fins i tot vàrem agrair l’enrariment de l’aire que ens feia panteixar i que no ens deixava parlar amb la mateixa facilitat que fins llavors, fins al punt que calia un esforç considerable per fer-nos sentir. Com més s’engrandia el cercle de llum solar damunt nostre, més s’enfonsava la part pròxima del túnel en una fosca insondable. Vàrem veure els matolls morts de l’exterior sense cap clapa de verd, sinó d’un color fosc, secs i gruixuts; les ombres de les branques superiors es perdien de vista tot formant un dibuix dens i entreteixit damunt el roquissar. Tot al voltant de la boca del túnel hi havia un ample espai trepitjat repetidament pel bestiar lunar.

Finalment vàrem sortir a aquell espai i vàrem sentir el cop i la pressió de la llum i de l’escalfor. Vàrem creuar amb penes i treballs aquella zona i escalàrem un rost ple de matolls secs; després ens vàrem asseure, retuts, a un lloc elevat sota l’ombra d’una massa de lava cargolada. Però, fins i tot a l’ombra, les roques eren calentes.

L’aire cremava i ens sentíem físicament molt incòmodes, però com a mínim no vivíem un malson. Era com si haguéssim tornat a la nostra terra, sota els estels. Tot l’esglai i el cansament de la fugida a través dels passadissos foscos i de les esquerdes havia desaparegut. El darrer combat ens havia omplert de confiança en nosaltres mateixos pel que feia a les possibilitats de vèncer els selenites. Vàrem romandre uns instants mirant amb incredulitat la negra obertura per on havíem sortit.

Allí hi havia el forat, amb una resplendor blavenca que recordaríem sempre com la cosa més semblant a la fosca absoluta; hi havíem vist coses que semblaven caricatures folles d’homes, unes criatures amb caps que semblaven cascos, davant les quals havíem fugit esporuguits, a les quals ens havíem sotmès fins que no havíem pogut més. I quan finalment les havíem atacades, s’havien desfet com cera, s’havien escampat com palla, havien fugit i havien desaparegut com criatures d’un malson.

Em vaig fregar els ulls. Dubtava si no havia somiat aquelles coses a causa dels bolets que havíem menjat. Però de sobte vaig descobrir que tenia sang a la cara i que la camisa se m’enganxava dolorosament a l’espatlla i al braç.

—Maleït sigui! —vaig exclamar, i em vaig palpar les ferides amb tota cura.

De sobte, aquella boca del túnel es va convertir com si diguéssim en un ull vigilant.

—Cavor! —vaig dir—. I ara, què faran? I nosaltres, on podem anar?

En Cavor va sacsejar el cap, amb els ulls fixos al túnel.

—Com ho podem saber, què faran?

—Tot depèn del que pensin que som nosaltres, i això és ben difícil de suposar. I també depèn de les seves reserves. Com molt bé heu dit, Cavor, només hem tocat la superfície del seu món, i a l’interior hi poden tenir tota mena d’instruments. I encara que només fossin aquests estris de disparar que hem vist, ens podrien fer força mal… Això no obstant, encara que no trobéssim l’esfera immediatament, tenim una possibilitat de salvar-nos. Podem resistir, fins i tot de nit. Podem tornar a baixar i presentar batalla.

Vaig mirar al meu voltant, escodrinyant el terreny. El paisatge havia canviat totalment a causa del creixement extraordinari dels matolls, que després s’havien assecat. El talús on sèiem era elevat i dominava una franja molt extensa del cràter, un paisatge marcit i sec de la tardor del capvespre lunar. Un darrere l’altre s’estenien els camps ondulats de color burell, trepitjats pel bestiar lunar que hi havia pasturat. Al lluny, a plena llum, encara n’hi havia un ramat, estirat mandrosament al sol. Eren unes clapes escampades, cadascuna amb la seva ombra, com ovelles a un coster. Però no hi havia cap senyal de selenites. No vaig poder saber si havien fugit quan nosaltres havíem sortit dels passadissos subterranis o si tenien per costum anar-se’n un cop havien engegat el bestiar a pasturar. En aquell moment em va semblar més lògica la primera suposició.

—Si caléssim foc a tot aquest herbam, ens seria més fàcil de trobar l’esfera —vaig dir.

Va semblar que en Cavor no m’havia sentit. Observava els estels fent-se visera amb les mans. Malgrat la intensitat de la llum solar, els estels eren prou visibles i abundosos.

—Quant de temps deu fer que hi som? —va preguntar finalment.

—On?

—A la lluna.

—Potser dos dies terrestres.

—Més aviat deu. Mireu, el sol ha passat el seu zenit i va cap a l’oest. D’aquí a quatre dies o menys serà de nit.

—Però… només hem menjat una vegada!

—Ja ho sé. Però la situació dels estels…

—És possible que el temps passi de manera diferent perquè som a un planeta més petit?

—No ho sé. Però el cas és aquest.

—Així doncs, com l’hem de comptar, el temps?

—La gana, el cansament…, tot és diferent, aquí. Tot és diferent…, tot. A mi em sembla com si només fes unes hores que hem sortit de l’esfera. Unes hores molt llargues…

—Deu dies! —vaig exclamar—. Això vol dir que tenim… —vaig mirar el sol i vaig veure que estava a mig camí entre el zenit i l’extrem oest—. Quatre dies! Cavor, no ens podem quedar aquí, badant. Per on us sembla que comencem? —Em vaig aixecar—. Cal que marquem un punt de referència que puguem reconèixer. Hem d’hissar una bandera, o un mocador, o el que sigui, i fer un reconeixement sistemàtic de la zona a partir d’aquí.

En Cavor estava dret al meu costat.

—Sí, no ens queda més remei que cercar l’esfera com sigui. La podem trobar, realment la podem trobar. I si no la trobéssim…

—L’hem de continuar cercant.

En Cavor va mirar a dreta i a esquerra, va alçar els ulls cap al cel, després va mirar el túnel, i em va sobresaltar amb un gest sobtat d’impaciència.

—Oh, que n’hem estat d’estúpids! Haver arribat a aquesta situació! I pensar com hauria pogut anar tot, i les coses que hauríem pogut fer!

—Encara podem fer alguna cosa —vaig dir jo.

—Però no allò que hauríem pogut fer. Sota els nostres peus hi ha tot un món. Penseu com deu ser, aquest món! Hem vist aquella màquina, la tapadora i el corrent de llum, i això només eren coses dels límits d’aquest món; les criatures que hem vist i amb les quals hem lluitat no eren més que pagesos ignorants, habitants de les parts remotes d’aquest món, treballadors taujans semblants a animals. Però més avall…, caverna sota caverna, túnels endins, estructures, camins… El món interior es deu obrir, es deu fer més gran i més ample i més poblat a mesura que s’endinsa. N’estic ben segur. Avall, fins arribar a la mar central que banya el bessó de la lluna. Imagineu-vos les aigües fosques sota la llum artificial…, si és que els ulls dels qui hi habiten necessiten llum! Imagineu-vos els rierols laterals que vessen dins els canals que alimenten aquesta mar! Imagineu-vos les marees, els corrents i les onades del flux i el reflux! Potser fins i tot hi ha vaixells, en aquesta mar; potser al centre de la lluna hi ha grans ciutats, i camins atapeïts de gent, i una saviesa i un ordre superiors als dels homes. I nosaltres ens podem morir aquí dalt, damunt aquest món, sense haver arribat a veure els amos de tot això, els qui regeixen aquest món! Ens podem gelar aquí dalt, i morir; l’aire es gelarà i es desgelarà damunt nostre, i aleshores…, aleshores els selenites ens trobaran, trobaran els nostres cossos erts i silenciosos, i trobaran l’esfera que nosaltres no som capaços de trobar, i finalment comprendran, massa tard però, tota la saviesa i tot l’esforç que han calgut per portar-nos aquí i que han tingut una fi inútil!

Durant tot el seu parlament, la veu sonava com sentida a través del fil telefònic, feble i llunyana.

—Però, i la fosca? —vaig preguntar.

—La podríem vèncer d’alguna manera.

—Com?

—No ho sé. Com ho puc saber? Podríem fer-nos una torxa, o una llanterna… Ells, ells ho comprendrien.

Va romandre un instant amb les mans caigudes i la cara contreta, mirant el desert que el desafiava. Després, amb un gest de renúncia, es va girar cap a mi amb propostes concretes per a la recerca sistemàtica de l’esfera.

—Podem tornar, algun dia —vaig dir.

Ell va mirar al seu voltant i va dir:

—Primer de tot cal que tornem a la terra.

—I després podem tornar a la lluna amb llanternes, i cordes per escalar, i tot d’altres coses que ens puguin ser necessàries.

—Sí —va dir ell.

—Amb aquest or, podrem organitzar la tornada amb la seguretat de l’èxit.

Va mirar les palanques d’or que jo portava i no va dir res. Després va estar una estona amb les mans creuades a l’esquena, contemplant l’extensió del cràter. Finalment va sospirar i va dir:

—He estat jo qui ha descobert el camí per venir a la lluna, però trobar un camí no sempre vol dir fer-se’n l’amo. Si me’n torno el secret a la terra, què passarà? No veig la manera de guardar el secret durant un any, ni tan sols durant uns mesos. Prest o tard es descobrirà tot, potser hi haurà altres homes que descobreixin el mateix que jo. I aleshores… Els governs i els poders de la terra s’esforçaran per tenir-lo, lluitaran els uns contra els altres, i contra els habitants de la lluna. El meu secret només servirà per augmentar la maquinària de guerra i per multiplicar-ne les ocasions d’usar-la. Si descobreixo el meu secret, en ben poc temps aquest planeta serà ple de morts humans fins a les galeries més profundes. Hi ha moltes de coses dubtoses, però aquesta és indiscutible. I no és que la lluna pugui ser de cap utilitat per a l’home. De fet, de què els serviria? Els homes han convertit el nostre propi planeta en camp de batalla i en escenari de bestieses infinites. Petit com és el seu món, i curta com és la vida, l’home té allà baix moltes més coses a fer de les que pot. La ciència s’ha afanyat massa a forjar armes perquè les usin els folls. I ja és hora que s’aturi. Deixem, doncs, que l’home trobi el camí de la lluna per ell mateix…, d’aquí a mil anys.

—Hi ha sistemes de guardar un secret —vaig dir jo.

Em va mirar i va somriure.

—Sigui com sigui —va dir—, per què ens hi amoïnem? Hi ha ben poques possibilitats de trobar l’esfera, i aquí sota la cosa està que bufa. El costum humà de no perdre mai l’esperança fins a la mort ens fa pensar en el retorn, però en realitat les desgràcies només han començat. Hem estat violents amb aquesta gent, els hem donat una mostra de com som, i les nostres possibilitats d’alliberar-nos són, si fa no fa, les mateixes que les d’un tigre a lloure a Hyde Park, i que a més ha matat un home. Les notícies de la nostra existència deuen córrer de galeria en galeria cap al centre d’aquest món. Després d’haver vist el nostre capteniment, cap selenita amb seny no ens deixaria arribar a l’esfera i tornar a la terra.

—Asseguts aquí és segur que no millorarem les nostres possibilitats —vaig dir.

—Crec que serà millor que ens separem —va dir en Cavor—. Lligarem un mocador a aquestes branques altes i agafarem aquest punt com a centre a partir del qual començarem a escorcollar el cràter. Vós anireu cap a l’oest, en semicercles. Primer caminareu amb la vostra ombra a la dreta fins que l’ombra estigui en angle recte amb el mocador, i després amb l’ombra a l’esquerra. Jo faré el mateix cap a l’est. Mirarem dins cada esquerda, examinarem cada caramull de roques; farem tot el que sigui possible per trobar l’esfera. Si veiem selenites, ens amagarem tan bé com puguem. Si tenim set beurem neu, si tenim gana mirarem de matar un d’aquests animals, i ens menjarem la carn crua… I així cadascú farà el seu propi camí.

—I si un dels dos trobem l’esfera?

—El que la trobi tornarà al lloc del mocador i des d’aquí farà senyals a l’altre.

—I si cap dels dos…? —vaig insinuar.

En Cavor va mirar el sol i va contestar:

—Continuarem buscant fins que la nit i el fred ens ho impedeixin.

—I si els selenites ja l’han trobada i l’han amagada?

En Cavor es va encongir d’espatlles.

—O si a un moment determinat ens comencen a encalçar? —vaig insistir.

Ell no va contestar.

—Serà millor que us emporteu una d’aquestes barres —vaig dir.

Ell va fer que no amb el cap i va mirar fixament el cràter desert. Però encara no va partir. Es va girar cap a mi i em va mirar tímidament. Va dubtar i finalment va dir:

—Au revoir.

Vaig sentir una punxada d’emoció. Vaig ser conscient de com ens havíem retret coses mútuament; de com, jo particularment, li n’havia retretes. «Maleït sigui —vaig pensar—, ho hauríem pogut fer molt millor, tots dos!».

Vaig estar a punt de demanar-li una encaixada de mans —en aquell moment em sentia entendrit—, però ell va ajuntar els peus i amb un salt es va separar de mi en direcció al nord. Va semblar que planava com ho hauria fet una fulla morta. Va baixar lentament i va tornar a saltar.

El vaig observar uns instants, em vaig encarar a contracor cap a l’oest, vaig reunir forces i, amb la sensació de qui s’ha de llançar dins un toll d’aigua gelada, vaig triar un indret per saltar i em vaig impulsar cap endavant per explorar la meva meitat del solitari món lunar.

Vaig caure amb poca traça entre unes roques, em vaig posar dret, vaig mirar al meu voltant, vaig escalar el sortint d’una roca i vaig tornar a saltar…

Quan vaig mirar per veure en Cavor ja no el vaig poder destriar, però el mocador era orgullosament visible, blanc sota els raigs del sol.

Vaig decidir no perdre de vista aquell mocador, passés el que passés.





19. LA SOLITUD DEL SENYOR BEDFORD


Al cap de ben poc temps ja em semblava com si hagués estat sempre sol. Vaig buscar afanyosament durant una estona, però la calor ja era molt forta i l’enrariment de l’aire era com una cadena al pit. Vaig anar a raure a una fondalada vorejada de matolls alts i secs. M’hi vaig asseure per descansar i refrescar-me. Només m’hi volia estar una estoneta. Vaig deixar les barres al meu costat i vaig repenjar la barbeta damunt les mans.

Em vaig fixar, amb no gaire interès, que les roques d’aquella depressió, allà on els líquens secs les deixaven al descobert, tenien vetes i clapes d’or; aquí i allí hi havia protuberàncies d’or, arrodonides i rebregades, que sobresortien del pedruscall.

Però, quina importància podia tenir allò llavors? Una mena de languidesa em dominava el cos i la ment, i no creia ni per un moment que arribéssim a trobar mai l’esfera en aquella jungla marcida. No trobava cap motiu per esforçar-me a moure’m fins que els selenites no em vinguessin a caçar. Però suposo que finalment el devia fer, aquell esforç, obeint l’impuls desraonat que empeny l’home a preservar i a defensar la vida, encara que només sigui per acabar morint, una mica més tard, més dolorosament encara.

Per què havíem vingut a la lluna?

Aquella qüestió se’m va presentar com un problema insoluble. Quina mena d’esperit té l’home que l’impulsa sempre a deixar la felicitat i la seguretat, per afanyar-se a posar-se en perill, a arriscar-se fins i tot a una certesa raonable de trobar la mort?

Allà, dalt de la lluna, se’m va fer evident una cosa que hauria hagut de saber sempre: que l’home no és fet senzillament per viure amb seguretat i comoditat, ben peixat i divertit. Gairebé tots els homes, si els plantegeu aquest fet, no en paraules sinó en forma d’oportunitats, ho confirmaran. L’home és constantment empès a fer coses desraonades, contra els seus interessos i contra la seva felicitat. Alguna força exterior l’impulsa, i l’home actua. Però, per què?

Assegut en aquella lluna, voltat d’or inútil, enmig de coses d’un altre món, vaig passar comptes a la meva vida.

Assumint que acabaria morint sol damunt la lluna, no vaig aconseguir veure quin propòsit havia mogut els meus actes. No vaig poder aclarir aquest punt, però, fos com fos, vaig veure més clar que en qualsevol altre moment de la meva vida, que els meus actes no servien els meus propòsits, que en realitat jo no havia servit mai els meus propis propòsits. Però aleshores, quins propòsits servia, jo? Els propòsits de qui? Vaig deixar d’especular sobre el motiu que m’havia fet venir a la lluna per abastar un punt de vista més ample. Per què havia vingut al món? Per què vivia? Fins que em vaig extraviar en especulacions sense fi…

Els meus pensaments esdevingueren vagues i boirosos, sense una direcció definida. No em sentia pesant ni aclaparat —són coses impossibles, a la lluna—, però suposo que estava molt cansat. Fos com fos, em vaig acabar adormint.

Aquell ensopiment em va descansar força, i mentre va durar el sol es va anar ponent i la violència de la calor va anar minvant. Quan finalment em vaig desvetllar del tot a causa d’una remor llunyana, em vaig tornar a sentir actiu i capacitat.

Em vaig fregar els ulls i vaig estirar els braços. Em vaig posar dempeus —em sentia una mica encarcarat— i em vaig disposar immediatament a prosseguir la recerca. Vaig carregar les dues barres d’or, una a cada espatlla, i vaig sortir de la fondalada de les roques amb vetes d’or.

Realment, el sol estava molt més baix que abans; i l’aire era molt més fresc. Vaig comprendre que devia haver dormit una bona estona i em va semblar que hi havia uns esquinçalls de broma blavosa a la banda oest del penya-segat. Vaig saltar damunt un petit promontori de roques i vaig observar el cràter. No vaig veure cap senyal de bestiar ni de selenites; tampoc no vaig veure en Cavor, però sí el meu mocador, prou lluny, estès damunt el matoll punxegut. Vaig mirar al meu voltant i després vaig saltar cap a un altre indret que fos bo per a la meva observació.

Vaig anar traçant un semicercle, i el vaig refer cap enrere en un arc més obert. Aquella recerca era cansada i desesperançadora. L’aire s’havia fet realment molt més fresc i em va semblar que l’ombra de sota ei penya-segat de l’oest es feia més gran. Adesiara m’aturava i escodrinyava el terreny, però cap vegada no vaig veure en Cavor ni cap selenita. Vaig pensar que devien haver menat el bestiar a l’interior perquè tampoc no vaig veure cap animal.

I com més anava més ganes tenia de veure en Cavor.

El perfil alat del sol ja havia baixat tant que estava a una distància de l’horitzó igual a la del seu diàmetre.

Em vaig sentir aclaparat per la idea que els selenites tancarien les comportes i les valves i ens deixarien tancats a fora, sota l’envestida inexorable de la nit lunar. Em va semblar que ja era hora que en Cavor abandonés la recerca i que ens reuníssim per canviar impressions. Vaig sentir la urgència de decidir aviat què havíem de fer. No havíem aconseguit de trobar l’esfera, ja no ens quedava temps per continuar-la cercant, i si aquelles valves es tancaven deixant-nos fora, estàvem perduts.

La gran nit espacial baixaria damunt nostre; la negror del buit, que no és altra cosa que la mort absoluta.

Tot el meu ésser es va encongir en pensar-ho. Calia que tornéssim a l’interior de la lluna, encara que ens matessin en fer-ho. Estava espantat per la idea de gelar-nos fins a morir; m’imaginava colpejant la tapadora del gran pou fins al darrer alè.

Ja no em vaig preocupar més de l’esfera, només vaig pensar en tornar a trobar en Cavor. Estava mig decidit a anar a l’interior de la lluna sense ell en comptes de cercar-lo fins que fos massa tard. Ja era a mig camí de retorn al mocador quan de sobte…

Vaig veure l’esfera!

Més que trobar-la jo, fou ella la que em va trobar a mi. Era molt més cap a l’oest d’allà on jo havia arribat; els raigs esbiaixats del sol es reflectien als vidres i em varen descobrir la seva presència. Primer vaig pensar que era una nova trampa dels selenites contra nosaltres, però després vaig comprendre que era l’esfera.

Vaig alçar els braços, vaig fer un crit esquerdat i m’hi vaig acostar a grans salts. Vaig fallar un dels salts i vaig caure dins una escletxa molt fonda; em vaig torçar un turmell. Després vaig ensopegar gairebé a cada salt. Molt abans d’arribar-hi ja em posseïa una agitació histèrica, tremolava violentament i gairebé em faltava l’alè. Com a mínim tres vegades em vaig haver d’aturar i posar-me una mà al costat, i malgrat la sequedat de l’aire tenia la cara coberta de suor.

No vaig pensar en res més que en l’esfera fins que hi vaig arribar, fins i tot em vaig oblidar de la necessitat de cercar en Cavor. El darrer salt em va llançar contra la coberta de vidre. Em vaig quedar allí, panteixant, i vaig intentar cridar:

—Cavor, l’esfera és aquí! —però va ser debades.

Quan em vaig haver refet una mica, vaig guaitar a l’interior i em va semblar que tot estava capgirat. Em vaig inclinar per guaitar de més a prop. Després vaig intentar entrar-hi. Vaig haver de forçar una mica l’escotilla per poder-hi passar el cap, perquè el cargol d’ajustament era a la banda de dins. Aleshores vaig poder comprovar que res no havia estat tocat, que tot era al seu lloc, tal i com ho havíem deixat quan havíem saltat damunt la neu.

Durant una bona estona vaig estar totalment ocupat en fer i refer l’inventari de les nostres possessions. Tot jo tremolava violentament. Era tan agradable tornar a veure aquell interior fosc tan familiar! No tinc paraules per explicar-ho!

Finalment em vaig ficar a dins i em vaig asseure entre les nostres coses. Vaig mirar el món lunar a través del vidre i em vaig estremir. Vaig deixar les dues barres d’or damunt el farcell, el vaig escorcollar i en vaig treure una mica de menjar; no era que tingués gana, sinó senzillament perquè el tenia a l’abast.

Després vaig pensar que era hora d’anar a avisar en Cavor. Però no ho vaig fer immediatament. Alguna cosa em retenia a dins.

Ben mirat, tot anava sortint bé. Encara tindríem temps d’agafar unes quantes pedres més d’aquell material que dóna a l’home que el posseeix el poder damunt els altres homes. No gaire lluny d’allí hi havia or per collir; i l’esfera viatjaria tan bé mig plena d’or com si anés buida. Ara ja ens en podíem tornar, amos de nosaltres mateixos i del nostre món, i llavors…

Finalment em vaig aixecar i amb una mica d’esforç vaig sortir de l’esfera.

Vaig tenir una esgarrifança perquè l’aire del capvespre era molt fred. Vaig mirar fixament al meu voltant. Vaig escrutar els arbustos amb molta de cura abans de saltar a la lleixa de roca que hi havia allà a prop, tot repetint el que havia estat el meu primer bot damunt la lluna. Però ara el vaig fer sense cap fallada.

El creixement i el marciment de la vegetació s’havien produït a gran velocitat; l’aspecte de les roques en conjunt havia canviat, però encara era possible distingir el coster on havien germinat les llavors i la massa rocosa des de la qual havíem contemplat el cràter per primera vegada. Però ara els matolls punxeguts del coster eren pelats i de color fosc, d’uns trenta peus d’altura, i projectaven unes ombres que s’allargaven fins a perdre’s de vista, i les llavors que s’arraïmaven a les branques més altes estaven madures.

Aquelles plantes havien completat el cicle, i ara les llavors eren fràgils, a punt de caure i esclafar-se sota l’aire gelat tan bon punt arribés la nit. I els cactus immensos, que s’inflaven davant els nostres ulls, ja feia temps que havien esclatat i escampat les espores per tots els punts de la lluna.

Quin racó de l’univers tan sorprenent, aquell! Un bon lloc d’aterratge per als homes!

Vaig pensar que algun dia hi hauria una inscripció al meu honor al bell mig d’aquell clot. Se’m va acudir de pensar que si aquell món tan fecund de l’interior fos conscient de la importància del moment, es produiria una furiosa commoció.

Però fins al moment, aquell món gairebé ni podia imaginar-se el significat de la nostra vinguda. Perquè si pogués, segurament el cràter s’estremiria en una persecució bramulant en comptes d’estar tan quiet com la mort!

Vaig buscar un lloc des d’on poder fer senyals a en Cavor i vaig veure la mateixa clapa de roques on ell havia saltat la primera vegada, pelada i seca, il·luminada pel sol. Vaig dubtar un instant perquè no volia allunyar-me tant de l’esfera. Després, avergonyit d’aquella vacil·lació, vaig saltar.

Des d’aquell nou punt de mira vaig escorcollar novament el cràter amb la vista.

Al lluny, en la mateixa direcció de la llarga ombra que jo mateix projectava, hi havia el mocador blanc damunt els matolls. Se’l veia molt petit en la llunyania. I ni ombra d’en Cavor. Vaig pensar que ja hauria d’estar cercant-me, segons l’acord que havíem pres. Però no se’l veia per enlloc.

Vaig esperar sense deixar de vigilar, fent-me ombra amb les mans, desitjós de descobrir-lo a cada instant. Segurament vaig romandre allí una bona estona. Vaig intentar cridar, però vaig desistir en recordar l’enrariment de l’aire.

Vaig tornar indecís cap a l’esfera, però el temor persistent que els selenites em poguessin descobrir em va fer desistir d’hissar una de les mantes a un arbust pròxim per revelar a en Cavor on em trobava. Vaig tornar a escodrinyar el cràter.

Feia un efecte de buidor tan absoluta que vaig sentir un calfred. Estava tot tan silenciós! No se sentia cap remor del món de sota. Hi havia una quietud mortal. Tret de la feble vibració de les mates dels voltants, produïda per la brisa que s’aixecava, no se sentia cap soroll. I la brisa era gelada.

Maleït Cavor!

Vaig alenar profundament, em vaig posar les mans a banda i banda de la boca i vaig cridar:

—Cavor!

Havia intentat bramar, però el so que em va sortir de la boca fou com el d’un titella llunyà.

Vaig mirar el mocador, vaig mirar darrere meu cap a l’ombra creixent del penya-segat de l’oest; vaig mirar el sol fent-me visera amb la mà i em va semblar que el seu descens en el cel era gairebé perceptible.

Vaig comprendre que no podia perdre ni un instant si volia salvar en Cavor.

Em vaig treure la jaqueta, la vaig penjar a les punxes més altes dels matolls que hi havia darrere meu i després em vaig dirigir en línia recta cap al mocador. Potser era a unes dues milles de distància, aproximadament uns centenars de bots i gambades. Ja he explicat que, en aquells salts lunars, em sentia com surant en l’espai. A cada suspensió cercava en Cavor i em sorprenia de pensar per què s’havia amagat. A cada salt podia sentir com el sol s’enfonsava cada vegada més darrere meu. Cada vegada que tocava a terra estava temptat de tornar enrere.

Un darrer bot i ja cm trobava a la fondalada sota el mocador. Una gambada i ja vaig ser damunt el talús des d’on havíem partit, a tocar del mocador. Vaig estirar tot el cos per veure millor la zona del voltant, plena d’ombres allargassades.

Al lluny, al final d’un declivi, hi havia la boca del túnel per on ens havíem escapat; la meva ombra s’allargava cap allí, s’hi estirava fins a tocar el forat, com un dit de la nit.

Ni senyal d’en Cavor, ni un soroll en tota aquella quietud, només aquella vibració i aquell oneig dels matolls i de les ombres que creixien. Em vaig estremir violentament.

—Cav… —vaig començar, i novament em vaig adonar de la inutilitat de la veu humana en aquell aire enrarit.

Silenci. El silenci de la mort.

Aleshores vaig distingir una cosa, una cosa petita, potser a unes cinquanta iardes coster avall, entre un escampall de branques doblegades i trencades.

Què era allò? Ho sabia, però no ho volia saber.

M’hi vaig acostar. Era la gorreta de criquet d’en Cavor. No la vaig tocar, només me la vaig quedar mirant.

Aleshores em vaig adonar que les branques del voltant havien estat trencades i trepitjades. Vaig dubtar, però finalment vaig recollir la gorra.

Vaig romandre amb la gorra d’en Cavor a les mans, mirant la trencadissa. A algunes punxes hi havia unes clapes d’una substància fosca que no gosava tocar. Una dotzena de iardes més enllà, la brisa va arrossegar una cosa petita i molt blanca.

Era un bocí de paper rebregat, com si algú l’hagués matxucat.

El vaig collir de terra i vaig veure que tenia taques vermelles. Em vaig fixar que tenia unes marques de llapis molt febles. El vaig allisar i vaig veure que hi havia una escriptura desigual, acabada amb una ratlla torta.

Em vaig dedicar a desxifrar aquell escrit.

«M’he fet una ferida al genoll, crec que tinc la ròtula trencada i no puc caminar ni arrossegar-me», començava amb lletra prou clara.

Després, més difícil de llegir, continuava:

«M’han estat encalçant una bona estona i ara només és una qüestió de» —semblava que la paraula «temps» havia estat rascada per escriure una altra paraula que resultava il·legible— «abans que no m’atrapin. Em tenen encerclat de totes bandes».

La lletra ara era convulsa:

«Els sento perfectament», em va semblar que deien aquells gargots, que es feien il·legibles a continuació. Després venien una sèrie de mots prou clars: «una classe completament diferent de selenites, que sembla que dirigeixen els», i aquí l’escriptura tornava a ser un garbuix.

«Tenen els cranis molt més grans, molt més grans, i els cossos més prims, i unes cames molt curtes. Fan uns sorolls suaus i es mouen organitzadament…

»I malgrat que estic ferit i desvalgut, el seu aspecte encara em dóna alguna esperança…».

Era molt propi d’en Cavor, això.

«No m’han disparat ni han intentat… ferir-me. M’imagino», i a continuació la ratlla torta a través del paper i, al darrere i per les vores…, sang!

I mentre romania allà, com entabanat i perplex, amb aquella relíquia rebregada a les mans, una cosa molt suau, lleugera i freda, em va fregar la mà un instant i es va esfumar; i després una altra cosa, una taqueta blanca, es va desplaçar com una ombra.

Era un borralló de neu minúscul, el primer borralló, l’herald de la nit.

Vaig mirar enlaire sobresaltat. El cel s’havia enfosquit gairebé fins a la negror i estava quallat d’una multitud d’estels fredament vigilants. Vaig mirar cap a l’est i la claror d’aquell món esquerdat tenia un matís de bronze. Per la banda de l’oest, una broma blanca i espessa havia robat al sol bona part de l’escalfor i l’esplendor, i ara l’astre ja tocava la vora del cràter, ja s’enfonsava i desapareixia de la vista, i tota la vegetació d’arbustos, totes les roques i totes les esquerdes es destacaven en un eriçat caos de formes tenebroses. Una vasta corona de boira baixava cap al gran llac de fosca de l’oest. Un vent gelat feia estremir tot el cràter.

De sobte, per un instant em va embolcallar una ratxa de neu, i tot el món del meu voltant es va tornar gris i vague.

Fou llavors que vaig sentir, no fort i penetrant com la primera vegada, sinó feble i vague com una veu moribunda, aquell retruny, el mateix retruny que havia donat la benvinguda al dia; Buum!… Buum!… Buum!…

Va ressonar per tot el cràter, semblava que palpitava amb el batec dels estels més grans, mentre l’arc vermell de sang del disc solar s’enfonsava: Buum!… Buum!… Buum!…

Què li havia passat a en Cavor?

Vaig romandre allí, entabanat, mentre va durar el retruny. I finalment va emmudir.

I de sobte, la boca oberta del túnel, allà baix, es va tancar com un ull i va desaparèixer de la meva vista.

Aleshores vaig quedar en absoluta solitud.

Damunt meu, al meu voltant, acostant-se cada vegada més, abraçant-me, hi havia l’Eternitat. Allò que existia abans del principi i allò que triomfarà damunt el final. Aquell buit immens en el qual la llum, la vida i l’ésser no són res més que el feble i fugisser esplendor d’un estel errant; la fredor, la quietud, el silenci… La nit infinita i final de l’espai.

La sensació de solitud i desolació va esdevenir la sensació d’una presència aclaparadora que s’inclinava damunt meu, que gairebé em tocava.

—No! —vaig cridar—. No! Encara no! Encara no! Espera! Espera!

La veu se’m va tornar esgarip. Vaig tirar el paper rebregat lluny de mi, vaig escalar el coster per recollir les meves coses i aleshores, amb tota la força de voluntat que em quedava, vaig saltar cap al senyal que havia deixat prop de l’esfera, llunyà i gairebé invisible, al mateix límit de l’ombra.

Vaig saltar una vegada i una altra, i cada salt durava set segles.

Davant meu, la pàl·lida corona del sol s’enfonsava més i més, i les ombres avançaven per atrapar l’esfera abans que jo no hi pogués arribar. Estava dues milles lluny, més d’un centenar de salts, i l’aire s’enraria cada vegada més com xuclat per una bomba, i el fred se m’arrapava a les articulacions.

Però si havia de morir, moriria saltant.

Una vegada i una altra vaig relliscar damunt la neu, de manera que el meu salt s’escurçava. Una altra vegada vaig caure entre uns matolls que s’esclafaren i es trencaren en pols. I una altra vegada, en caure, vaig rodolar dins una escletxa i en vaig sortir tot esgarrinxat, sagnant i sense saber quina direcció seguir.

Però aquells incidents eren no res comparats amb els intervals, amb aquelles pauses esgarrifoses mentre surava en l’aire cap a la marea creixent de la nit. Quan alenava, el pit em feia un xiulet i semblava que tot de ganivets em burxaven els pulmons. El cor em colpejava salvatgement el cervell.

«Hi arribaré? Oh, Déu meu, hi arribaré?!».

Tot jo era pura angoixa.

«Deixa’t anar!», em cridaven el dolor i la desesperació. «Deixa’t anar!».

I com més aconseguia acostar-me a l’esfera, més terriblement llunyana semblava. Estava enredat de fred, ensopegava, em vaig esgarrinxar i tallar i no vaig sagnar.

Però ja veia l’esfera.

Vaig caure de quatre grapes i vaig sentir que els pulmons udolaven.

Em vaig arrossegar. El gel se m’acumulava als llavis, tenia caramells als bigotis, tot jo estava blanc de gebre. L’esfera era a unes dotze iardes, però jo tenia els ulls entelats.

«Ajeu-te!», em cridava la desesperació. «Ajeu-te!».

La vaig tocar i em vaig aturar.

«És massa tard!», va cridar la desesperació. «Jeu!».

Vaig lluitar contra la desesperació amb el meu cos ert. Vaig arribar mig mort, sense esma, a l’escotilla. Tot al meu voltant ja era cobert de neu. Vaig ficar-me a dins com vaig poder. I a dins l’aire era una mica més calent.

Els borrallons de neu —els borrallons d’aire gelat— dansaven al meu voltant. Amb les mans entumides vaig intentar introduir la vàlvula i girar-la fort. Vaig sanglotar.

—Ho faré —vaig dir petant de dents.

Finalment, amb dits tremolosos i fràgils, vaig aconseguir tancar l’escotilla.

Mentre grapejava els comandaments —mai no els havia tocats abans—, vaig poder destriar vagament, a través del vidre entelat, els darrers raigs vermells del sol ponent, que ballaven i espurnejaven enmig de la tempesta de neu, i les formes negres dels matolls que s’engruixien, es doblegaven i es trencaven sota el pes de la rufagada. La neu, que s’arremolinava cada vegada més espessa, negra contra la llum del sol.

Què passaria si no aconseguia fer funcionar els ressorts de les persianes?

Aleshores alguna cosa va fer un clic sota les meves mans i en un instant va desaparèixer la darrera visió del món lunar. Em trobava dins el silenci i la fosca de l’esfera interplanetària.





20. EL SENYOR BEDFORD EN L’ESPAI INFINIT


Era ben bé com si em matessin. Realment, m’imagino que un home a qui haguessin matat de sobte i amb violència, hauria sentit el mateix que jo.

El primer moment, el suplici i l’esglai de l’existència agonitzant; a continuació, fosca i silenci, ni llum, ni vida, ni sol, lluna o estels, només la negror infinita. Malgrat que allò succeïa per pròpia voluntat meva, malgrat que ja n’havia experimentat els efectes en companyia d’en Cavor, em vaig sentir superat, corprès i aclaparat. Em va semblar que era xuclat amunt, cap a una tenebra espantosa. Els meus dits suraren damunt els comandaments, tot jo vaig quedar en suspens, com aniquilat; finalment vaig anar col·locant-me lentament i suaument al costat del fardell, les cadenes i les barres d’or que s’havien desplaçat al centre de l’esfera.

No sé quant de temps va durar aquell desplaçament. També dins l’esfera, molt més que damunt la lluna, el sentit terrenal del temps no servia.

Quan vaig notar el contacte del fardell va ser com si em despertés d’un son sense somnis. Immediatament vaig ser conscient que si em volia mantenir despert i amb vida calia que encengués un llum o que obrís una finestra per tal de poder fixar la vista a algun lloc. A més, tenia fred.

Em vaig allunyar del fardell amb una puntada de peu, em vaig agafar a les nanses de la superfície de vidre, i vaig anar arrossegant-me fins arribar a la vora de l’escotilla, a partir d’on em vaig poder orientar per localitzar la llanterna i els ressorts de les persianes enrotllables; vaig prendre impuls, vaig rodejar el fardell surant, em vaig espantar en topar amb alguna cosa que surava a lloure, vaig agafar-me a la corda de prop dels ressorts i finalment els vaig trobar.

Primer de tot vaig encendre la llanterna per veure contra què havia xocat, que va resultar ser aquell vell exemplar del Lloyd’s News que s’havia deslligat del fardell i anava a la deriva en el buit. Allò em va retornar a les meves pròpies dimensions, i em va fer riure i panteixar una estona, cosa que em va fer necessitar l’oxigen dels cilindres. Després vaig engegar la calefacció fins que em vaig sentir refet del fred, i després vaig menjar. Aleshores vaig començar a treballar cautelosament amb les persianes de cavorita per veure si podia endevinar d’alguna manera com funcionava el desplaçament de l’esfera.

Vaig haver de tancar immediatament la primera persiana que havia obert i vaig romandre una estona surant estirat a causa del cop de sol que havia rebut. Després de reflexionar una estona vaig començar a maniobrar les persianes situades en angle recte en relació a la que havia obert primer, i a través de les quals vaig veure una enorme mitja lluna i, al darrere, una petita mitja terra.

Em va sorprendre comprovar que ja era molt lluny de la lluna. Havia calculat que no notaria, o notaria ben poc, la «puntada de peu» que l’atmosfera de la terra ens havia etzibat en partir; i també que la separació en tangent de la revolució de la lluna seria, com a mínim, vint-i-vuit vegades menys ràpida que la de la terra, i, per tant, esperava que encara em trobaria penjant damunt el cràter, al límit de la nit; però el cràter ja era només una part de la silueta del blanc creixent que omplia l’espai.

I en Cavor?

En Cavor ja era un punt infinitesimal.

Vaig intentar imaginar-me què li podia haver passat. Però en aquell moment només me’l podia imaginar mort.

Em va semblar veure’l, caient i estavellant-se al fons d’una cascada interminable de llum blava. I tot d’insectes estúpids que se’l miraven…

Gràcies al contacte inspirador del periòdic flotant, vaig esdevenir novament un home pràctic. Era evident que no em quedava més remei que tornar a la terra. Però, pel que podia veure, anava justament en direcció contrària.

Per altra banda, fos quina hagués estat la sort d’en Cavor, fins i tot si encara era viu —cosa que em semblava impossible després d’aquelles taques de sang—, la realitat era que no el podia ajudar. Allí es quedava, viu o mort, darrere aquell vel nocturn sense un raig de llum, i allí romandria fins que jo no pogués convèncer altres homes d’anar-lo a rescatar.

Ho havia de fer? Una cosa per l’estil em ballava pel cap; tornar a la terra si era possible i, un cop a la terra, decidir allò que em dictés una reflexió més madurada; o mostrar i explicar l’esfera a unes quantes persones discretes i actuar d’acord amb elles, o guardar el secret, vendre l’or, obtenir armes, provisions i un ajudant, i tornar a la lluna a lluitar en igualtat de condicions amb aquells frèvols habitants, rescatar en Cavor si encara hi era a temps i, en qualsevol cas, obtenir una provisió suficient d’or per organitzar els meus plans següents sobre unes bases més segures.

Però tot allò no eren més que esperances molt llunyanes. Primer havia de tornar a la terra.

Em vaig dedicar, doncs, a estudiar la manera més convenient de manejar l’esfera per tornar a la terra. Mentre m’afanyava a resoldre aquell problema vaig deixar de preocupar-me pel que faria en arribar-hi. La meva única preocupació era tornar.

Finalment, entre totes les alternatives vaig decidir que el millor seria acostar-me novament a la lluna tant com gosés a fi d’agafar velocitat; aleshores tancaria les finestres i volaria cap a la seva cara posterior, i quan l’hagués passada obriria les finestres que donen a l’est i, d’aquesta manera, me n’allunyaria a bon pas cap a casa.

El que no sabia era si amb aquest sistema arribaria mai a la terra o, simplement, si em trobaria giravoltant-la en una corba hiperbòlica, parabòlica o qualsevol altra.

Més tard vaig tenir una feliç inspiració; vaig obrir unes finestres determinades cap a la lluna, que en el cel estava situada enfront de la terra, i així vaig desviar el meu rumb per tal d’encarar-me a la terra, perquè se m’havia fet evident que sense aquest recurs la passaria de llarg.

Vaig haver de portar a terme un gran munt de complicades reflexions sobre aquests problemes, atès que no sóc un matemàtic. I, en el fons, estic segur que fou la bona sort més que no pas els meus raonaments el que em va permetre d’arribar a la terra. Si aleshores hagués sabut, com sé ara, les probabilitats matemàtiques que tenia en contra, dubto que ni tan sols m’hagués amoïnat a tocar els ressorts per provar fortuna.

Un cop decidit, doncs, el que em calia fer, vaig obrir totes les persianes que donaven a la lluna i em vaig arraulir. La força d’atracció em va elevar durant una estona uns quants peus enlaire, i allí vaig romandre penjat en una postura grotesca. Vaig esperar que el creixent de la lluna augmentés fins que em va semblar que la distància era l’adequada. Aleshores tancaria les persianes, passaria de llarg amb la velocitat que havia adquirit —si no m’hi estrellava— i aniria cap a la terra.

I això vaig fer.

Vaig sentir que l’impuls de la lluna era suficient. Vaig tancar les persianes i vaig perdre de vista la lluna.

Aleshores, ho recordo perfectament, amb un estat d’ànim lliure d’angoixa i de qualsevol altra sensació desagradable, em vaig asseure dins aquella minúscula partícula de matèria enmig de l’espai infinit, i vaig començar una vetlla que duraria fins que xoqués contra la terra.

La calefacció havia escalfat l’aire de l’esfera, l’aire s’havia renovat gràcies a l’oxigen, i tret d’aquella feble congestió al cap que no havia deixat de sentir des que havia deixat la terra, em sentia físicament còmode.

Havia apagat la llanterna perquè no volia exhaurir-la. Estava a les fosques, tret de la lluentor de la terra i del pampallugueig dels estels sota meu. Tot era tan silenciós i en calma que ben bé podia pensar que era l’únic ésser de l’univers. Però en canvi, per molt estrany que sembli, no tenia més sensació de solitud ni més por que si hagués estat ajagut a un llit, a la terra. I encara m’ho sembla més, d’estrany, atès que durant les darreres hores que vaig passar al cràter de la lluna, la sensació de solitud total havia estat una agonia…

Per molt increïble que pugui semblar, el temps que vaig passar a l’espai no té possible comparació amb cap lapsus de temps de la meva vida.

De vegades em semblava que travessava eternitats incommensurables com un déu assegut damunt una fulla de lotus, i de vegades era com si es produís una pausa d’una fracció de segon mentre saltava de la lluna a la terra. En realitat, varen transcórrer unes quantes setmanes de temps terrenal. El cas és, però, que durant aquest temps vaig estar lliure de preocupacions i d’ànsies, de fam i de por. Senzillament, surava amb una estranya sensació de llibertat i pensava en tot allò que havíem passat, en la meva vida sencera i en els meus anhels i en les voluntats secretes del meu ésser.

Em semblava que havia crescut, que havia crescut físicament, que havia perdut la noció del moviment i que surava entre els estels; però sempre hi havia implícita en els meus pensaments la noció de la petitesa de la terra i de la meva vida.

No pretenc explicar les coses que passaren pel meu pensament. No dubto, però, que podrien explicar-se, directament o indirecta, en base a les particulars condicions físiques en què vivia. Senzillament les exposo aquí sense fer-hi cap comentari.

La qüestió més important era el dubte persistent sobre la meva identitat. Si ho puc dir així, em vaig dissociar completament d’en Bedford; observava en Bedford com un ésser trivial amb qui havia estat incidentalment connectat.

Vaig veure en Bedford de diverses maneres: com un ase, o com un pobre animal irracional, quan fins llavors havia tingut la tendència a mirar-lo amb orgull com a una persona molt intel·ligent i força superior. Aleshores, en canvi, no només el veia com un ase, sinó com a fill de moltes generacions d’ases. Vaig passar revista als seus dies d’escolar, a la seva adolescència, al seu primer experiment amorós, de la mateixa manera que es poden seguir els moviments d’una formiga damunt la sorra… Malauradament, encara són vives en mi les seqüeles d’aquell període de lucidesa, i crec que no recuperaré mai la completa autosatisfacció de la meva joventut. Però en aquells moments, aquesta lucidesa no era, ni molt menys, dolorosa, perquè estava totalment convençut que jo no era en Bedford, ni de fet cap altra persona, sinó només una intel·ligència flotant en la quieta serenor de l’espai. Per què m’havia de preocupar pels defectes d’aquell Bedford? Jo no era responsable ni dels defectes ni de la persona que els tenia.

Durant un temps vaig lluitar contra aquella il·lusió veritablement grotesca. Vaig intentar portar a la meva memòria el record de moments decisius, d’emocions tendres o intenses, perquè m’ajudessin. Suposava que si podia recordar un moment de sentiment veritable, aquella divisió creixent del meu jo desapareixeria. Però no ho vaig poder fer.

Vaig veure en Bedford per Chancery Lane, amb el barret al clatell, els faldons de l’abric voleiant, que corria a examinar-se. El vaig veure que serpentejava entre la gent, que hi topava, fins i tot que saludava altres criaturetes semblants a ell en aquell formiguer de gent.

Era jo, aquell?

Vaig veure en Bedford aquell mateix vespre, a la sala d’una dama, amb el barret damunt la taula, un barret que demanava una bona raspallada, i ell, en Bedford, fet un mar de llàgrimes.

Era jo, aquell?

El vaig veure amb aquella mateixa dama, en actituds i emocions diferents… Mai no m’havia sentit tan allunyat de mi mateix com aleshores. El vaig veure que fugia a Lympne a escriure una obra de teatre, que s’acostava a en Cavor, i que treballava en l’esfera en mànigues de camisa; el vaig veure fugint a Canterbury perquè tenia por de viatjar amb l’esfera.

Era jo, aquell? Em semblava que no.

Encara em vaig fer la reflexió que tot allò eren al·lucinacions causades per la solitud i pel fet d’haver perdut el pes i la noció de resistència. Vaig intentar recuperar-la colpejant-me contra les parets de l’esfera, pessigant-me les mans i refregant-me-les. Entre altres coses, vaig encendre la llanterna, vaig atrapar l’exemplar esqueixat del Lloyd’s i vaig tornar a llegir aquells anuncis d’un realisme tan convincent de la bicicleta Cutaway, del cavaller amb possibles i de la dama necessitada que es venia les forquilles i les culleres.

No hi havia cap dubte que aquelles persones existien de veritat, i jo em vaig dir: «Aquest és el teu món, i tu ets en Bedford, i tornaràs a viure entre coses com aquestes la resta de la teva vida».

Però els dubtes del meu interior continuaven argumentant: «No ets tu, qui llegeix això, és en Bedford, i tu saps que no ets en Bedford. Aquí rau precisament l’error».

—Maleït sigui! —vaig cridar—. I si no sóc en Bedford, què sóc doncs?

Però per aquella direcció del meu pensament no s’hi feia cap clarícia, sinó que em passaven pel cervell les més estranyes fantasies, remotes sospites extravagants, com ombres vistes des de molt lluny.

El cert és que tenia una mena de idea que jo era realment alguna cosa aliena, no només al món, sinó a tots els mons, i fora de l’espai i del temps, i que aquell pobre Bedford era només una ullera a través de la qual jo mirava la vida…

En Bedford! Encara que en renegués, estava lligat a ell, i sabia que, qui fos jo o on fos, no deixaria de sentir la pressió dels seus delers, ni d’emocionar-me amb les seves alegries i les seves penes, fins al final de la vida.

I quan en Bedford es morís, què passaria aleshores?

Ara prou d’aquesta fase extraordinària de les meves aventures. Ho he explicat només per demostrar com l’aïllament i la separació del meu planeta va afectar, amb estranyes i imprevistes alteracions, no només les funcions i les sensacions de cada òrgan del cos, sinó també la mateixa estructura mental. Durant la major part d’aquell viatge pels espais vaig estar pensant en qüestions immaterials com aquelles; vaig romandre apàtic i indiferent, com un nebulós megalomaníac penjat entre estels i plantes en la buidor de l’espai. I no era només el món al qual retornava que em semblava infinitament diminut i completament trivial, sinó també les cavernes il·luminades de blau dels selenites, les seves cares amb elms, les màquines immenses i meravelloses, i la sort d’en Cavor, arrossegat sense defensa dins aquell món.

Fins que vaig començar a sentir per tot el meu ésser l’atracció de la terra, que m’estirava cap a la vida real dels homes.

A partir d’aleshores, se’m va fer cada vegada més clar que jo era realment en Bedford després de tot, que tornava a aquest món nostre després d’unes aventures sorprenents, amb una vida que era molt possible que perdés en el retorn.

Així és que em vaig dedicar a reflexionar sobre la manera més convenient d’aterrar.





21. EL SENYOR BEDFORD A LITTLESTONE


Quan vaig arribar a la capa superior d’aire, la meva línia de vol era gairebé paral·lela a la superfície de la terra. La temperatura de l’esfera va començar a pujar ràpidament. Vaig comprendre que calia deixar-me caure immediatament.

Molt avall, sota meu, s’estenia una gran franja de mar en una penombra espurnejant. Vaig obrir totes les persianes que vaig poder i vaig notar que queia des de la claror del sol dins el capvespre, i des del capvespre dins la nit.

La terra es va anar fent més vasta i s’engolia els estels, i el vel platejat i translúcid de núvols s’obria i m’engolia a mi. Finalment el món ja no va semblar esfèric sinó pla, i després còncau. Ja no era un planeta en el cel, sinó el Món de l’Home.

Vaig tancar la finestra que donava a la terra fins a deixar només una escletxa d’una polzada, i la velocitat de caiguda va minvar. La gran extensió d’aigua, ara tan pròxima que podia veure el fosc espurneig de les ones, se m’acostava veloçment. L’esfera estava molt calenta. Vaig tancar l’escletxa de la persiana i em vaig asseure amb les celles arrufades i mossegant-me els dits a l’espera de l’impacte…

L’esfera va caure a l’aigua amb un gran esclafit: devia fer uns esquitxos de gran altura. Quan es va produir la topada vaig obrir immediatament les persianes de cavorita. Vaig anar baixant, però cada vegada més lentament; llavors vaig sentir una pressió sota els peus i l’esfera va començar a pujar com una bombolla. Finalment em vaig trobar surant i gronxant-me damunt la mar; el meu viatge a l’espai s’havia acabat.

La nit era fosca i ennuvolada. Dos punts de llum grocs al lluny indicaven el pas d’un vaixell i, més a prop, hi havia una resplendor vermella que s’encenia i s’apagava. Si l’electricitat de la llanterna no s’hagués exhaurida, hauria pogut fer senyals i m’haurien recollit aquella mateixa nit. Malgrat la fatiga desmesurada que començava a sentir, estava altament excitat. Estava febrosament impacient perquè s’acabés d’una vegada l’expedició.

Finalment vaig deixar de bellugar-me i em vaig asseure amb els canells descansant damunt els genolls i contemplant la distant llum vermella. Oscil·lava amunt i avall, gronxant-se sense parar. Em va passar la impaciència. Vaig assumir que encara havia de passar una altra nit a l’esfera.

Em sentia infinitament pesat i fatigat, i a la fi em vaig quedar adormit.

Em va despertar un canvi en el moviment rítmic de les ones. Vaig guaitar a través del vidre refractari i vaig veure que havia anat a raure a un gran banc de sorra. Em va semblar veure cases i arbres al lluny, i un vaixell corbat i distorsionat mar endins, entre cel i aigua.

Em vaig posar dret d’un bot i vaig trontollar. El meu únic desig era sortir de l’esfera. L’escotilla havia quedat a la part de dalt i vaig començar a barallar-me amb el grampó que la tancava. Vaig obrir-la lentament. L’aire va xiular en entrar, tal com havia xiulat en sortir, però aquesta vegada no vaig esperar que la pressió s’equilibrés. Un moment després ja tenia la tapadora de l’escotilla a les mans i contemplava sense entrebancs el vell i familiar cel de la terra.

Però l’aire em va colpejar el pit amb tanta de força que vaig perdre l’alè. Vaig deixar caure la tapadora, vaig fer un crit i em vaig portar les mans al pit. Em vaig haver d’asseure i, durant una estona, em vaig sentir adolorit. Després vaig respirar fondo i finalment em vaig poder tornar a aixecar.

Vaig intentar passar el cap per l’escotilla i l’esfera va rodolar. Va ser com si m’haguessin estirat el cap per avall en el moment de treure’l. Si no hagués reculat ràpidament hauria caigut de cap a l’aigua. Després d’alguns moviments esburbats vaig aconseguir arrossegar-me cap a fora, damunt la sorra on trencaven les ones.

No vaig intentar posar-me dret. Era com si de sobte tot el meu cos s’hagués tornat de plom. Ara la Mare Terra m’havia posat les urpes a sobre…, ara no hi havia la cavorita entremig. Em vaig quedar assegut sense fer esment de les ones que em banyaven els peus.

Era la matinada, una matinada grisa, força ennuvolada, però amb algunes clapes verdoses aquí i allà.

A una certa distància hi havia un vaixell fondejat, la pàl·lida silueta d’un vaixell amb un llum groc. L’aigua m’arribava rinxolant-se en ones llargues i somes. Al lluny, a la dreta, la terra feia una corba, un banc de còdols amb tot de petites cabanes, i a l’extrem un far, una boia de senyals i un cap.

Terra endins s’estenia una franja plana de sorra, trencada adesiara per bassiots, que s’acabava a una milla de distància en ajuntar-se a una costa baixa amb matolls. Per la banda del nord-est hi havia alguns indrets de banys solitaris, una filera d’hostals atrotinats —les cases més altes que es veien en tota la terra, clapes fosques contra el cel que clarejava. No sé quins homes estranys han pogut aixecar aquells caramulls verticals allà on hi ha espai de sobres. Però allí són, com bocins de Brighton perduts en un desert.

Vaig romandre assegut una bona estona, badallant i fregant-me la cara. Finalment vaig esforçar-me per posar-me dret. Vaig sentir que alçava un gran pes. Però em vaig aixecar.

Vaig mirar les cases distants. Per primera vegada des de la sensació angoixant de fam que vaig patir al cràter, vaig pensar en menjar terrestre.

—Pernil —vaig xiuxiuejar—. Ous. Unes bones torrades i un bon cafè… I com dimonis podré traslladar tot això a Limpne?

Em vaig preguntar on em devia trobar. Era una costa de l’est, i abans de caure havia pogut veure el perfil d’Europa.

Vaig sentir petjades que cruixien a la sorra. Un home jove, de cara petita, rodanxó, i d’aspecte amistós, amb una tovallola de bany a l’espatlla i el vestit de bany sota el braç va aparèixer a la platja. Immediatament vaig saber que em trobava a Anglaterra. L’home mirava fixament l’esfera i a mi. Va fer unes passes endavant sense deixar de mirar. Segur que jo devia semblar una mena de salvatge prou perillós, indescriptiblement brut i descurat, però en aquell moment no hi vaig pensar. Ell es va aturar a unes vint iardes.

—Bon dia, eh! —va dir no gaire segur.

—Bon dia! —vaig fer jo.

Tranquil·litzat per la meva resposta, va avançar una mica més.

—Què dimonis és, això? —va preguntar.

—Em podeu dir on som? —vaig preguntar jo.

—Allò d’allà és Littlestone —va dir assenyalant les cases—. I allò és Dungeness. Acabeu de desembarcar? Què és aquesta mena de cosa? Una màquina?

—Sí.

—Heu vingut fins aquí navegant amb això? Heu naufragat o alguna cosa per l’estil? Què és això?

Jo reflexionava a tota velocitat. Mentre el jove s’acostava jo intentava calcular quina mena de persona devia ser.

—Vatua el món! —va exclamar—. Sembla que les heu passades magres! Em pensava que éreu… Bé…, on heu naufragat? Que potser això és una mena de boia salvavides?

Vaig decidir que de moment em convenia donar-li la raó. Vaig contestar amb algunes afirmacions que no em comprometien a res.

—Necessito ajuda —vaig dir amb veu trencada—. Necessito portar algunes coses a la platja…, coses que no puc deixar de cap manera.

Em vaig adonar que tres joves més, també d’aspecte agradable, amb tovalloles, jaqueta esportiva i capell de palla, venien cap a mi per la sorra. Eren, evidentment, la secció matinera dels banyistes de Littlestone.

—Necessita ajuda? —va dir el primer jove—. Prou! Què voleu que fem exactament?

Es va començar a moure sense fer res en concret. Després es va girar cap als joves i va gesticular. Els tres joves acceleraren el pas i un minut més tard els tenia al meu costat, cosint-me a preguntes que jo no estava disposat a contestar.

—Ja ho explicaré tot més tard —vaig dir—. No puc més de cansament i estic fet una pelleringa.

—Veniu a l’hotel —va dir el primer jove—. Després ja ens ocuparem de tot això.

Jo vaig dubtar.

—No pot ser —vaig dir—. Dins aquesta esfera hi ha dues barres grosses d’or.

Es varen mirar amb incredulitat i després em miraren a mi amb expressió inquisitiva. Jo em vaig acostar a l’esfera, em vaig acotar, hi vaig entrar, i una mica més tard aquells joves tenien davant ells les palanques i la cadena d’or dels selenites.

Si no m’hagués sentit tan terriblement retut m’hauria clavat a riure en veure les cares que hi posaren. Eren com moixets al voltant d’un escarabat. No sabien què fer amb aquells objectes. El jove grassó es va inclinar, va aixecar un extrem d’una de les barres i després la va deixar caure amb un gruny. Els altres varen fer el mateix.

—És plom, o or! —va dir un.

—No és plom, és or! —va dir un altre.

—Or, exactament —va dir el tercer.

Aleshores em miraren fixament i després miraren el vaixell fondejat una mica més endins.

—Renoi! —va exclamar el jove—. I d’on ho heu tret, això?

Jo estava massa cansat per inventar-me una mentida.

—Ho vaig trobar a la lluna.

Es varen tornar a mirar.

—Escolteu —vaig dir—. Ara no em posaré a discutir. Ajudeu-me a transportar aquestes barres d’or a l’hotel… Crec que, fent alguna parada, en podeu dur una cada dos, i jo intentaré arrossegar la cadena… Ja us donaré més explicacions quan haguem menjat alguna cosa.

—I què fem amb la màquina?

—No farà cap mal, aquí —vaig dir—. A més, maleït sigui!, tanmateix no la podríem moure, ara. Quan pugi la marea flotarà perfectament.

En un estat de profund astorament, aquells joves es carregaren obedientment els meus tresors a l’esquena, i jo, amb el cos com de plom, vaig encapçalar una mena de processó cap a aquell distant edifici «de primera línia».

A mig camí vàrem gaudir del reforç de dues nenes esporuguides, amb pales de jugar a la sorra, i més endavant va comparèixer un noiet magre que respirava sorollosament. Recordo que anava en bicicleta i ens va acompanyar una estona a una distància d’unes cent iardes, fins que després suposo que ens va considerar poc interessants i se’n va anar per damunt la sorra cap allà on hi havia l’esfera.

Em vaig girar per mirar-lo.

—No ho tocarà —va dir el jove grassonet amb una seguretat tranquil·litzadora.

I jo necessitava tant que em tranquil·litzessin!

Al principi m’havia contagiat la grisor del matí, però més tard el sol es va desenganxar dels núvols baixos de l’horitzó i va il·luminar el món.

La mar plomosa es va convertir en aigües refulgents. El meu estat d’ànim va canviar. Amb el sol, em va venir a la ment la noció de la gran importància que tenien les coses que havia fet i que encara em quedaven per fer. Vaig riure fort en contemplar els joves que trontollaven sota el pes del meu or. Quan finalment ocupés el meu lloc a la terra, com se’n sorprendria el món!

Si no m’hagués sentit tan terriblement cansat, l’hostaler de l’hotel de Littlestone m’hauria resultat divertit. L’home dubtava entre el meu or i els meus respectables acompanyants per una banda, i el meu aspecte miserable per l’altra. Però a la fi em vaig trobar dins una cambra de bany terrestre, amb aigua calenta i una muda de roba —que no era de la meva talla però si més no estava neta— que el bon home m’havia deixat. També em va deixar un raor, però no vaig poder portar a terme la meva decisió d’atacar ni tan sols els extrems de la barba eriçada que em cobria la cara.

Em vaig instal·lar davant un esmorzar anglès i vaig menjar amb una mena de fam lànguida, una fam vella de setmanes i, per tant, decrèpita. I tot menjant, em vaig disposar a contestar les preguntes dels joves. I els vaig dir la veritat.

—Molt bé —vaig fer—, ja que insistiu… Doncs sí, he estat a la lluna.

—La lluna?

—Sí, la lluna que hi ha allà dalt, al cel.

—Però, què voleu dir?

—El que dic, maleït sigui!

—Voleu dir que acabeu d’arribar de la lluna?

—Exactament! Viatjant per l’espai…, sí, dins aquella bolla.

I em vaig portar a la boca una deliciosa bocinada d’ou. Em vaig apuntar mentalment que quan tornés a la lluna me n’hi havia d’endur una caixa d’ous.

Vaig veure clarament que no em creien ni una paraula, però també vaig veure clar que em consideraven el mentider més respectable que havien conegut mai. Es miraven mútuament i després concentraven les mirades en mi.

M’imagino que esperaven trobar la solució de la meva persona en la meva manera de posar la sal. Va semblar que trobaven alguna resposta significativa en el fet que em vaig posar pebre a l’ou. Aquelles barres de forma estranya que havien carretejat els tenien obsessionats. Ara eren a terra, davant meu; valien milers de lliures i eren tan impossibles de robar com una casa o un bocí de terra.

Vaig mirar aquelles cares encuriosides per damunt la tassa de cafè i vaig comprendre que hauria d’entrar en un envitricoll d’explicacions perquè arribessin a fer-se’n el càrrec.

—No deveu voler dir… —va començar el més jove de tots, com si parlés a un infant caparrut.

—Si us plau, abasteu-me les torrades —el vaig tallar de cop.

—Però escolteu —va començar un altre—, no pensareu que ens la creurem, aquesta història, oi?

—Ah, bé, tant me fa —vaig dir i em vaig encongir d’espatlles.

—No ens vol dir la veritat —va dir el més jove de tots als altres en un apart; i després, aparentant indiferència, em va dir—: Us molesta que fumi?

Vaig fer que no amb un gest amistós i vaig continuar amb l’esmorzar.

Dos dels joves varen anar cap a la finestra més allunyada i els vaig sentir que xiuxiuejaven. Aleshores em va assaltar un pensament.

—Que puja la marea, potser? —vaig preguntar.

Hi va haver una pausa, com si dubtessin qui dels dos m’havia de contestar.

—Ara és al punt més baix —va dir el grassonet.

—Bé, és igual —vaig dir—. Encara que suri, no anirà gaire lluny.

Vaig decapitar el tercer ou i vaig iniciar un petit parlament:

—Escolteu, no voldria que penséssiu que estic bollat o que us estic contant poca-soltades, o una cosa per l’estil. La veritat és que em veig obligat a no donar gaires explicacions i a ser una mica misteriós. Entenc que tot això resulta ben estrany i que us podeu imaginar qualsevol cosa. Però podeu tenir per segur que viviu una experiència memorable. De moment, però, no us en puc donar més clarícies, no, és impossible. Us dono la meva paraula d’honor que vinc de la lluna, i això és tot el que us puc dir… Alhora, us estic enormement agraït, us ho asseguro, i espero que les meves maneres no us hagin resultat ofensives.

—Oh, no, i ara! —va dir el més jove afablement—. Ho entenem perfectament.

I sense deixar-me de mirar atentament, va empènyer cap enrera la cadira on seia; va estar a punt de caure i li va costar un esforç recuperar la posició original.

—En absolut! —va dir el jove grassonet—. De cap de les maneres no heu estat ofensiu!

Es varen aixecar tots quatre i es posaren a caminar amunt i avall, encengueren cigarrets i intentaren demostrar que eren perfectament amables i despreocupats, sense cap mena de curiositat per mi o per l’esfera.

—Bé, de totes maneres aniré a donar un cop d’ull al vaixell que està fondejat aquí davant —vaig sentir que deia un en veu ostensiblement baixa.

Per poc que haguessin gosat, estic segur que se n’haurien anat tots i m’haurien deixat sol. Jo, per la meva banda, vaig continuar menjant-me el tercer ou.

—Quin temps tan magnífic, oi? —va comentar una mica més tard el jove grassonet—. Fa temps que no teníem un estiu tan bo…

Booom! Fiiiuuuu! Va semblar un immens coet que esclatava!

Una finestra d’alguna banda es va trencar amb estrèpit…

—Què ha estat això? —vaig dir.

—No és…? —va cridar el jove, i es va precipitar a la finestra del racó.

Els altres també hi varen córrer. Jo em vaig quedar assegut, mirant-los.

De sobte em vaig posar dret d’un bot, vaig tirar l’ou per terra i també em vaig precipitar cap a la finestra. M’havia vingut una idea terrible al pensament.

—Des d’aquí no es veu res —va cridar un dels joves, i va córrer cap a la porta.

—Es aquell noi! —vaig vociferar enfurit—. Aquell maleït noi!

Em vaig girar d’una revolada, vaig empentar el cambrer que justament em portava més menjar, vaig sortir violentament de la cambra i vaig arrencar a córrer per l’esplanada que hi havia davant l’hotel.

La mar, que fins llavors havia estat llisa com una bassa d’oli, ara estava remoguda i cabrejava. I al voltant d’allà on hi havia hagut l’esfera, es formaven ones com en el deixant d’un vaixell.

A l’aire hi havia un núvol arremolinat, com fum que es dispersa; a la platja, tres o quatre persones miraven amb expressions interrogatives cap al punt on s’havia produït aquell esclafit inesperat. I això era tot!

El cirabotes, el cambrer i els quatre joves arrencaren a córrer darrere meu. De les finestres i les portes en sortien crits, i tot de gent preocupada va sortir a fora, bocabadats.

Vaig quedar immòbil, massa aclaparat per aquell nou tomb dels esdeveniments per pensar en la gent.

Al principi estava massa esbalaït per considerar aquell fet com un desastre definitiu. Era com si m’haguessin pegat amb una maça al cap, i vaig trigar una mica a comprendre-ho.

—Déu meu!

Em vaig sentir com si em vessessin oli bullent al clatell. Les cames em feren figa. Acabava de tenir consciència clara del que significaria per a mi aquell desastre.

Aquell maleït noi, cel amunt! I jo, completament «abandonat» a la terra. Hi havia, sí, l’or al menjador de l’hotel, les meves úniques possessions. Com me’n sortiria, ara? Tot plegat em feia l’efecte d’un embolic impossible de desfer.

—Escolteu… —va dir la veu del jove darrere meu—. Escolteu, què és…?

Em vaig girar en rodó i em vaig topar amb vint o trenta persones, una mena de setge irregular de gent que em bombardejaven amb expressions sorrudes, interrogants, dubtoses i sospitoses. La força d’aquelles mirades em va resultar intolerable. Vaig gemegar.

—No puc! —vaig cridar—. Us he dit que no puc explicar res! No m’hi veig amb cor! Podeu pensar el que vulgueu… Aneu a pastar fang!

Gesticulava convulsivament. El jove va recular una passa com si jo l’hagués amenaçat. Em vaig obrir pas entre el grup i vaig anar a l’hotel. Vaig entrar atropelladament al menjador i vaig tocar la campaneta amb fúria. Quan el cambrer va venir, el vaig agafar de mala manera.

—Em sentiu? —vaig cridar-li—. Que algú us ajudi i em pugeu aquestes barres a l’habitació ara mateix!

No em va entendre del tot i jo vaig cridar més i el vaig sacsejar. Un vellet amb un davantal verd, molt espantat, va comparèixer seguit de dos dels joves amb roba esportiva. Els vaig fer un gest brusc i els vaig demanar ajuda. Tan aviat com vaig tenir l’or a la meva cambra, em vaig sentir amb forces per barallar-me amb qui fos.

—I ara, fora d’aquí! —els vaig cridar—. Fora si no voleu que em torni boig de veritat!

Vaig empènyer el cambrer, que encara dubtava a la porta. Després, quan vaig haver tancat, em vaig llevar a estrebades la roba que m’havia deixat l’hostaler, la vaig tirar a terra sense mirar on i em vaig ficar al llit. I em vaig estar al llit, suant, panteixant i refredant-me durant una bona estona.

Quan em vaig haver tranquil·litzat prou per aixecar-me, vaig cridar el cambrer i li vaig demanar una camisa de dormir, un whisky amb soda i alguns cigars dels bons. Quan ho vaig tenir tot —val a dir que després d’una espera exasperant que em va obligar a tocar unes quantes vegades la campaneta—, vaig tornar a tancar la porta i em vaig decidir a afrontar amb calma tota aquella situació.

Era evident que el gran experiment havia estat un fracàs absolut. Havia estat un daltabaix i jo n’era l’únic supervivent. Tot havia anat malament i, per afegitó, aquell desastre final. No tenia cap altra alternativa més que salvar-me i salvar tot quant pogués d’aquella desfeta.

Amb aquell darrer cop fatal, totes les meves vagues resolucions de retorn i de rescat s’havien esfumat. La meva intenció d’omplir d’or l’esfera, de fer analitzar un fragment de cavorita i així descobrir-ne el secret de fabricació —fins i tot la idea de rescatar el cos d’en Cavor—, tot plegat s’havia esfumat definitivament.

Jo era l’únic supervivent, i això era tot.

Crec que anar-me’n al llit fou una de les idees més afortunades que vaig poder tenir en aquella avinentesa. Realment, crec que hauria estat capaç de perdre el cap o de fer qualque disbarat. Però tancat amb clau i lliure d’interrupcions, vaig poder fer-me càrrec de la situació i reflexionar amb calma sobre les mesures a prendre.

Naturalment, tenia claríssim el que li havia passat al noi. S’havia ficat dins l’esfera, havia culejat amb els ressorts, havia tancat les persianes de cavorita i, amunt!

Era poc probable que hagués engramponat la vàlvula de l’escotilla i, encara que ho hagués fet, les possibilitats que pogués tornar a terra eren una entre mil. Era prou evident que devia estar surant amb tot el meu equipatge al bell mig de l’esfera; i allí romandria, de manera que deixaria de pertànyer legalment a la terra, encara que pogués despertar un interès considerable als habitants d’algun barri remot de l’espai. D’això en vaig quedar convençut ràpidament.

I pel que feia a les responsabilitats que jo pogués tenir en l’afer, com més hi reflexionava més clar veia que només evitant parlar d’aquella qüestió m’estalviaria preocupacions. Si els pares amoïnats em reclamaven el fill desaparegut, senzillament jo havia de reclamar la meva esfera…, o preguntar-los de què parlaven.

De primer m’havia imaginat una escena amb els pares plorosos, amb guàrdies i amb tota mena de complicacions. Però després vaig comprendre que m’havia de limitar a tenir la boca closa i no passaria res de tot allò. I, de fet, com més temps m’estava ajagut, fumant i pensant, més evident se’m feia que l’actuació més assenyada era la discreció a ultrança.

Tot ciutadà britànic té el dret, mentre no ofengui ningú ni ataqui la decència, d’aparèixer de sobte allà on li plagui, tan brut i espellifat com vulgui, i amb la quantitat d’or que consideri convenient de carretejar, i ningú no té cap dret de molestar-lo ni de detenir-lo per això. Em vaig repetir aquesta formulació unes quantes vegades i la vaig adoptar com una mena de Carta Magna particular de la meva llibertat.

Quan vaig haver deixat ben clara aquesta qüestió, em vaig atrevir a considerar d’una manera igualment equànime alguns punts sobre els quals no havia gosat de pensar abans, és a dir, els que es deduïen de la meva bancarrota.

Mirant-me la qüestió amb calma i sense entrebancs, vaig comprendre que si deixava de banda la meva identitat i n’adoptava temporalment una altra de menys coneguda, si conservava la barba de dos mesos que m’havia crescut, els riscs de ser molestat pel creditor despietat que ja he esmentat esdevenien realment minúsculs. I a partir d’aquí, el camí per adoptar una norma d’actuació racional era magníficament planer. Tot plegat era prou mesquí, és ben cert, però quina alternativa em quedava?

De manera que vaig decidir que em mantindria ferm contra tot.

Vaig demanar que em portessin material per escriure i vaig enviar una carta al New Romney Bank —el cambrer em va informar que era el banc més pròxim—, en la qual deia al director que hi volia obrir un compte, i li demanava que m’enviés dues persones de confiança degudament acreditades, amb un cotxe i un bon cavall, per recollir uns quants quintars d’or que tenia. Vaig firmar la carta amb el nom de Blake, que em va semblar un nom perfectament respectable.

Fet això, vaig agafar una guia, vaig cercar un sastre i li vaig demanar que m’enviés algú a prendre’m les mides per a un complet de tweed; també vaig comanar una maleta, un bagul, unes botes marrons, camises, capells (en combinació amb la roba), i coses diverses. També vaig comanar un rellotge a un rellotger.

Quan vaig haver despatxat aquestes cartes, em vaig fer pujar el millor dinar que pogués servir l’hotel, i després em vaig estirar a fumar un cigar, amb tota la calma i naturalitat possibles, fins que, d’acord amb les meves instruccions, vingueren dos oficinistes degudament acreditats del banc, pesaren l’or i se l’endugueren.

Després d’això em vaig tapar fins a les orelles per evitar que cap soroll em molestés i em vaig adormir com un angelet.

Vaig dormir. Sens dubte dormir era una cosa molt prosaica de fer per un home que acabava de tornar de la lluna, i m’imagino que el lector, jove i imaginatiu, trobarà incorrecta la meva conducta. Però estava terriblement cansat i fastiguejat i, vatua el món!, què més podia fer?

Evidentment, no hi havia la més mínima possibilitat que ningú em cregués, cas que m’hagués decidit a explicar la meva aventura; i si ho hagués fet m’hauria comportat tot un seguit de molèsties intolerables. O sigui que vaig dormir.

Quan em vaig despertar, estava disposat a enfrontar-me al món, com estava avesat a fer-ho des del dia que vaig tenir ús de raó. I després me’n vaig anar a Itàlia, que és des d’on escric aquesta història.

Si el món no la vol tenir per cosa certa, aleshores que la prengui com una ficció. Tant se me’n dóna.

I ara que el relat ha arribat al punt final, jo mateix estic sorprès de com va anar i com va acabar l’aventura.

Tothom creu que en Cavor era un científic experimentalista no gaire brillant, que va enviar pels aires casa seva i ell mateix, a Lympne; i l’esclafit que es va produir a Littlestone, tot just després de la meva arribada, es relaciona amb els experiments amb explosius que contínuament porta a terme el departament del govern establert a Lydd, a dues milles de distància.

He de confessar que, fins ara, no he reconegut la meva participació en la desaparició de Tommy Simmons, el noiet de l’esfera. Seria una explicació realment difícil de corroborar.

Pel que fa a la meva aparició a la platja de Littlestone, tot espellifat i amb dues barres d’or indiscutible, se’n conten diverses versions, prou enginyoses totes. Però tant me fa el que pensin de mi. Diuen que m’ho vaig empescar per no ser interrogat gaire a fons sobre la procedència de la meva fortuna. M’agradaria conèixer un home capaç d’inventar una història que lligués tant com la meva. Però si s’ho volen prendre com una invenció, ja s’ho faran.

Jo ja he contat la meva història, i suposo que ara em toca de tornar-me a ocupar dels afers terrenals. Encara que hom hagi estat a la lluna, cal que es continuï guanyant la vida.

Així és que estic treballant aquí, a Amalfi, en aquella obra teatral que vaig començar abans que en Cavor entrés al meu món, i intento refer la meva vida tal i com era abans de conèixer-lo.

He de confessar que em resulta difícil de concentrar-me en la feina quan la claror de la lluna entra a l’habitació. Ara hi ha lluna plena, i anit passada vaig estar-me al jardí, sota la pèrgola, durant hores, mirant aquella buidor brillant que amaga tantes de coses. Tantes! Taules, cadires, cavallets i palanques d’or! Vatua el món! Si pogués tornar a fabricar la cavorita!

Però una cosa així no s’esdevé dues vegades a la vida. I aquí m’estic, doncs, una mica més bé que a Lympne, i això és tot.

I pel que fa a en Cavor, penso que es va suïcidar d’una manera més elaborada que qualsevol altre ésser humà. De manera que la història s’acaba com un somni. S’adiu tan poc amb qualsevol altra cosa de la vida, és tan profundament llunyana de tota experiència humana —els salts, el menjar, l’alenar, i aquell pas del temps sense consistència—, que encara ara hi ha moments que, malgrat el meu or lunar, a mi mateix em costa de creure que fou qualque cosa més que un somni…





22. EL SORPRENENT COMUNICAT DEL SENYOR JULIUS WENDIGEE


Quan vaig haver acabat el relat del meu retorn a la terra, vaig escriure la paraula «Fi», vaig dibuixar un reganyol i vaig deixar la ploma, completament cregut que la història dels Primers Homes a la Lluna havia conclòs. I no només havia fet això, sinó que havia lliurat el manuscrit a un agent literari, havia donat el permís de publicació, n’havia vist editada una bona part al Strand Magazine i m’havia posat a treballar de bell nou a l’obra de teatre començada a Lympne, abans d’adonar-me que, en realitat, la història encara no havia arribat al final.

Perquè, encalçant-me d’Amalfi a Alger, m’arribà (d’això en fa uns sis mesos) un dels comunicats més sorprenents que mai no m’havia imaginat de rebre.

El comunicat m’informava que el senyor Julius Wendigee —un enginyer en electricitat holandès que estava experimentant amb uns aparells semblants als que usava el senyor Tesla a Amèrica, amb l’esperança de descobrir algun mètode de comunicació amb Mart— rebia dia a dia un curiós missatge fragmentari en anglès, que sense cap mena de dubte provenia del senyor Cavor, des de la lluna.

Primer vaig pensar que es tractava d’un acudit ben tramat per algú que havia vist el meu manuscrit. Vaig contestar irònicament al senyor Wendigee, però ell em va tornar a escriure una carta que va esvair completament les meves sospites. I en un estat d’emoció suprema vaig córrer d’Alger al petit observatori de St. Gothard, on ell treballava.

En veure els seus enregistraments i els seus aparells, i sobretot els missatges d’en Cavor que anaven arribant, varen desaparèixer els dubtes que encara em poguessin quedar. Vaig decidir immediatament d’acceptar la proposta de quedar-me amb ell per ajudar-lo a enregistrar els missatges diaris i per treballar amb ell en la tasca d’intentar enviar un missatge nostre a la lluna.

Ens assabentàrem, doncs, que en Cavor, no només era viu, sinó que vivia en llibertat, enmig d’una comunitat gairebé inconcebible d’aquells éssers com formigues, aquells homes-formigues, en la foscor blava de les coves lunars.

Pel que semblava, havia quedat coix, però pel que fa a la resta, tenia prou bona salut, molt més bona salut de la que gaudia a la terra, segons ens va informar clarament. Havia tingut unes febres, però no li havien deixat seqüeles.

Curiosament, semblava convençut que jo havia mort al cràter o m’havia perdut en la immensitat de l’espai.

El senyor Wendigee havia començat a rebre aquells missatges quan es dedicava a unes investigacions ben diferents. El lector sens dubte recordarà l’excitació que es va produir a començaments de segle arran de l’anunci fet pel senyor Nikola Tesla, el cèlebre enginyer elèctric americà, de la recepció d’un missatge de Mart. Aquella notícia va renovar l’interès per un fet que, de molt temps enrera, era present entre els científics, és a dir, que arribaven constantment a la terra unes ones de pertorbació electromagnètica, completament similars a les utilitzades pel senyor Marconi en el seu telègraf sense fils.

A més del senyor Tesla, un bon nombre d’altres observadors s’havien dedicat a perfeccionar aparells per rebre i enregistrar aquelles vibracions, tot i que ben pocs havien arribat prou lluny com per considerar que els missatges provenien d’un remitent extraterrestre. Entre aquests pocs, però, calia incloure-hi evidentment el senyor Wendigee. Des del 1898 s’havia dedicat gairebé enterament a aquesta tasca, i com que era un home de molts possibles, havia aixecat un observatori a la falda del Monte Rosa, una posició particularment idònia per a aquestes observacions.

He d’admetre que els meus coneixements científics no són gaire extensos, però ho són prou per permetre’m jutjar que els estris dels senyor Wendigee per detectar i enregistrar qualsevol pertorbació en les condicions electromagnètiques de l’espai són singularment originals i enginyosos. I per una feliç combinació de circumstàncies, els havia instal·lat i posat en funcionament dos mesos abans que en Cavor fes el seu primer intent de comunicar-se amb la terra. En conseqüència, tenim fragments d’aquesta comunicació des de bon començament.

Per desgràcia, es tracta només de fragments, i el més important que en Cavor tenia per comunicar a la humanitat —és a dir, les instruccions per a la fabricació de cavorita—, si és que mai les va arribar a transmetre, s’han perdut en l’espai.

Per la nostra banda, he de dir que no aconseguírem de tornar resposta a en Cavor. Per tant, ell no ha arribat a saber allò que nosaltres vàrem rebre i allò que es va perdre. De fet, no va arribar a saber amb certesa si algú de la terra era conscient dels seus esforços per comunicar-s’hi. I la persistència demostrada en la tramesa de divuit llargues descripcions dels assumptes lunars —tal i com serien si les tinguéssim completes— demostra com tenia el pensament posat en el seu planeta natal des que l’havia deixat, dos anys abans.

Podeu imaginar-vos l’astorament del senyor Wendigee quan va descobrir l’enregistrament de pertorbacions electromagnètiques barrejades amb l’anglès directe d’en Cavor. El senyor Wendigee no en sabia res, del nostre foll viatge a la lluna, i de sobte, li arribaven frases en anglès provinents del buit!

És bo que el lector comprengui les condicions en què es devien enviar aquells missatges. Era evident que en Cavor va tenir accés durant un cert temps a un nombre considerable d’aparells elèctrics, a algun lloc de l’interior de la lluna, i cal creure que va construir —potser furtivament— un aparell de transmissions com els de Marconi. Podia fer funcionar els aparells a intervals irregulars; a vegades durant mitja hora aproximadament, a vegades durant tres o quatre hores d’una tirada. Aleshores transmetia sense tenir en compte que les posicions de la lluna en relació als diferents punts de la terra canvien constantment.

Com a conseqüència d’aquest fet, i també a causa de les inevitables imperfeccions dels nostres instruments enregistradors, la seva comunicació és enregistrada d’una manera extremadament imperfecta. Adesiara s’esborra, després s’apaga d’una manera exasperant.

Cal afegir, a més, el fet que en Cavor no era un operador expert. Havia oblidat en part, o no l’havia dominat mai completament, el codi general d’utilització, i quan se’n cansava es menjava paraules o les confegia malament.

Probablement hem perdut ben bé la meitat de les comunicacions que va fer en Cavor, i moltes de les que tenim estan en mal estat, trencades i esborrades en part.

En el resum que oferim a continuació, per tant, cal que el lector sàpiga comprendre tots els trencaments, interrupcions i canvis de tema que hi trobarà.

El senyor Wendigee i jo preparem en col·laboració una edició completa i anotada dels missatges d’en Cavor, que esperem publicar conjuntament amb una descripció detallada dels instruments utilitzats per enregistrar-los. El primer volum sortirà el gener vinent. Serà un informe científic i exhaustiu, del qual en presentem ara una primera transcripció popular. Però com a mínim serà suficient per completar la història que he contat, i per donar una idea més extensa de l’estat d’aquest altre món, tan pròxim, tan semblant, i alhora tan diferent al nostre.





23. RESUM DELS SIS PRIMERS MISSATGES DEL SENYOR CAVOR


Els dos primers missatges del senyor Cavor els podem reservar per al volum més complet. Parlaven, simplement, amb una gran brevetat (i amb una certa discrepància en alguns detalls, que pot ser interessant però no de vital importància) de la construcció de l’esfera i de la nostra partida de la terra.

En Cavor sempre parla de mi com si jo fos mort, però amb un curiós canvi de to a partir de quan descriu l’arribada a la lluna. Em diu «pobre Bedford» i «aquell malaguanyat jove». I es retreu d’haver induït un jove «gens preparat per aquesta aventura» a deixar el planeta «on estava destinat indubtablement a triomfar» per emprendre una aventura tan dubtosa.

Opino que subestima la part que va jugar la meva energia i la meva capacitat pràctica en la construcció de la seva esfera teòrica. «Vàrem arribar-hi», diu, i no dóna més importància al nostre viatge a través de l’espai que la que hauria donat a un vulgar viatge en tren.

I a partir d’aleshores es torna cada vegada més injust amb mi. De fet, injust fins a un extrem que no hauria esperat d’un home dedicat a la recerca de la veritat. Després de rellegir el meu relat de tots aquells esdeveniments, he d’insistir en el fet que jo he estat molt més just amb en Cavor que no ell amb mi. He atenuat poques coses i no n’he suprimida cap.

Així doncs, la seva versió dels fets és aquesta:

«Ben aviat es va fer evident que l’estranyesa absoluta de les nostres circumstàncies i del que ens envoltava —gran pèrdua de pes, aire enrarit però altament oxigenat, consegüent exageració dels resultats dels esforços musculars, creixement ràpid de la misteriosa vegetació a partir d’unes espores obscures, un cel lívid— trasbalsaven exageradament el meu company. Va resultar que, dalt de la lluna, el seu caràcter es va deteriorar. Es va tornar impulsiu, esquerp i discutidor. Poc temps després d’arribar, la seva dèria per devorar unes vesícules gegantines, i l’embriaguesa que li varen produir, provocaren la nostra captura pels selenites abans d’haver tingut cap oportunitat d’observar adequadament els seus costums…».

(Observeu com no parla per res de la seva contribució en l’àpat de les «vesícules»).

I deixa aquest tema per explicar que:

«Vàrem arribar a un indret difícil de travessar i en Bedford, que va malinterpretar alguns gestos dels selenites —vaja uns gestos!— es va deixar portar pel pànic i per la violència. Els va atacar, enfollit, en va matar tres, i jo no vaig tenir més remei que fugir amb ell després d’aquell ultratge. A continuació, vàrem haver de lluitar amb un nombre d’aquells éssers que ens volien barrar el pas, i en vàrem matar sis o set més.

»Així doncs, cal reconèixer la tolerància d’aquests éssers pel fet que, quan em varen tornar a capturar, no em matessin immediatament.

»Aleshores, nosaltres dos vàrem continuar el nostre camí cap a l’exterior i, en arribar al cràter, ens separàrem per augmentar les possibilitats de recuperar l’esfera.

»Però jo vaig topar amb un grup de selenites, guiats per dos que eren curiosament diferents dels altres que havíem vist fins llavors, fins i tot de forma, amb el cap més gros i el cos més petit, i amb uns vestits molt més treballats. I després d’haver-me’n escapat durant un temps, vaig caure dins una esquerda, em vaig fer un tall molt lleig al cap i em vaig desllorigar la ròtula. Aleshores, com que arrossegar-me m’era molt dolorós vaig decidir retre’m, si és que ells encara m’ho consentien. M’ho varen permetre i, en adonar-se de la meva condició desvalguda, em portaren a pes de braços amb ells a l’interior de la lluna.

»D’en Bedford no en vaig sentir ni veure res més, ni, pel que he pogut saber, els selenites tampoc no n’han tingut notícia. O bé la nit el va trobar a l’exterior o, el que és més probable, va trobar l’esfera i se’n va anar sense mi, volent-me passar al davant. I em temo que no devia saber controlar l’aparell i va trobar una mort lenta a l’espai exterior».

A partir d’aquí en Cavor em deixa de banda i parla de temes més interessants.

No m’agradaria que pogués semblar que aprofito la posició d’editor per manipular la seva història en benefici meu, però em sento obligat a protestar contra la seva versió de les nostres aventures.

Per començar, no diu res del sorprenent missatge en aquell paper tacat de sang, on contava, o intentava contar, uns fets ben diferents. La seva rendició dignificada és un punt de vista completament diferent que va adoptar, cal insistir-hi, des del moment que va començar a sentir-se segur entre el poble lunar; i pel que fa a la idea que tenia que jo «li volia passar al davant», deixo voluntàriament que el lector decideixi entre nosaltres a partir dels relats que té a mans.

Ja sé que no sóc un home model, no he pretès mai de ser-ho. Però, realment, sóc això?

Sigui com sigui, aquest és el final dels meus patiments; a partir d’aquí puc tenir cura de l’edició del relat d’en Cavor sense cap preocupació, perquè no em torna a esmentar.

Sembla que els selenites que l’atraparen el varen portar a l’interior «per un gran pou» fins a un lloc que ell descriu «com una mena de globus».

Per la descripció que en fa —força embullada—, i per unes quantes al·lusions i insinuacions que s’hi refereixen en missatges posteriors, suposem que aquest «gran pou» és un dels que formen part d’un impressionant sistema artificial que comunica entre si els anomenats cràters lunars i que penetra prop de cent milles endins, vers el centre del satèl·lit. Aquests pous es comuniquen entre si per túnels transversals, travessen cavernes abismals i s’eixamplen formant uns recintes globulars. De fet, tota la matèria lunar des de la superfície fins a una profunditat d’un centenar de milles és com una esponja de roca.

«En part aquesta esponjositat és natural, però en més bona part encara és deguda a l’enorme indústria dels selenites en el passat. I els enormes tossals, formats per la roca i la terra excavades, formen els grans cercles al voltant dels túnels, que els astrònoms terrestres (enganyats per una analogia falsa) consideren volcans».

Així doncs, se l’endugueren per un d’aquests pous fins a una «mena de globus», primer enmig d’una fosca negra i després per una zona d’una lluminositat fosforescent cada cop més intensa.

Els missatges d’en Cavor demostren que era estranyament indiferent als detalls per ser un científic, però nosaltres suposem que aquella lluminositat era produïda als corrents i cascades d’aigua, «que sens dubte contenien algun organisme fosforescent» i que rajaven cada cop més abundoses cap a la Mar Central. I així que va baixant, explica que «els selenites també es tornaren lluminosos».

Finalment va veure, molt lluny i molt avall, un llac de foc fred, és a dir, les aigües de la Mar Central, que resplendien i s’arremolinaven agitades «com una llet blavosa i incandescent, a punt de bullir».

«Aquesta Mar Lunar —diu en Cavor més endavant— no és un oceà estancat; una marea solar la mou en un flux i reflux permanent al voltant de l’eix lunar, produint-hi estranys temporals, rebulliments i agitacions; de vegades hi ha vents freds i tronades que pugen per les zones poblades i atrafegades d’aquest formiguer. L’aigua només produeix claror quan està en moviment, i en les poques estacions de calma és completament negra.

»Generalment, les aigües d’aquesta mar es belluguen en onades olioses, que produeixen borrallons i ratxes d’escuma brillant i borbollejant damunt la superfície llefiscosa i lleument reverberant. Els selenites naveguen pels estrets cavernosos i per les llacunes amb unes barquetes planes semblants a les canoes terrestres. I fins i tot abans del meu viatge per les galeries cap als recintes del Gran Lunar, que és el Senyor de la Lluna, se’m va permetre de fer una petita excursió per les seves aigües.

»Les cavernes i els passadissos són molt tortuosos per naturalesa. Una bona part d’aquests passos només són coneguts pels capitans més experts d’entre els pescadors, i ben sovint els selenites s’hi perden.

»M’han dit que per les zones més remotes d’aquells laberints s’hi amaguen criatures estranyes, algunes de ben temibles i perilloses, que tota la ciència de la lluna ha estat incapaç d’exterminar. En particular, hi ha el Rapha, una massa inextricable de tentacles enganxadissos que com més els talles més es multipliquen. I el Tzee, una criatura velocíssima que ningú no ha pogut veure, de tan subtilment i sobtadament que mata…».

I aquí ens fa una breu descripció.

«Aquesta excursió em va recordar el que havia llegit sobre les Coves de Mammoth. Només que hagués tingut una torxa de llum groguenca en comptes de la constant llum blava, i un mariner d’aspecte sòlid amb un bon rem en comptes d’un selenita de cara esmunyedissa que manejava un estri estrany a la popa, m’hauria pogut creure que havia tornat sobtadament a la terra.

»Les roques eren molt variades, de vegades negres, de vegades d’un blau pàl·lid amb vetes, i en una ocasió espurnejaren i pampalluguejaren com si haguéssim entrat a una mina de safirs. Dins l’aigua es veien uns peixos fosforescents, espectrals, que llampeguejaven i desapareixien en les fondàries menys lluminoses.

»Després arribàrem a un paisatge ultramarí molt obert que donava a un dels canals de trànsit, molt inflat d’aigua, amb un moll; i després vaig poder fer una llambregada a un d’aquells pous enormement poblats que constitueixen les vies verticals.

»A un indret molt espaiós, ple d’estalactites brillants, hi havia un cert nombre de barques que pescaven. Ens hi vàrem acostar i contemplàrem els pescadors, uns selenites de braços molt llargs, que recollien una xarxa.

»Eren uns éssers com insectes, molt petits, geperuts, de braços forçuts, cames curtes i garrelles, amb la cara com màscares rebregades. La xarxa que pujaven em va semblar la cosa més pesant de tota la lluna; anava llastrada amb uns grans pesos —sens dubte d’or— i varen menester molt de temps per hissar-la, car en aquelles aigües els peixos més grossos i més bons són molt al fons. El peix de la xarxa va semblar una sortida de lluna blavenca, un raig blau nítid, penetrant.

»Entre la pescada hi havia una criatura de molts tentacles, negra i d’ulls malignes, que es movia ferotgement i que els pescadors reberen amb grans esgarips i agitació. Amb moviments ràpids i nerviosos, la tallaren a bocins amb unes destraletes. Tots els tentacles continuaren fuetejant i recargolant-se perillosament.

»Més tard, quan vaig agafar les febres, vaig somiar una vegada i una altra amb aquella criatura terrible i enfurida, sorgida amb tant de vigor d’una mar desconeguda. Ha estat la més activa i maligna de les criatures vives que he vist en el món de l’interior de la lluna…».

»La superfície d’aquesta mar deu ser ben bé a unes dues-centes milles (si no és més) per sota de la superfície lunar. M’he assabentat que totes les ciutats lunars estan situades immediatament damunt aquesta Mar Central, en cavernes i galeries artificials com les que he descrit, i que es comuniquen amb l’exterior mitjançant enormes pous verticals que s’obren invariablement allà on els astrònoms terrestres anomenen “cràters” de la lluna. Vaig tenir ocasió de veure una tapadora mòbil d’aquestes obertures durant les exploracions precedents a la meva captura.

»Encara no tinc un coneixement gaire exacte dels nivells menys centrals de la lluna.

»Hi ha un sistema immens de cavernes, on s’arrecera el bestiar durant la nit. Hi ha escorxadors i altres estances semblants —fou en un d’aquests indrets on en Bedford i jo lluitàrem amb els carnissers lunars—, i he vist bolles carregades de carn que baixaven de la fosca de dalt. Fins ara, no he après gaire més d’aquestes coses del que un zulu a Londres hauria après de les reserves britàniques de gra en el mateix espai de temps. Tot i això, és evident que aquests pous verticals i la vegetació de la superfície deuen jugar un paper essencial en la ventilació i la renovació de l’atmosfera de la lluna. En alguna època determinada, i particularment la primera vegada que vaig sortir de la presó, es notava un vent fred que bufava de dalt a baix del pou, i més tard va bufar de baix a dalt una mena de xaloc, que es va correspondre amb la meva febre.

»Perquè al cap d’unes tres setmanes, em varen agafar unes febres d’estranyes característiques, que malgrat el dormir i els comprimits de quinina que per sort portava a la butxaca, em tingueren malalt i angoixat gairebé fins quan em dugueren en presència del Gran Lunar, que és el Senyor de la Lluna.

»No m’allargaré relatant els patiments d’aquella meva malaltia».

De fet, però, durant molta d’estona continua explicant-ne els detalls, que ometré. Conclou dient:

«La meva temperatura va ser anormalment alta durant molt de temps, vaig perdre totalment la gana, passava estones de vigília paralitzada i dormia turmentat pels malsons. Recordo que vaig arribar a sentir-me tan feble i tan enyorat de la terra que vaig estar a punt de tornar-me boig. Tenia un delit insuportable de veure algun color que trenqués aquella blavor eterna…».

A continuació retorna al tema de l’atmosfera lunar dins aquells buits com d’esponja.

Alguns astrònoms i físics m’han dit que tot el que en Cavor narra lliga perfectament amb allò que ja se sabia sobre les condicions lunars. El senyor Wendigee assegura que si els astrònoms de la terra haguessin tingut el valor i la imaginació de fer una inducció tan agosarada, haurien pogut predir gairebé tot el que en Cavor ens ha revelat de l’estructura general de la lluna.

Actualment se sap amb molta de certesa que la lluna i la terra no són tant un satèl·lit i un astre primari, respectivament, com dues germanes, la petita i la gran, fetes d’una mateixa massa i, per tant, de la mateixa matèria. I atès que la densitat de la lluna és només les tres cinquenes parts de la de la terra, això no pot ser degut a cap altra cosa que al fet que és buida per dins mitjançant un gran sistema de cavernes.

Sir Jabez Flap, de la Royal Society, aquest típic exponent de la cara graciosa dels estels, ha dit que no hi havia necessitat d’haver anat a la lluna per arribar a aquestes deduccions tan fàcils, i acaba la gracieta amb una referència al formatge de gruyère. Molt bé, però penso que hauria pogut fer públics molt abans els seus coneixements sobre la buidor de la lluna.

I si la lluna és buida per dins, l’absència aparent d’aire i d’aigua s’explica força fàcilment. La mar és al fons de les cavernes, i l’aire viatja a través de la gran esponja de galeries, d’acord amb les lleis físiques més senzilles. En conjunt, les cavernes de la lluna són indrets molt ventosos. A mesura que el sol dóna la volta a la lluna, s’escalfa l’aire de les galeries més exteriors que entren en contacte amb la calor i, així, n’augmenta la pressió. Una part d’aquest aire surt a l’exterior i es mescla amb l’aire que s’evapora dels cràters (on les plantes n’absorbeixen l’àcid carbònic), mentre que la major part corre per les galeries i ocupa el lloc de l’aire que s’ha encongit a la banda de la lluna que es va refredant perquè ja no hi toca el sol.

Així doncs, a les galeries superiors hi ha un constant corrent d’aire cap a l’est; i durant el dia lunar es produeix una marea vertical amunt dels pous, complicada, naturalment, per la molt diversa grossària de les galeries i els enginyosos mecanismes inventats pels selenites…





24. LA HISTÒRIA NATURAL DELS SELENITES


Del sisè al setzè dels missatges d’en Cavor són, gairebé tots, molt fragmentaris i, a més, tan reiteratius que a penes tenen un fil narratiu. Naturalment, es publicaran complets a l’informe científic, però aquí serà més convenient que continuem fent-ne un resum comentat com al capítol anterior.

Hem sotmès cada paraula a un examen minuciosament crític, i els meus records i impressions de les coses lunars han estat una ajuda inestimable en la interpretació d’allò que, altrament, hauria estat tenebra inescrutable.

Naturalment, com a éssers humans el nostre interès se centra més especialment en l’estranya comunitat d’insectes lunars (entre la qual vivia en Cavor, pel que sembla en qualitat d’hoste d’honor), que no pas en les simples condicions físiques del seu món.

Em sembla que he deixat prou clar que els selenites que jo vaig veure s’assemblaven a l’home només perquè caminaven drets i tenien quatre extremitats, però l’aspecte general del cap i de les articulacions els feia més semblants als insectes. També he esmentat que, com a conseqüència peculiar de la poca gravetat de la lluna, eren uns éssers lleugers i fràgils. En Cavor confirma les meves impressions en aquest punt. Ell els anomena «animals», per bé que, naturalment, no són susceptibles de ser inclosos en cap classificació de criatures terrestres. En Cavor assenyala que «afortunadament per als homes, els éssers amb anatomia d’insectes no han passat d’una talla relativament petita a la terra».

No esmenta per res la formiga, però totes les seves al·lusions em fan pensar sempre en l’activitat incansable, en la intel·ligència, en l’organització social, en l’estructura de les formigues i, molt especialment, pel fet que la formiga presenta, a més de les formes de mascle i femella, que gairebé tots els animals posseeixen, un nombre d’altres criatures asexuades, treballadors, soldats, etc., diferents els uns dels altres en estructura, caràcter, poder i utilitat social, tot i sent tots plegats membres de la mateixa espècie. Car també aquests selenites tenen una gran varietat de formes.

Naturalment, no són només físicament molt més grossos que les formigues, sinó també, com a mínim segons l’opinió d’en Cavor, colossalment més grans que l’home en intel·ligència, moralitat i organització social. I per comptes de les quatre o cinc formes diferents conegudes de formiga, hi ha gairebé innumerables formes diferents de selenites.

En el meu relat, he procurat indicar les diferències considerables que vaig observar entre els selenites més exteriors que em vaig trobar. Les diferències en grandària i proporcions eren realment més marcades que les races diferents d’homes. Però són unes diferències que no tenen importància en comparació amb les profundes distincions que en fa en Cavor.

Efectivament, sembla que els selenites exteriors que jo vaig veure es dedicaven majoritàriament a oficis de categoria semblant: pastors, escorxadors, carnissers i coses per l’estil. Però en aquell interior lunar pràcticament insospitat per mi, pel que sembla hi ha altres menes de selenites, diferents als de dalt i entre ells mateixos en talla, en força i en aspecte, i, no obstant això, no són criatures d’espècies diferents sinó només formes diferents d’una mateixa espècie, de manera que, amb totes aquestes diferències i variacions, mantenen una semblança que determina la seva unitat d’espècie.

La lluna és, efectivament, una mena de formiguer gegantí, només que, en comptes d’haver-hi únicament quatre o cinc menes de formigues, hi ha uns quants centenars de classes de selenites, i gairebé totes les gradacions entre una classe i una altra.

Sembla que en Cavor va descobrir tot això molt ràpidament. Dels seus relats, més que entendre-ho en dedueixo que fou capturat pels pastors, sota el guiatge d’aquells altres selenites que «tenen unes caixes cranials [caps?] més grosses i unes cames molt més curtes».

Devien comprendre que no podia caminar ni tan sols amb l’amenaça de les llances i el portaren a pes dins la foscor, creuaren un pont estret, com una passarel·la, que podria ser la mateixa que jo em vaig negar a travessar, i el posaren dins algun aparell que al principi li devia semblar una mena d’ascensor. Era el globus, que nosaltres no vàrem arribar a distingir en la fosca, i allò que a mi m’havia semblat una mena de trampolí en el buit era en realitat, sens dubte, la passarel·la que hi conduïa.

Així doncs, en Cavor va baixar cap a unes cavernes cada cop més lluminoses. De primer baixaven en silenci —tret de la piuladissa típica dels selenites— i després entraren en una zona més agitada i atrafegada. En poc temps, els seus ulls s’havien fet tan sensibles a causa de la profunda foscor, que cada vegada podia distingir més les coses que l’envoltaven, fins que la vagarositat va prendre formes concretes.

En el seu setè missatge, en Cavor diu:

«Imagineu-vos un enorme espai cilíndric, d’aproximadament una amplada d’un quart de milla; primer molt poc il·luminat i després més brillant, amb grans plataformes espirals que es perden en unes fondàries blaves, cada cop més lluminoses, no sabria dir ni com ni per què. Imagineu-vos l’ull de la més gran escala de cargol o el buit d’un ascensor immens, i augmenteu-lo cent vegades. Imagineu-lo a mitja llum, vist a través d’un vidre blau. I imagineu-vos a vosaltres mateixos mirant cap avall; imagineu-vos, també, que us sentiu extraordinàriament lleugers i que us heu desempallegat de tota sensació de vertigen que poguéssiu tenir a la terra; d’aquesta manera podreu tenir un indici de les meves primeres impressions.

»Tot al voltant d’aquest ull d’escala immens, imagineu una ampla galeria en espiral, molt més costeruda del que seria creïble a la terra, que forma un camí empinat, separat del buit només per una petita barana que es perd en la perspectiva d’unes dues milles avall.

»En mirar cap amunt, vaig veure la mateixa imatge al revés.

Efectivament, vaig tenir la impressió de mirar dins un con de costats molt llargs.

»El vent bufava des de dalt i em va semblar que sentia, cada cop més feble, el braol del bestiar portat a recer des de la pastura de l’exterior.

»Amunt i avall de les galeries en espiral hi havia una gernació de selenites, uns éssers pàl·lids, lleument lluminosos, que ens contemplaven o s’atrafegaven a fer encàrrecs que jo desconeixia.

»No sé si m’ho vaig imaginar o si fou veritat que un borralló de neu es va escolar avall amb la brisa gelada. I després, caient com un altre borralló, una figureta, un homenet-insecte agafat a un paracaigudes, es va esmunyir ràpidament cap avall, cap als indrets centrals de la lluna.

»El selenita cap-gros que seia al meu costat, en veure que jo girava el cap per mirar-ho, amb la seva mà en forma de trompa d’elefant va indicar una mena de plataforma que es començava a veure molt avall; era com una petita andana penjada en el buit. Així que aquesta plataforma s’acostava, la nostra velocitat disminuïa ràpidament; pocs moments després ens hi posàrem damunt i quedàrem aturats. Ens tiraren una corda d’amarratge i jo em vaig sentir arrossegat a un espai pla, on hi havia una gran gernació de selenites que s’empentaven per veure’m.

»Era una gentada increïble. A la força vaig haver de fixar la meva atenció en la gran diferència que hi havia entre aquells éssers de la lluna.

»Efectivament, no semblava que, en tota aquella multitud agitada, n’hi haguessin dos d’iguals. Eren diferents de forma, d’alçada; hi havia totes les possibles variacions sobre un mateix tema de forma selenítica! Alguns semblaven inflats i sobresortien entre la resta, d’altres gairebé corrien entre els peus dels seus companys. I tots feien l’efecte, grotesc i inquietant, d’insectes que, d’una manera o altra, es dedicaven a escarnir la humanitat.

»Tots i cadascun presentaven una exageració extremada d’un tret en particular: un tenia un braç dret immens, com si diguéssim un braç-antena; un altre semblava tot cames, com si caminés damunt xanques; aquest tenia les galtes com xuclades i tota la seva cara de màscara era un gran nas que el feia sorprenentment humà fins que et fixaves en la boca oberta sense expressió. El cap, estrany i amb més aparença d’insecte (tret per la manca de mandíbules i galtes), dels pastors de l’exterior experimentava unes transformacions increïbles: en uns era ample i pla, en d’altres estirat i estret; en uns, el front com de cuiro es convertia en banyes de formes estranyes, en d’altres hi havia patilles a banda i banda, i en alguns presentava un perfil grotescament humà.

»Hi havia una distorsió particularment remarcable; algunes caixes cranianes s’eixamplaven com bufetes immenses, en les quals la cara es reduïa a proporcions minúscules. Hi havia moltes formes sorprenents, amb caps reduïts a proporcions microscòpiques i cossos com globus; i cossos fantàsticament febles que semblava que només servien de base per a vastes protuberàncies en forma de trompa de la part baixa de la cara.

»I el que em va semblar més extravagant de tot en aquell moment foren dos o tres d’aquells misteriosos habitants d’un món subterrani, un món arrecerat per moltes milles de roca contra el sol o la pluja, que portaven ombrel·les amb les seves mans tentaculars! Unes ombrel·les reals, exactament iguals que les terrestres! Aleshores vaig recordar el paracaigudista que havia vist baixar.

»La gernació lunar es comportava exactament igual que una multitud terrestre en circumstàncies similars: s’empentaven i es premien, es pegaven colzades per fer-se lloc, i fins i tot s’enfilaven l’un damunt l’altre per poder-me veure. Com més anava més se’n congregaven, i es premien amb més desfici contra els discos dels meus guardians [en Cavor no explica què vol dir amb això], i cada vegada sorgien noves formes de les ombres i em cridaven més l’atenció.

»Finalment, em varen indicar i m’ajudaren a pujar a una mena de llitera, que uns quants portadors de braços vigorosos aixecaren; així, vaig ser transportat enmig d’aquella claror somorta, part damunt aquella multitud agitada, cap al lloc que m’havia estat destinat a la lluna. Pertot arreu al meu voltant hi havia ulls, cares, màscares, una remor com de cuiro semblant al refrec de les ales d’escarabat, i un gran batibull com d’un camp de criquet de les veus d’espinguet dels selenites…».

Del que explica a continuació en Cavor deduïm que fou conduït a una «estança hexagonal», on va quedar confinat una temporada. Passat un temps li deixaren molta més llibertat, gairebé tanta de llibertat com un ciutadà d’una ciutat civilitzada de la terra.

Sembla ser que el misteriós ésser que és cl regidor de la lluna li va designar dos selenites «dels del cap gros» per vigilar-lo i estudiar-lo, i per determinar quina mena de comunicació mental era possible d’establir amb ell. I, per molt sorprenent i increïble que pugui semblar, aquelles dues criatures, aquells fantàstics homes-insecte, aquells éssers d’un altre món, arribaren a comunicar-se amb ell mitjançant la parla terrestre.

En Cavor els anomena Fi-u i Tsi-paf. Diu que en Fi-u feia aproximadament cinc peus d’alçada, tenia unes cames petites i primes d’unes divuit polzades, i uns peus prims del model lunar més corrent, damunt dels quals hi oscil·lava un cos petit que bategava al ritme del cor. Tenia els braços llargs, tous, amb moltes articulacions de la forma habitual, però excepcionalment curtes i gruixudes. El cap, diu en Cavor, i pel que sembla es refereix a alguna descripció anterior que s’ha perduda en l’espai, «és del tipus lunar corrent, però amb estranyes modificacions. La boca té la manca d’expressió usual, però és molt més petita que el normal i en punta cap avall, i la màscara es redueix a la forma d’un nas esclafat, a cada banda del qual hi ha els ullons.

»La resta del cap és com un gran globus i la pell d’aspecte curtit dels pastors s’aprima fins a ser només una fina membrana a través de la qual són visibles les pulsacions del cervell. Es una criatura d’un cervell tremendament hipertrofiat, mentre que la resta del seu organisme és relativament i alhora absolutament diminut».

A un altre passatge, en Cavor compara en Fi-u vist d’esquena a Atlas portant el món. Per la seva banda, en Tsi-paf era un insecte molt semblant, però la seva «cara» s’estirava considerablement; com que la hipertròfia del cervell s’estenia a diverses zones, el cap no era rodó sinó en forma de pera amb la tija cap avall.

En Cavor també explica que hi havia portadors de lliteres, uns éssers com esbiaixats amb espatlles enormes. I uns guardians semblants a les aranyes i una mena de lacai al seu servei.

La manera com en Fi-u i en Tsi-paf s’encararen al problema de la parla fou prou senzilla. Entraren a la «cel·la hexagonal» on en Cavor estava confinat i començaren a imitar tots els sons que li sentien, començant per la tos. En Cavor va comprendre les seves intencions immediatament i va començar a repetir paraules tot assenyalant-ne l’aplicació. Probablement el sistema fou sempre el mateix. En Fi-u devia escoltar en Cavor i després devia assenyalar i repetir la paraula que havia sentit.

La primera paraula que els va ensenyar fou «home» i la segona «llunàtic» —que en Cavor va usar irreflexivament, en comptes de selenita, per designar la raça lunar. Tan aviat com en Fi-u estava segur del significat d’una paraula, la repetia a en Tsi-paf, que la recordava infal·liblement.

Durant la primera sessió aprengueren un centenar de paraules angleses.

A continuació portaren amb ells un dibuixant per ajudar-los en la tasca d’explicació amb esbossos i diagrames. Val a dir que la capacitat de dibuixant d’en Cavor era més aviat fluixa. Aquest nou ésser era, diu en Cavor, «una criatura de braç molt actiu i d’ull penetrant» i sembla que dibuixava amb una rapidesa increïble.

L’onzè missatge és sens dubte només un fragment d’una comunicació més llarga. Després d’algunes frases incompletes de gravació inintel·ligible, en Cavor continua:

«Però detallar com aquelles criatures varen fer el seu aprenentatge només interessaria els lingüistes i a mi em faria perdre temps. Dubto molt que pogués donar una ordenació adequada a tots els envitricolls i dreceres que vàrem seguir en el nostre intent de comprensió mútua. Els verbs funcionaren prou fàcilment, com a mínim els verbs actius que vaig poder expressar amb dibuixos; alguns adjectius també foren fàcils, però en arribar als substantius abstractes, a les preposicions i als girs i frases fetes que utilitzem tant a la terra, fou com intentar bussejar amb uns suros lligats a la cintura.

»De fet, aquestes dificultats foren insalvables fins a la sisena lliçó, quan va venir un quart ajudant, un ésser de cap enorme en forma de pilota de futbol, l’especialitat del qual era, amb tota evidència, la comprensió d’analogies complicades. Va entrar tot capficat, va ensopegar amb un tamboret, i havíem d’explicar-li les dificultats que se’ns presentaven a base de crits, cops i pessigades, abans que no les arribés a copsar. Però quan entrava en la qüestió, era d’una perspicàcia sorprenent. Quan necessitàvem una capacitat de pensament més enllà de les possibilitats no gens limitades d’en Fi-u, demanàvem l’ajuda d’aquell cap-gros i ell, invariablement, comunicava les seves conclusions a en Tsi-paf perquè les recordés. En Tsi-paf era l’arsenal de dades. I així continuàvem avançant.

»Va ser llarg, i tot i així curt, el temps que vaig necessitar per arribar a mantenir una conversa amb aquells insectes de la lluna. Naturalment, al principi fou una comunicació enormement tediosa i exasperant, però de mica en mica, sense adonar-me’n, es va anar convertint en comprensió.

»La meva paciència havia augmentat en funció de les seves limitacions. En Fi-u era qui conversava amb mi. Parlava amb una gran quantitat de sons meditatius i provisionals de l’estil de mmm…, eehh, i a més havia copsat una o dues frases, com si diguéssim, m’enteneu?, que li servien de crossa en la conversa.

»I així parla, per exemple, per descriure l’artista pintor:

»—Mm…, eh, eh, ell, diguéssim… dibuixar. Menjar poc, beure poc, dibuixar. Agradar dibuixar. Res més. Odiar qui no dibuixar com ell. Enfadat. Odiar qui dibuixa més bé. Odiar tothom. Odiar qui no viure per dibuixar. Enfadat, Mmmm… Totes coses signifiquen res per ell… només dibuixar. Ell… vós agradar, m’enteneu?… Vós cosa nova per dibuixar… Lleig, estrany… m’enteneu?

»I per descriure en Tsi-paf:

»—Ell agradar recordar paraules. Recordar moltes més que ningú. No pensar, no dibuixar, recordar. Diu —aquí va demanar ajut al seu assistent per trobar una paraula—, diu històries… totes les coses. Sentir una vegada, dir sempre, sempre.

»Sentir, enmig d’aquesta fosca perpètua, aquestes criatures extraordinàries, que ni el costum de veure-les no n’afebleix l’aspecte inhumà, que amb la seva veu d’espinguet s’acosten cada cop més a una parla terrestre coherent, que fan preguntes i donen respostes, tot plegat em resulta molt més fantàstic que un somni. Em sento com si retornés a l’època dels contes a la vora del foc de la meva infantesa, quan la formiga i el llagost conversaven i l’abella els feia de jutge…».

I mentre continuaven portant a terme aquells exercicis lingüístics, sembla que en Cavor gaudí d’un considerable relaxament del seu confinament.

«El nostre primer desafortunat conflicte amb els selenites, que va desvetllar la seva desconfiança i temor, es va esborrant gradualment per la racionalitat deliberada del meu comportament actual».

I més endavant, diu:

«Ara puc anar i venir com i quan vull, i les restriccions que m’imposen són només per al meu bé. D’aquesta manera és com he pogut arribar a aquest aparell i, ajudat per una feliç troballa que vaig fer entre el material escampat en aquesta enorme cova-magatzem, he aconseguit d’enviar aquests missatges. Fins ara no hi ha hagut cap intent d’impedir-m’ho, per bé que vaig explicar amb tota claredat a en Fi-u que estic enviant senyals a la terra.

»—Vós parlar a un altre? —em va preguntar.

»—A d’altres —vaig dir.

»—Altres —va fer ell—. Ah, sí. Homes?

»I vaig continuar transmetent».

En Cavor feia contínuament modificacions a les seves descripcions anteriors dels selenites, segons que els nous fets que s’esdevenien li feien canviar les conclusions. Per tant, donem les notes que segueixen amb una certa reserva.

Són extretes del novè, tretzè i setzè missatges que, per molt vagues i fragmentaris que siguin, segurament ofereixen un quadre de la vida social d’aquesta estranya comunitat més complet del que la humanitat pot esperar obtenir en moltes generacions.

«A la lluna, cada ciutadà sap el lloc que li pertoca. Ha nascut per a aquest lloc: l’elaborada disciplina de l’entrenament i l’educació, així com la vigilància mèdica a què és sotmès, el fan finalment tan adequat a aquest lloc que no té ni idees ni òrgans per a una finalitat diferent. “Per què n’hauria de tenir?”, preguntaria en Fi-u.

»Si, per exemple, un selenita és destinat a ser matemàtic, els mestres i entrenadors es dediquen conjuntament a preparar-lo per aquesta finalitat. Controlen qualsevol tendència incipient envers altres interessos i encoratgen les seves capacitats matemàtiques amb una habilitat psicològica perfecta. El cervell li creix, o si més no li creixen les facultats matemàtiques del cervell, mentre que la resta d’ell només li creix el necessari per sostenir la part essencial del seu ésser. Finalment, el seu únic delit, tret de descansar i alimentar-se, rau en l’exercici i desplegament de la seva facultat. Té un únic interès, que és el de l’aplicació d’aquesta facultat i només es relaciona amb altres especialistes del seu ram. El cervell creix contínuament, com a mínim les zones concernents als coneixements matemàtics; s’infla cada cop més i sembla xuclar la vida i la força de la resta del cos. Les cames i els braços es marceixen, el cor i els òrgans digestius es fan petits, el seu rostre d’insecte queda tapat pels contorns inflats del cap. La veu esdevé una mena de grinyol només útil per establir una fórmula i sembla sord a tot, menys als problemes enunciats adequadament. Perd la facultat de riure, tret davant el descobriment sobtat d’alguna paradoxa. La seva emoció més pregona és l’evolució d’un càlcul nou. I d’aquesta manera assoleix el seu objectiu.

»I si un selenita està destinat a ser un ramader, des dels seus primers anys és induït a pensar i a viure només pel bestiar, a trobar el seu plaer en el coneixement dels costums del bestiar, a exercitar-se’n en la cria i cura. És entrenat per ser resistent i actiu, se l’acostuma a portar uns embenatges ben estrets que constitueixen una mena “d’elegància pastoral”, fins que finalment ja no sent cap mena d’interès pels indrets més profunds de la lluna i contempla els selenites no versats en ramaderia amb indiferència, befa o hostilitat. Els seus pensaments són les pastures i usa un perfeccionat dialecte tècnic ramader.

»També aquest selenita estima el seu treball i realitza amb perfecta felicitat la tasca que justifica la seva existència. I així passa amb tota mena de selenites de qualsevulla condició; cadascú és una peça perfecta de la màquina del seu món…

»Aquests éssers de cap gros que desenvolupen treballs intel·lectuals formen com l’aristocràcia d’aquesta estranya societat, i damunt tots ells, com la quinta-essència de la lluna, hi ha el meravellós cervell gegantí, el Gran Lunar, a la presència del qual seré finalment portat.

»El desenvolupament il·limitat de les ments de la classe intel·lectual és possible gràcies a l’absència d’ossos cranials en l’anatomia lunar. Efectivament, no tenen aquesta estranya caixa d’ossos que es tanca al voltant del cervell de l’home i que l’obliga a només “arribar fins aquí i no passar-ne”.

»Aquestes criatures pertanyen a tres grans classes, molts diferents en influència i respecte. Hi ha els administradors, dels quals en Fi-u n’és un, selenites de considerable iniciativa i versatilitat, cadascun d’ells responsable del contingut cúbic d’una part de l’embalum lunar; després hi ha els experts, com el pensador de cap com una pilota de futbol, entrenats per portar a terme unes operacions especials; i finalment els erudits, que són els dipositaris de tots els coneixements.

»A aquesta tercera classe pertany en Tsi-paf, el primer catedràtic lunar de llengües terrestres.

»Pel que fa a aquests darrers, una cosa curiosa de constatar és que el creixement il·limitat del cervell ha fet innecessària la invenció d’ajudes mecàniques per al treball mental que han distingit els homes.

»Efectivament, a la lluna no hi ha llibres, doncs, ni enregistraments de cap mena; no hi ha biblioteques ni arxius. Tot el coneixement és emmagatzemat en cervells immensos de la mateixa manera que les formigues meleres de Texas emmagatzemen mel als seus abdòmens immensos. La Somerset House i la Biblioteca del Museu Britànic lunars són col·leccions de cervells vius…

»He de remarcar que els administradors menys especialitzats demostren un interès molt viu per mi onsevulla que em trobin. Es desvien del seu camí, m’observen intensament i fan preguntes que en Fi-u contesta. Van i venen d’una banda a l’altra amb una comitiva de portadors, ajudants, portaveus, paracaigudistes i d’altres criats, tot plegat uns grups ben curiosos de contemplar. En canvi, la majoria dels experts m’ignoren completament, de la mateixa manera que s’ignoren entre ells, o bé només es fixen en mi per fer una sorollosa exhibició de les seves habilitats. Pel que fa als erudits, gairebé tots estan embadalits en una mena d’autocomplaença apoplèctica, de la qual només els en treu el dubte sobre la seva erudició.

»Gairebé sempre van d’una banda a l’altra acompanyats d’ajudants i lacais, sovint criatures menudes d’aspecte actiu, generalment dones, que m’inclino a creure que són com les seves mullers. Però alguns dels savis més profunds són fins i tot massa importants per desplaçar-se, de manera que són transportats en una mena de cadira de mà en forma de banyera, i semblen gelatines bellugadisses de coneixement que atreuen la meva sorpresa més respectuosa.

»M’he creuat amb un d’ells quan venia a aquest indret on em deixen entretenir-me amb aquestes joguines elèctriques; era un cap immens, pelat, bellugadís, de pell finíssima, carretejat amb el seu baiard grotesc. Davant i darrere hi havia els portadors, i els heralds, amb cara gairebé en forma de trompeta, en proclamaven la fama a crits.

»Ja he esmentat el seguici que acompanya la majoria dels intel·lectuals: guardians, portadors, criats, és a dir, tentacles i músculs per substituir la manca de força física d’aquestes ments hipertrofiades. Gairebé sempre hi van, també, uns lacais, i uns missatgers extremadament veloços amb cames com d’aranya i mans per agafar-se als paracaigudes, així com uns heralds amb unes cordes vocals capaces de ressuscitar un mort.

»Al marge de la intel·ligència controladora dels seus amos, aquests subordinats són tan inútils com un paraigua en una paraigüera. Només existeixen en funció de les ordres que han d’obeir i de les tasques que han de portar a terme.

»Suposo que la massa d’aquests insectes que van amunt i avall pels camins espirals, que omplen els globus-ascensor i es deixen caure pel meu costat agafats a frèvols paracaigudes, pertanyen a la classe obrera. Peces de la màquina, com si diguéssim, adaptades a la feina que han de desenvolupar; és així com el tentacle dels ramaders està profundament modificat per agafar, aixecar, guiar, mentre que la resta del seu cos no són més que apèndixs subordinats a aquesta part més important.

»Algunes d’aquestes criatures, que suposo que treballen amb mecanismes per tocar campanes, tenen els òrgans auditius enormement desenvolupats; d’altres que treballen en operacions químiques delicades presenten un gran òrgan olfactori; uns tenen els peus molt plans per fer anar pedals, i articulacions anquilosades; uns altres, que m’han dit que són bufadors de vidre, semblen simples manxes. Cada un d’aquests selenites que he vist treballar estan exquisidament adaptats a la necessitat social que serveixen.

»El treball delicat és realitzat per treballadors refinats, sorprenentment diminuts i delicats també, algun dels quals he pogut tenir damunt el palmell. També hi ha una mena de selenita-ast, molt nombrós, el deure i el delit del qual és proporcionar la força motriu a alguns aparells petits.

»I per regular-ho tot i controlar qualsevol tendència desviada que hi pugui haver en algunes naturaleses aberrants, hi ha els éssers més musculosos que he vist a la lluna, una mena de policia lunar, que des dels seus primers anys de vida han estat entrenats per aconseguir de tothom un respecte i una obediència perfectes als caps inflats.

»La fabricació d’aquestes classes variades d’obrers deu ser un procés curiós i molt interessant. Encara no en sé gran cosa, però no fa gaire que vaig veure un cert nombre de joves selenites confinats dins gerres, de les quals només en treien el braç, i que eren comprimits per esdevenir obrers d’una màquina especial. En aquest sistema altament desenvolupat d’educació tècnica, el braç sortint d’aquestes criatures era estimulat amb irritants i alimentat per injecció, mentre que es deixa sense nodriment la resta del cos. En Fi-u em va explicar, si no el vaig entendre malament, que en les primeres fases d’aprenentatge, aquestes curioses criatures expressen senyals de sofriment a causa de les diferents postures, però que ben aviat s’avesen a la seva sort. I em va portar allà on un grup de missatgers de cames flexibles eren estiregassats i trencats.

»És poc racional, ja ho sé, però les visions d’aquests mètodes educatius m’afectaren desagradablement. Espero, però, que em passarà i que seré capaç de comprendre aquest aspecte del seu ordre social meravellós.

»Aquell tentacle d’aspecte desvalgut, sortint de la gerra, semblava un crit desmaiat per les possibilitats perdudes. Es una visió que encara em persegueix, per bé que, naturalment, és un procediment molt més humà que el nostre mètode terrenal d’educar els infants a esdevenir éssers humans i després convertir-los en màquines.

»Molt recentment —em sembla que fou durant l’onzena o la dotzena visita que vaig fer a aquest aparell—, també vaig obtenir una curiosa informació sobre les vides d’aquests obrers. Els meus guies em portaven per una drecera en comptes d’anar per l’espiral i pels molls de la Mar Central. Des dels envitricolls d’una galeria llarga i fosca vàrem desembocar a una caverna immensa i baixa, saturada d’olor de terra i, com és corrent en aquesta fosca, prou il·luminada. La llum provenia d’unes plantes tortuoses en forma de bolets lívids, certament semblants als nostres moixernons terrestres, però tan o més alts que un home.

»—Els llunàtics mengen això? —vaig preguntar a en Fi-u.

»—Sí, això aliment.

»—Déu meu! Què és això? —vaig cridar.

»M’havia fixat en la figura d’un selenita extraordinàriament corpulent i malgirbat, estirat immòbil i bocaterrosa entre les tiges. Ens hi vàrem aturar davant.

»—Mort? —vaig preguntar.

»Perquè fins aleshores no havia vist cap mort a la lluna, i aquella visió m’havia encuriosit.

»—No! —va exclamar en Fi-u—. Ell… treballador… ara no feina. Donar a ell una mica beguda… fer dormir… fins necessitar ell. Per què estar despertat, eh? No necessitar ell treballar.

»—Allà n’hi ha un altre! —vaig cridar jo.

»I, de fet, tota aquella gran plantació de moixernons era plena d’aquelles figures ajagudes, dormides per efecte d’un opiaci, fins que la lluna en tingués necessitat.

»N’hi havia dotzenes, i en vàrem poder girar alguns per examinar-los més atentament. Quan els movíem respiraven més sorollosament, però no es despertaven.

»En recordo especialment un que em va produir una forta impressió, suposo perquè, per algun efecte de la llum i pel seu posat, s’assemblava molt a un ésser humà. Tenia les cames llargues, uns tentacles delicats —devia ser un artesà refinat— i l’actitud del seu son suggeria un patiment submís. Sens dubte m’equivocava en la meva interpretació, i quan en Fi-u el va deixar anar i el cos va rodolar entre la lívida carnositat de les plantes, vaig tornar a experimentar una desagradable sensació, com si, en rodolar, es manifestés la seva naturalesa d’insecte.

»Això il·lustra de quina manera irracional els homes adquirim els costums de sentir. Drogar el treballador quan no és necessari i deixar-lo de banda és, segurament, molt millor que no expulsar-lo de la fàbrica i deixar-lo morir de fam al carrer. En tota comunitat socialment elaborada, cal que hi hagi una certa intermitència d’ocupació per a tota mena de treball especialitzat, i amb aquest sistema el problema de l’atur se soluciona abans que no es plantegi.

»Malgrat aquestes reflexions, resulta que fins i tot les ments entrenades científicament com la meva són tan irracionals, que encara em desagrada el record d’aquells éssers ajaguts entre arcades quietes i lluminoses de vegetació carnosa, i per tant evito la drecera malgrat els inconvenients del camí més llarg, més sorollós i més transitat.

»La ruta alternativa a aquell camí em porta per una gran caverna ombrívola, molt atapeïda i sorollosa, on les mares del món lunar, com si diguéssim les abelles reines, guaiten per les obertures hexagonals de la paret del rusc, o es passegen per un gran espai obert de darrere, o trien joguines i amulets fets per complaure-les pels joiers de tentacles delicats que treballen a una mena de guinguetes de sota.

»Aquestes mares són uns éssers d’aspecte noble, adornades fantàsticament i de vegades bellament, de posat orgullós i, si no fos per la boca, de cap gairebé microscòpic.

»Fins ara he pogut saber ben poc de la condició dels sexes a la lluna, del sistema de casament i de la natalitat. Però estic segur que amb els progressos constants d’en Fi-u en anglès, la meva ignorància disminuirà igualment.

»Crec que, igual que entre les formigues i les abelles, hi ha una gran majoria de membres d’aquesta comunitat de sexe neutre. Naturalment, a les nostres ciutats de la terra ja n’hi ha molts que no viuen mai una vida familiar que és la vida natural de l’home. Aquí, igual que entre les formigues, aquest fet ha esdevingut una condició normal de la raça, i el conjunt de la reproducció necessària recau en aquesta classe especial i no gaire nombrosa de matrones, les mares del món lunar, criatures corpulentes i majestuoses, bellament adequades per criar la larva selenita.

»Si no vaig entendre malament l’explicació d’en Fi-u, aquestes mares són completament incapaces de sentir afecte pels petits que porten a la lluna; en elles, els períodes d’indulgència esbojarrada s’alternen amb mals humors agressius i violents. Així és que, tan aviat com és possible, les criaturetes, que són molt blanes, fofes i pàl·lides, són transferides a la cura de femelles solteres, com si diguéssim obreres-mare, que en alguns casos tenen el cervell de dimensions gairebé masculines».

Malauradament, el missatge es trenca en aquest punt. Encara, però, que el tema d’aquest capítol és fragmentari i turmentador, ens dóna una impressió prou general d’un món completament estrany i meravellós, un món que el nostre haurà de prendre en consideració prest o tard.

Aquesta recepció intermitent de missatges, aquest xiuxiueig de l’agulla enregistradora enmig del silenci de la muntanya, és el primer avís d’un canvi en les condicions de vida humana, un canvi d’una envergadura que la humanitat no s’ha imaginat fins ara. En aquest satèl·lit nostre hi ha nous elements, nous mecanismes, noves tradicions, una allau aclaparadora d’idees noves, una raça estranya amb la qual haurem de lluitar inevitablement per dominar; l’or és tan normal allí com aquí el ferro o la fusta…





25. EL GRAN LUNAR


El penúltim missatge descriu, de vegades amb detalls molt elaborats, la trobada entre en Cavor i el Gran Lunar, que és el regidor o el senyor de la lluna. Sembla que en Cavor en va enviar la major part sense interferències, però que fou interromput en la part de les conclusions finals. El segon missatge arribà després d’un interval d’una setmana.

El primer missatge comença així:

«Finalment puc continuar aquest…», i després resulta incomprensible durant una estona. Més tard continua amb frases trencades.

Les paraules perdudes de la frase següent deuen ser probablement «la gernació». I després continua prou clarament: «es feia més densa així que ens acostàvem al palau del Gran Lunar… si és que en puc dir palau d’una sèrie d’excavacions. Pertot arreu hi havia cares que em fitaven, cares sense expressió, bocabadades, màscares, ulls que sobresortien part damunt desenvolupaments olfactius, ulls sota monstruosos fronts esclafats; entre els peus dels altres hi havia una mena de sotabosc de criatures més petites que s’empentaven i cridaven; rostres coberts d’elms damunt colls sinuosos de llargues articulacions, que s’enfilaven damunt espatlles i es ficaven sota les aixelles dels altres.

»Conservant un espai al meu voltant, avançava un cordó de guàrdies impassibles, de cara esmunyedissa, que se’ns havien ajuntat quan havíem desembarcat de la barca amb la qual havíem navegat pels canals de la Mar Central.

»L’artista dibuixant de cervell petit també se’ns va ajuntar, i un grapat atapeït de portadors esprimatxats es gronxaven i travelaven sota el gran equipatge que s’havia considerat essencial per a la meva situació.

»Al llarg de la darrera etapa del meu viatge vaig ser transportat en una llitera, feta d’algun metall dúctil de color fosc, mallat i trenat, amb barres d’un metall més clar. Així que avançàvem, al meu voltant s’hi arremolinava una llarga i complicada processó.

»Al davant, a manera d’heralds, hi anaven quatre criatures amb cara de trompeta fent un soroll devastador; uns uixers rabassuts, de moviments decidits, m’anaven al davant i al darrere, i a banda i banda caminava una galàxia de caps clars, una mena d’enciclopèdia vivent que, segons em va explicar en Fi-u, s’havien de col·locar prop del Gran Lunar per si els havia de consultar, car no hi havia res de la ciència lunar, ni un punt de vista, ni un sistema de pensament, que aquells éssers sorprenents no emmagatzemessin dins els seus caps. Seguien guàrdies i portadors, i després el cervell tremoladís d’en Fi-u, també portat en llitera. Llavors venia en Tsi-paf, en una llitera més lleugera i menys important; després venia jo, en una llitera molt més adornada que qualsevol altra, voltat dels meus criats encarregats del menjar i la beguda. Després anaven més trompeters, esquerdant l’orella amb crits vehements, i després alguns grans cervells, corresponsals especials en podríem dir, o historiadors encarregats d’observar i recordar tots els detalls d’aquella entrevista que faria època.

»La processó de criats que portaven i arrossegaven banderes, munts de fongs flairosos i altres símbols curiosos, es perdien en la fosca de darrere. El camí per on passàvem era vorejat per uixers i oficials, coberts de gualdrapes lluentes com l’acer, i darrera aquesta línia, fins allà on arribava la meva vista, s’estenia una enorme multitud de selenites.

»He de confessar que encara no estic avesat de cap manera a l’aspecte dels selenites, i que trobar-me con si diguéssim a la deriva en aquella mar d’entomologia agitada no em resultava gens agradable. Per uns instants vaig experimentar alguna cosa molt semblant al que imagino que la gent en diu “horror”. Ja havia tingut aquesta impressió abans, en aquelles cavernes lunars, especialment quan m’havia trobat desarmat i amb l’esquena indefensa entre una gernació de selenites, però mai no havia estat tan intensa com aquella vegada.

»Naturalment, és una sensació d’allò més irracional, i espero que la superaré gradualment. Però per un moment, quan avançava entre les onades d’aquella vasta multitud, vaig evitar de posar-me a cridar o alguna bestiesa d’aquest estil gràcies només a què em vaig agafar fort a la llitera i vaig recórrer a tota la meva força de voluntat. Aquella sensació va durar uns tres minuts. Després vaig aconseguir dominar-me.

»Durant una estona vàrem pujar per l’espiral d’un camí vertical i després travessàrem uns quants vestíbuls immensos, de sostre de cúpula profusament decorats. Tot el que envoltava el Gran Lunar estava pensat certament per donar una vívida impressió de grandesa. Cada caverna on entràvem semblava més gran i més arquejada que l’anterior. Aquest efecte d’augment progressiu era realçat per una boirina suau d’encens blau, lleument fosforescent, que s’espesseïa així que avançàvem i esborrava la nitidesa fins i tot de les figures més pròximes. Em va semblar que avançava contínuament vers alguna cosa més gran, més vagarosa, menys material.

»He de confessar que tota aquella multitud em feia sentir atrotinat i poc important. Anava sense afaitar i espelleringat. No tenia cap raor i em sentia la barba punxeguda damunt la boca. A la terra sempre havia menyspreat qualsevol atenció cap a la meva persona més enllà de la netedat, però en aquelles circumstàncies excepcionals en què, de fet, representava el meu planeta i la humanitat sencera, quan una bona recepció depenia en bona part del meu bon aspecte, hauria donat qualsevol cosa per una roba una mica més artística i digna que els parracs que portava.

»Havia vingut a la lluna tan segur que no hi havia habitants, que no havia pres cap mena de precaucions en aquest sentit. He de dir que vaig viatjar vestit amb una jaqueta de cotó, calça curta i mitjons de golf, tot tacat amb tota mena de brutor que la lluna oferia. A les meves sabatilles els mancava el taló esquerre, i em tapava amb una manta foradada al mig, per on hi ficava el cap. I encara és la roba que porto. Les cerres de la meva barba eren qualsevol cosa menys una millora per als trets de la cara, i al genoll dels pantalons hi havia un esqueix, vergonyosament visible ara que estava assegut a la llitera. El mitjó dret s’entestava a baixar-me al garró.

»Sóc ben conscient de la injustícia que el meu aspecte suposava per a la humanitat, i si d’alguna manera hagués pogut improvisar alguna cosa que em fes més presentable i digne, ho hauria fet de bon grat. Però res de tot això no era al meu abast. Vaig arranjar com vaig poder la manta, la vaig doblegar de manera que semblés com una toga, i em vaig mantenir assegut tan tibat com el balanceig de la llitera em permetia.

»Imagineu-vos el vestíbul més immens que hagueu vist mai, mig en penombra, mal il·luminat amb aquella llum blava, velada per una boira gris-blavenca i agitada per criatures d’aspecte metàl·lic d’una grisor lívida, tan follament diferents com mai no hauria gosat sospitar. Imagineu aquesta estança que mena a una arcada, a l’altra banda de la qual hi ha un altre vestíbul encara més gran, i més enllà encara un altre de més immens, i després encara més.

»Fins allà on arribava a veure-hi, hi havia una tirada d’esglaons borrosos, com les escales de l’Araceli de Roma, que s’enfilaven més enllà de la vista. Com més m’acostava a la base, més amunt s’enfilaven els esglaons. Però finalment vaig arribar a una gran arcada i vaig poder contemplar el cim de l’escala, al capdamunt de tot de la qual hi havia el Gran Lunar en el seu tron.

»Estava assegut damunt un raig de blavor incandescent. A causa d’això i de la penombra que l’envoltava, feia la impressió que surava damunt un buit blau-negrós. De primer em va semblar un petit núvol lluminós escarxofat en el seu tron ombrívol. La seva caixa craniana devia mesurar unes quantes iardes de diàmetre. Per alguna raó que no puc imaginar, hi havia un gran nombre de reflectors que irradiaven de darrere el tron, i tot al seu voltant hi havia una mena d’halo.

»Prop d’ell, menuts i confosos en aquella brillantor, un gran nombre de criats de cos l’aguantaven; en l’ombra, formant un gran semicercle a sota, hi havia els seus intel·lectuals subordinats, els recordadors, els comptadors, els cercadors i servidors, tots els insectes aristocràtics de la cort lunar. Més avall encara hi havia els uixers i els missatgers, i tota la resta d’esglaons incomptables eren plens de guardians.

»I a partir de la base s’estenia una multitud bellugadissa, enorme, variada, barrejada, que es perdia en la fosca absoluta, formada pels dignataris menors de la lluna, els peus dels quals produïen un fregadís constant en el sòl rocós, i les cames i els braços es movien sense parar en una remor grinyolaire.

»Quan vaig entrar al penúltim vestíbul la música va augmentar de to i es va expandir en una magnificència imperial, mentre els esgarips dels portadors s’ofegaven.

»Finalment vaig entrar al darrer vestíbul.

»El meu seguici es va obrir com un ventall. Els uixers i els guardians que m’acompanyaven es col·locaren a dreta i esquerra, i les tres lliteres que ens portaven a mi, a en Fi-u i a en Tsi-paf travessaren la fosca brillant del sòl fins al peu de l’escala gegantina.

»Aleshores va començar una bonior palpitant i vastíssima que es barrejà amb la música. Els dos selenites baixaren de les respectives lliteres, però a mi se’m va ordenar que romangués assegut, suposo que per un honor especial.

»La música va cessar, però no la bonior, i el moviment simultani de deu mil respectuosos caps fa ver fixar la meva atenció en la suprema intel·ligència que planava damunt meu, voltada d’un halo.

»La primera vegada que vaig fixar la vista al resplendor radial, aquell cervell quintaessenciat semblava una veixiga opaca i sense forma, amb circumvolucions més fosques, espectrals i ondulants, que hi palpitaven visiblement. Després, sota aquella enormitat i just damunt la vora del tron, hi vaig distingir, sobresaltat, uns ullons màgics que miraven fixament fora del resplendor. No hi havia cara, sinó només ulls, com si guaitessin per uns forats.

»Al principi només vaig veure aquells ullons fitadors, però després vaig destriar un cosset de nan amb uns membres d’articulacions blanques i fràgils. Els ulls miraven avall cap a mi amb una intensitat corprenedora, i la part inferior del globus cerebral era tot rebregat. Uns tentacles inútils, que semblaven diminutes mans, mantenien l’equilibri d’aquella forma damunt el tron.

»Era magnífic. I era llastimós. Davant aquella visió, cm vaig oblidar de l’estança on era i de la gernació que l’omplia.

»Vaig pujar l’escala a batzegades. I em va semblar que aquell cervell ombrívol i resplendent alhora s’escampava damunt meu i que la seva presència es feia més única i absoluta així que m’hi acostava.

»Les fileres d’ajudants i criats agrupats al voltant del senyor varen semblar que s’esfumaven en la fosca. Em vaig fixar que alguns d’ells s’afanyaven a regar aquell gran cervell amb esquitxos refrescants, i el tustaven i l’aguantaven.

»I el que és jo, em mantenia assegut, ben agafat a la meva llitera oscil·lant, sense separar la vista del Gran Lunar, incapaç de treure-li la vista de sobre.

»Finalment, quan vaig arribar a un petit replà que només quedava separat per deu esglaons de la seu suprema, el ressò entreteixit de la música va arribar al paroxisme i després va cessar de cop, i jo vaig ser abandonat, com si estigués despullat enmig d’aquella immensitat, sota la mirada escrutadora i penetrant dels ulls del Gran Lunar.

»El Gran Lunar examinava el primer home que havia vist mai.

»Finalment la meva vista es va apartar de la seva grandesa per fixar-se en les figures del seu voltant, borroses entre la boira blava, i després vaig mirar cap avall, cap a la massa de selenites, immòbils i expectants a milers, atapeïts al sòl de sota. I una vegada més, d’aquella massa va pujar fins a mi un horror irracional que em va corglaçar…, i després em va passar.

»Després de la pausa va venir la salutació.

»Em varen ajudar a baixar de la llitera i em vaig quedar dret, sense saber què fer, mentre que dos oficials esprimatxats executaven pel meu compte, emocionats pel meu compte, tota una sèrie de gestos curiosos que, sens dubte, tenien una profunda significació simbòlica.

»L’enciclopèdica galàxia de savis que m’havien acompanyat fins a l’entrada del darrer vestíbul es col·locaren dos esglaons més amunt, a dreta i esquerra, a punt per a les necessitats del Gran Lunar, i el pàl·lid cervell d’en Fi-u es va situar entre el tron i jo, a fi de poder establir fàcilment la nostra comunicació sense haver-se de girar cada vegada cap a mi o cap al Gran Lunar.

»Uns hàbils uixers se m’acostaren de gairell, sense girar l’esquena a la Presència. Jo em vaig asseure a la turca i, una mica més amunt, en Fi-u i en Tsi-paf s’agenollaren. Aleshores es va produir una pausa. Els ulls dels cortesans més pròxims anaven del Gran Lunar a mi, i els murmuris i xiulets d’expectació de la multitud oculta en la fosca varen cessar.

»Per primera vegada des que vaig arribar a la lluna, es va fer el silenci.

»Després em vaig adonar d’un lleu grinyol. Era que el Gran Lunar em parlava. Aquell soroll era com quan passes un dit damunt un vidre. El vaig observar atentament una estona i després vaig fer una llambregada a en Fi-u, que estava tot ell alerta.

»Enmig d’aquells éssers prims em vaig sentir ridículament gras, carnós i sòlid. El meu cap era tot barba i pel negre.

»Vaig tornar a mirar el Gran Lunar. Havia callat ja i els ajudants estaven tot atrafegats: les seves superfícies brillants espurnejaven d’esquitxos freds.

»En Fi-u va reflexionar una estona. Va consultar en Tsi-paf. Després va començar a xiular el seu anglès, primer una mica nerviosament i per això no tan intel·ligible.

»—Mmm… el Gran Lunar… mmm… desitja dir… desitja expressar… ell considera vós… mmm… homes… considera que vós sou un home del planeta terra. Desitja dir que donar a vós benvinguda… benvinguda… i ell voler aprendre… aprendre, si possible jo usar aquesta paraula… aprendre com ser vostre món… i… per què vós venir a món nostre.

»Va callar. Jo estava a punt de contestar quan ell va tornar a parlar. Va cabdellar tota una sèrie de consideracions de les quals no en vaig poder seguir ben bé el fil, per bé que m’inclino a pensar que volien ser molt afalagadores per a mi. Em va dir que la terra era per a la lluna allò que el sol era per a la terra, i que els selenites tenien molt d’interès a conèixer coses sobre la terra i els homes. Després em va dir, sens dubte també com un compliment, la diferència de magnitud i diàmetre entre la terra i la lluna, i el sentiment de meravella i d’expectació amb què els selenites sempre havien contemplat el nostre planeta.

»Jo reflexionava amb els ulls baixos i vaig decidir contestar que els homes també es preguntaven què hi podia haver a la lluna, que pensaven que era un satèl·lit mort, i que ben poc sospitaven de l’existència de tanta magnificència com la que jo havia vist aquell dia. El Gran Lunar, en un gest d’agraïment, va fer rodar de manera molt embullada els seus llargs raigs blaus, i per tota l’estança va córrer, en piuladisses, xiuxiueigs i fregadissos, allò que jo havia dit.

»Aleshores el Gran Lunar va procedir a plantejar a en Fi-u una sèrie de preguntes i de qüestions més fàcils de contestar. Va dir que, pel que havia comprès, els homes vivíem a la superfície de la terra i que teníem l’aire i la mar a fora del globus; això segon, de fet, ja ho sabia a través dels especialistes astrònoms. Però es delia per tenir una informació més detallada sobre el que ell en deia un extraordinari estat de coses, perquè, tenint en compte la densitat sòlida de la terra, des de la lluna sempre hi havia hagut la creença que no era habitable.

»Primer va voler conèixer els extrems de temperatura a què érem sotmesos els éssers terrestres, i es va mostrar molt interessat per la meva descripció dels núvols i de la pluja. Va ajudar la seva imaginació el fet que l’atmosfera lunar a les galeries més superiors de la banda nocturna eren tot sovint molt boiroses. Va semblar que es meravellava que no trobéssim la llum del sol massa intensa per als nostres ulls i va fer molta d’atenció al meu intent d’explicar-li que el cel tenia una tonalitat blavenca a causa de la refracció de l’aire. La veritat és que dubto que, això darrer, ho arribés a entendre clarament.

»Li vaig explicar, també, que l’iris de l’ull humà pot contreure la pupil·la i així salvaguardar la delicada estructura interna contra l’excés del sol. Aleshores se’m va permetre d’acostar-m’hi fins a uns pocs peus de distància per tal que la Presència pogués veure aquesta estructura. Aquest examen va portar a una comparació entre els ulls lunars i els terrestres. L’ull lunar no només és extremadament sensible a llums que l’home pot contemplar perfectament, sinó que fins i tot pot veure la calor, i cada diferència de temperatura de la lluna li fa visibles nous objectes.

»L’iris era una novetat absoluta per al Gran Lunar. Durant una estona es va entretenir a llançar-me els seus raigs a la cara per veure contraure’s les pupil·les. En conseqüència, em va enlluernar i vaig quedar encegat una bona estona.

»Però malgrat aquella incomoditat, em vaig anar tranquil·litzant gradualment gràcies a la racionalitat d’aquell sistema de preguntes i respostes. Podia tancar els ulls, pensar la resposta, i gairebé vaig arribar a oblidar que el Gran Lunar no tenia cara…

»Quan vaig tornar al lloc que m’havien destinat, una mica més avall, el Gran Lunar em va preguntar com ens aixoplugàvem de la calor i de les tempestes, i jo li vaig fer una exposició de l’art de la construcció i del moblament. En aquest tema ens vàrem perdre en incomprensions i interpretacions errònies, fet degut segurament, ho he de reconèixer, a la imprecisió de les meves explicacions. Durant una bona estona em va costar Déu i ajut fer-li entendre què era una casa. No hi ha dubte que, tant per a ell com per als de la seva cort selenítica, era d’allò més extravagant que els homes construïssin cases quan podien fer excavacions; es va afegir una complicació addicional quan vaig intentar explicar que, originàriament, els homes també havien viscut en coves, i que ara feien passar els trens i altres invents sota la superfície. Crec que aquí em va trair el desig d’explicar les coses amb massa detall. També es va armar un embolic considerable quan vaig intentar parlar-li de les mines.

»Finalment, vaig abandonar aquest tema a mig explicar, i el Gran Lunar em va preguntar què en fèiem, doncs, de l’interior del nostre globus.

»Una onada de xiuxiueigs i piuladisses va pujar des de les parts més remotes de la sala quan finalment varen comprendre que els homes no sabíem res en absolut del contingut del món damunt el qual havien viscut generacions i generacions d’avantpassats nostres, des de temps immemorial. Vaig haver de repetir tres vegades que de les 4.000 milles de substància entre la superfície i el centre de la terra, l’home només en coneixia una milla de profunditat, i encara molt vagament.

»Vaig comprendre, doncs, que el Gran Lunar em preguntés per què havia anat jo a la lluna quan els humans a penes encara no havíem tocat el nostre propi planeta, però en aquella ocasió no em va exigir cap explicació perquè estava massa delerós de conèixer més detalls d’aquell canvi foll de totes les idees.

»Va tornar a la qüestió del temps i jo vaig intentar descriure el cel perpètuament canviant, i la neu, i el gebre i els huracans.

»—Però quan ve la nit —va preguntar el Gran Lunar—, no hi fa fred?

»Li vaig explicar que hi feia més fred que durant el dia.

»—I no es gela la vostra atmosfera?

»Li vaig dir que no, que mai no hi feia prou fred per gelar-la, perquè les nostres nits eren molt curtes.

»—Ni tan sols no es liqüifica?

»Vaig estar a punt de dir-li que no, però aleshores se’m va acudir que, com a mínim una part de la nostra atmosfera, el vapor d’aigua de la nostra atmosfera, de vegades sí que es liqüifica i fa la rosada, i de vegades sí que es gela i forma gebre, és a dir, un procés absolutament similar a la gelada de l’atmosfera exterior de la lluna durant la seva nit més llarga que la nostra.

»Vaig explicar clarament aquests fenòmens i, en haver acabat, el Gran Lunar va començar-me a parlar del son. Car la necessitat de dormir que tenen tots els éssers vius d’una manera tan regular, cada vint-i-quatre hores, també forma part de l’herència terrena. A la lluna només descansen algunes estones i després d’esforços d’excepció.

»Després vaig intentar descriure l’esplendorositat suau d’algunes nits d’estiu, i d’aquí vaig passar a la descripció d’aquells animals que cacen de nit i dormen de dia. Li vaig parlar dels lleons i dels tigres, i aquí va semblar que arribàvem a un carreró sense sortida, perquè, tret d’alguns animals marins, a la lluna no hi ha animals que no siguin completament domèstics i sotmesos a la voluntat dels selenites, i això ha estat així des de temps immemorials. Tenen monstres marins, però no bèsties ferotges, i la idea d’un animal gran i fort que existeix a l’exterior, de nit, els resulta molt difícil d’entendre.

[Aquí l’enregistrament és fragmentari al llarg d’unes vint paraules aproximadament, i no és possible transcriure’l].

»Pel que vaig suposar, el Gran Lunar va parlar amb els seus ajudants sobre la poca intel·ligència i la irracionalitat dels qui viuen damunt la superfície d’un món on hi ha ones i vents i tots els atzars de l’espai, i que ni tan sols són capaços d’unir-se per dominar les bèsties que els ataquen, i que en canvi gosen envair un altre planeta.

»Durant aquest apart, jo vaig romandre assegut. Després ell em va manar que li parlés de les diferents classes d’homes. Em va acorralar a preguntes.

»—I teniu la mateixa classe d’homes per a tota mena de treballs? Però, qui pensa? Qui governa?

»Jo li vaig fer un esbós del sistema democràtic.

»Quan vaig haver acabat, ell va ordenar que li ruixessin el cervell per refrescar-li-ho i després em va demanar que repetís l’explicació perquè sospitava que no ho havia acabat d’entendre bé.

»—Els homes no fan coses diferents, doncs? —digué en Fi-u.

»Vaig admetre que hi havia alguns pensadors i d’altres que eren funcionaris; que hi havia homes caçadors, mecànics, artistes i obrers.

»—Però tots governen —vaig aclarir finalment.

»—I no tenen formes diferents adaptades a aquestes tasques diferents?

»—No, cap diferència visible —vaig dir—, tret, potser, de la manera de vestir. I potser els seus cervells són una mica diferents, també —vaig reflexionar.

»—Molt diferents, han de ser —va dir el Gran Lunar—, perquè si no tots voldrien fer les mateixes coses.

»Per tal de no provocar un enfrontament amb les seves idees preconcebudes, vaig dir que la seva suposició era encertada.

»—Però aquestes diferències estan amagades a la ment, tot rau a la ment. Potser si poguéssim veure els pensaments i les ànimes dels homes descobriríem que són tan variades i desiguals com els cervells dels selenites. Veuríem que hi ha homes grans i homes poca cosa, homes que poden arribar molt lluny i homes que poden avançar ràpidament, homes nassarruts i homes amb ment de trompeta, i homes que poden recordar sense haver de pensar…

[Aquí hi ha tres paraules indesxifrables].

»Em va interrompre per recordar-me la meva afirmació anterior:

»—Però heu dit que tots els homes governen —em va pressionar.

»—Fins a un cert punt, sí —vaig dir.

»I tinc por de no haver provocat una boira encara més espessa amb la meva nova explicació. Aleshores el Gran Lunar va plantejar la qüestió crucial:

»—Voleu dir —va preguntar— que no hi ha un Gran Terrestre?

»Aquella pregunta em va fer pensar en algunes persones determinades, però finalment li vaig assegurar que no, que no n’hi havia cap. Li vaig explicar que els autòcrates i emperadors que havíem tingut a la terra, per regla general havien acabat dedicant-se a la beguda, al vici o a la violència, i que la vasta i influent part de gent del món a la que jo pertanyia, els anglosaxons, no teníem cap intenció de repetir aquella classe de governament.

»En sentir-me dir això, el Gran Lunar va quedar encara més estupefacte que abans.

»—Però, com podeu, doncs, conservar la saviesa que teniu? —va preguntar.

»Li vaig explicar els sistemes que teníem per ajudar els nostres limitats [aquí hi falta una paraula, probablement “cervells”] amb biblioteques de llibres. Vaig explicar com creixia la nostra ciència gràcies als treballs conjunts de molts homes, i ell no en va fer cap comentari tret que era evident que havíem arribat a aprendre moltes de coses malgrat el nostre salvatgisme social, perquè, si no, no hauríem pogut arribar a la lluna.

»No obstant això, el contrast entre ells i nosaltres era molt marcat. Amb el coneixement, els selenites creixien i es modificaven; en canvi la humanitat emmagatzemava els seus coneixements a indrets fora de l’home i l’home romania en estat salvatge, per bé que ben equipat. Va dir, també… [Aquí hi ha un bocí d’enregistrament inintel·ligible].

»Aleshores em va demanar d’explicar-li com ens traslladàvem d’una part a l’altra d’aquella terra nostra, i jo li vaig descriure els nostres trens i vaixells. Li va costar d’entendre que només uséssim el vapor d’uns cent anys ençà, però quan ho féu va quedar d’allò més sorprès. (He de remarcar com a cosa singular que els selenites utilitzen els anys per comptar el temps, com nosaltres a la terra, per bé que no entenc res del seu sistema numeral. Però aquesta mancança no té importància atès que en Fi-u entén el nostre).

»D’aquí vaig passar a contar-li que la humanitat habita a ciutats només d’ençà de nou o deu mil anys, i que encara no formen una germandat total sinó que ens regim sota formes de govern diferents. Cosa que va sorprendre molt el Gran Lunar, quan ho va entendre. De primer havia cregut que em referia purament als sistemes administratius.

»—Els nostres Estats i Imperis encara són només esbossos maldestres de l’ordre que algun dia s’establirà —vaig dir, i així vaig començar a explicar-li…

[En aquest punt, una part de l’enregistrament d’una llargada aproximada de trenta o quaranta paraules resulta completament inintel·ligible].

«El Gran Lunar va quedar molt impressionat per l’estupidesa dels homes a entestar-se a conservar l’inconvenient de llengües diverses.

»—Es volen comunicar i no obstant no es comuniquen —va dir.

»Després em va fer moltes de preguntes concernents a la guerra. Al principi se’l veia perplex i incrèdul.

»—Voleu dir —va dir, buscant confirmació— que aneu amunt i avall d’aquest món vostre, tan ple de riqueses que tot just heu començat a conèixer, matant-vos els uns als altres perquè després us mengin les feres?

»Li vaig dir que era exactament així.

»Em va demanar detalls que l’ajudessin a entendre-ho.

»—Però, no feu malbé les ciutats i els vaixells? —va preguntar.

»Em vaig adonar que la destrucció de propietats i béns l’impressionava gairebé tant com la mort d’éssers humans.

»—Digueu-me’n més coses —va insistir—. Feu-me’n dibuixos. No puc entendre aquestes coses que em dieu.

»Així doncs, vaig dedicar una bona estona, encara que de mala gana, a explicar-li la història de la Guerra Mundial.

»Vaig parlar dels prolegòmens i cerimònies guerreres, de les amenaces, dels ultimàtums i de la formació de tropes. Li vaig donar una idea de les maniobres, posicions i desenvolupament de les batalles. Li vaig parlar de setges i assalts, de la fam i les penalitats a les trinxeres, i dels sentinelles que es gelaven a la neu. Li vaig parlar de retirades en derrota i d’emboscades, de resistències desesperades i d’esperances perdudes, d’implacables persecucions de fugitius i de les morts en el camp de batalla.

»També li vaig parlar de les invasions i de les massacres del passat, dels huns i dels tàrtars, de les guerres santes de Mahoma, dels califes i de les Creuades. I mentre jo narrava i en Fi-u traduïa, els selenites parrupejaven i murmuraven amb una emoció cada cop més intensa.

»Els vaig dir que un cuirassat podia disparar un projectil d’una tona a dotze milles de distància, i que podia travessar una planxa de ferro de vint peus de gruix, i que podíem dirigir torpedes sota l’aigua. A continuació vaig descriure un canó Maxim en acció i vaig explicar com imaginava que es devia desenvolupar la batalla de Colenso. Però el Gran Lunar es mostrava tan escèptic que va interrompre la traducció per tal de verificar el meu relat. Del que més dubtaven era de la satisfacció i alegria dels homes quan estaven a punt d’entrar [en combat?].

»—Però és segur que no ho fan perquè els agrada! —va traduir-me en Fi-u.

»Jo els vaig assegurar que els homes de la meva raça consideraven una batalla com l’experiència més gloriosa de la vida, i davant aquesta asseveració tota l’assemblea va quedar de pedra per la sorpresa.

»—Però, de què serveix una guerra? —va preguntar el Gran Lunar, insistint en el tema.

»—Oh, servir, allò que se’n diu servir… —vaig dir jo—. Bé, serveix per disminuir la població.

»—Però, quina necessitat hi ha de disminuir…?

»Aleshores hi va haver una pausa, durant la qual li ruixaren el front amb esquitxos freds. Després va tornar a parlar».

A partir d’aquí comencen a predominar estranyament tota una sèrie d’interferències que, fins llavors, havien semblat una complicació que s’havia produït casualment alguna vegada a partir del silenci anterior al primer parlament del Gran Lunar.

Aquestes ones són, amb tota evidència, el resultat de les radiacions provinents d’una font lunar, i la persistent aproximació als senyals alternats d’en Cavor suggereixen la manipulació d’algun operador que intentava mesclar-les deliberadament amb els missatges d’en Cavor per fer-lo inintel·ligible.

Les primeres interferències eren curtes i regulars, de manera que amb una mica de cura i la pèrdua de ben poques paraules, hem estat capaços d’interpretar els missatges d’en Cavor. Després, però, les ones esdevingueren més amples i prolongades, després es varen fer sobtadament irregulars, amb una irregularitat que fa el mateix efecte que d’uns gargots damunt una ratlla d’escriptura.

Durant un temps força perllongat no es va poder treure res en clar d’aquells missatges esbojarradament zigzaguejants; després, força abruptament, va cessar la interrupció, es varen poder enregistrar clarament algunes paraules, i a continuació la interferència torna i continua durant tota la resta del missatge, esborrant completament allò que en Cavor intentava de transmetre.

Si es va tractar realment d’una interferència deliberada, no sé per què els selenites es varen estimar més deixar que en Cavor continués transmetent el missatge, ignorant que li esborraven, quan és evident que podien, i que els hauria estat molt més fàcil i convenient, aturar-lo en qualsevol moment. Però aquesta és una incògnita que no puc fer res per desvetllar. Sembla que les coses devien succeir així, i això és tot el que puc dir.

El darrer fragment de la seva descripció del Gran Lunar comença a mitja frase:

«… vaig ser interrogat amb insistència sobre el meu secret. En ben poc temps vaig aconseguir arribar a un acord amb ells, i finalment vaig poder aclarir allò que havia estat un problema desconcertant per a mi des del moment que vaig ser conscient de la immensitat dels seus coneixements científics, és a dir, com és que ells no havien descobert mai la cavorita.

»Vaig comprendre que en coneixien la substància, però només teòricament, i que sempre l’havien considerada una impossibilitat pràctica perquè resulta que a la lluna no hi ha heli, i l’heli…».

A partir de la paraula «heli» hi ha un tall, i aquí s’esborra el missatge. Noteu la paraula «secret» perquè damunt aquesta paraula, i només en funció d’aquesta, baso la meva interpretació del missatge següent, el darrer, que, tant el senyor Wendigee com jo, creiem que serà l’últim que en Cavor enviarà mai.





26. EL DARRER MISSATGE QUE EN CAVOR ENVIÀ A LA TERRA


D’aquesta manera tan poc satisfactòria acaba el penúltim missatge d’en Cavor.

És com si el veiés allunyar-se en la penombra blava, entre els seus aparells que apunten persistentment cap a la terra, completament ignorant de la cortina de confusió que s’ha interposat entre nosaltres; completament ignorant, també, dels perills que devien planar damunt ell.

La seva desastrosa manca de sentit comú el va acabar traint. Havia parlat de la guerra, de la força i de la violència irracionals dels homes, de les seves agressions insaciables, de la futilesa incansable dels conflictes que provocaven.

Va omplir tot el món lunar amb aquesta impressió de la nostra raça, i fins i tot crec ben possible que va admetre fatalment que només ell tenia la possibilitat, si més no durant molt de temps, d’arribar a la lluna.

Sembla prou senzill de comprendre la línia de conducta que devien adoptar els cervells freds i inhumans de la lluna; i després ell també en devia tenir primer la sospita i finalment ho devia entendre clarament.

Me l’imagino anant per la lluna amb el remordiment cada cop més punyent d’aquella fatal indiscreció comesa.

M’inclino a creure que, durant un cert temps, el Gran Lunar va estar deliberant la nova situació i, durant tot aquest temps, en Cavor va poder viure tan lliurement com abans. Però algun tipus d’obstacles el devien prevenir de tornar a utilitzar l’aparell electromagnètic-després del missatge que acabem de transcriure.

Durant uns quants dies no vàrem obtenir cap recepció. Potser aquells dies va tenir noves entrevistes amb el Gran Lunar, durant les quals intentava d’evadir les afirmacions que havia fet prèviament. Qui ho podria saber?

I després, tot d’un plegat, com un crit enmig de la nit, com un crit seguit del silenci més absolut, va arribar el darrer missatge. Es el fragment més breu, l’inici trencat de dues frases.

La primera fou:

«Vaig ser un foll d’explicar al Gran Lunar que…».

Després hi ha un interval de potser un minut. M’imagino una interrupció provocada des de fora. Potser es devia allunyar de l’aparell, potser una temorosa vacil·lació entre l’amenaçadora massa d’aparells d’aquella ombrívola caverna, lleument il·luminada de blau, després una correguda cap a l’instrument de transmissió, de fet una decisió tardana.

Aleshores, com un missatge enviat a corre-cuita, ens va arribar:

«La cavorita es fabrica de la següent manera: agafeu…».

Després va seguir una paraula, una paraula sense sentit: «inul».

Potser intentava confegir ràpidament la paraula «inútil» quan la mala fortuna es va decidir contra seu.

El cas és que no podem explicar què devia passar en aquella caverna, prop de l’aparell. Fos el que fos, estic segur que no tornarem a rebre cap missatge de la lluna.

Pel que fa a mi, un somni m’ha vingut a ajudar en aquesta qüestió. He vist, gairebé tan clarament com si ho hagués viscut físicament, un Cavor despentinat, il·luminat d’un blau boirós, espernegant entre les urpes d’aquells insectes lunars, lluitant desesperadament contra aquells éssers que l’agafaven, cridant, flastomant, potser fins i tot atacant, però finalment allunyat violentament de tota possibilitat de parlar o de fer senyals als seus semblants, per sempre, en el Desconegut, en les tenebres, en aquell silenci que no té fi.





HERBERT GEORGE WELLS (Bromley, Kent, 1866 - Londres, 1946) fou el quart i fill petit de Joseph Wells, un antic jardiner i al mateix temps botiguer i jugador de criquet, i de la seva muller Sarah Neal, una antiga empleada domèstica.

L’any 1874, amb set anys, va tenir un accident i va haver d’estar al llit un temps amb una cama trencada. Per passar el temps, començà a llegir els llibres que li duia el seu pare de la biblioteca local; això també estimulà el seu desig d’escriure.

Des de 1881 a 1883 H. G. va treballar d’aprenent a Southsea Drapery Emporium, un negoci de tèxtil. La seva experiència seria la inspiració de les seves novel·les The Wheels of Chance (1896) i Kipps (1905), on descriu la vida dels aprenents i on també es mostra crític amb el sistema sanitari d’aquell temps.

L’any 1883 es va matricular a l’escola de gramàtica Midhurst de Sussex com alumne i també com a tutor, on va continuar la seva avidesa per la lectura.

L’any 1884 va obtenir una beca per estudiar biologia en el Royal College of Science de Londres, on va tenir com a professor a Thomas Henry Huxley. Va estudiar-hi fins 1887. Aviat va entrar a la Societat de Debat de l’escola. Aquests anys marquen el començament del seu interès en una possible reforma de la societat. En un primer moment va abordar el tema a través de La República de Plató. També ben aviat es va dedicar a les idees contemporànies del socialisme segons allò expressat per la recent formada Fabian Society i conferències dictades a Kelmscott House, la llar de William Morris. També va ser un dels fundadors de The Science School Journal, una revista de l’escola que li va permetre expressar la seva opinió sobre la literatura i la societat, així com publicar els seus primers treballs de ficció: la primera versió de la seva novel·la La màquina del temps (1895) va ser publicada a la revista amb el títol Els argonautes crònics.

En contraure tuberculosi ho va abandonar tot per dedicar-se a escriure, completant més de cent obres.

És considerat un dels precursors de la ciència-ficció i les seves primeres obres ja tenien com a tema la fantasia científica, descripcions profètiques del triomf de la tecnologia i comentaris sobre els horrors de les guerres del segle XX: La màquina del temps (The Time Machine, 1895), la seva primera novel·la, d’èxit immediat, en la que es barrejaven la ciència, l’aventura i la política; L’home invisible (The Invisible Man, 1897); La guerra dels mons (The War of the Worlds, 1898) i Els primers homes a la lluna (The First Men in the Moon, 1901).





