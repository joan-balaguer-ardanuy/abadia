Ngugi wa Thiong’o és estudiant a una prestigiosa escola de Nairobi quan el Mau-Mau reclama la independència de Kenya. L’etapa de més repressió del govern britànic coincideix amb la seva entrada a l’institut, on se sent protegit. Així, quan Ngugi visita el seu poblat, el troba arrasat i traslladat a prop de la vigilància de les autoritats en un conjunt de pobles a manera de camp de concentració. El contrast de la seva vida d’estudiant amb la seva humil vida familiar, on els britànics exerceixen una violència brutal contra els kenyans, provoca la llavor del seu pensament per la defensa de la justícia i la igualtat.





Ngũgĩ wa Thiong’o





A la casa de l’intèrpret




ePUB v1.1

BreivaX 13.04.20





Títol original: In the House of the Interpreter: A Memoir

Ngũgĩ wa Thiong’o, 2012

Traducció: Josefina Caball, 2017

Fotografia/il·lustració de la coberta: Peter Mendelsund

Edició digital: BreivaX (v1.0)

Correcció d’errates: Ori (v1.1)

ePUBCat base r1.3





Quelcom m’espanta allà on em vaig sentir sa i estalvi.

WALT WHITMAN,

«Aquest adob», Fulles d’herba





1955


El conte de la casa i de l’institut





1


S’ha acabat el primer semestre a l’internat i me’n vaig a casa. Som a l’abril. Al gener, quan vaig deixar Limuru per anar a l’Alliance High School, ho vaig fer viatjant d’estranquis a l’últim vagó d’un tren de mercaderies, envoltat només de la roba i les eines dels operaris. Ara faig el viatge en tercera classe, amb en Kenneth Wanjai, que també estudia a l’Alliance. El tren va molt ple, només hi ha lloc per anar dret, i l’uniforme escolar de camisa i pantalons curts de color caqui i corbata blava ens distingeix dels altres passatgers, tots africans negres i vestits amb roba més o menys gastada i espellifada. Els rostres demacrats contradiuen les veus animades i les rialles esporàdiques. Quan baixo a l’estació de Limuru, m’entretinc a l’andana i miro al meu voltant per assaborir el moment del retorn. El magatzem de mercaderies, la parada de refrescos, la sala d’espera i els vàters exteriors, amb el rètol de «només europeus», el de «només asiàtics» i el d’«africans» sense l’adverbi només encara s’aguanten drets, testimonis silenciosos i descolorits del temps transcorregut des del dia de 1898 que es va inaugurar l’estació.

En Wanjai i jo ens separem, cadascú cap a la seva destinació, ell amb el cotxe del seu pare; jo, tot sol, a peu. I llavors prenc plena consciència del moment: me’n vaig a casa amb la mare. Aviat, molt aviat, em retrobaré amb les meves germanes i el meu germà petit. Els he de donar una notícia: he quedat entre els primers de la classe. Sens dubte la mare em preguntarà si m’he esforçat al màxim, o l’altra frase seva: ets el número u?, i jo hauré de confessar que un altre noi, en Henry Chasia, ha quedat més endavant que jo. La qüestió és que t’hagis esforçat al màxim, estic segur que em dirà, tota orgullosa. Jo em deixaré embolcallar pel seu somriure lluminós, que sempre em transmet calidesa i un amor profund. Espero amb il·lusió la seva reacció.

Amb la mà dreta, aixeco per l’ansa la caixa de fusta que fa de maleta. No pesa gaire, però no para de moure’s i de rebotar-me a les cames. Al cap d’una estona canvio de mans; com que a l’esquerra encara em va més malament, me la poso a l’espatlla. Vaig repetint aquests mateixos gestos: mà dreta, mà esquerra, espatlla dreta, espatlla esquerra i, altre cop, mà dreta. Avanço a poc a poc. Passo per davant del mercat africà, que es veu abandonat, un lloc fantasma, si no fos per una colla de gossos de carrer que s’empaiten i es barallen per una femella en zel. Així i tot, em vénen a la memòria records de quan era petit i venia aquí: el taller del meu germà, l’aglomeració de gent davant del Green Hotel per sentir les notícies, el dia que vaig caure de la bici d’en Patrick Mũrage. Amb pas indecís, faig la pujada en direcció al centre comercial indi. Fa gairebé dos anys, el meu germà, Good Wallace, va baixar corrents aquest mateix pendent i es va salvar d’un pèl d’una pluja de bales de la policia, però no vull que els records dolorosos m’esguerrin el retorn a casa com a alumne de l’Alliance. Per això, evoco imatges de la meva infantesa a Limuru que s’adiuen més amb el meu sentiment de triomf.

De seguida em ve al pensament l’Onesmus Kĩhara Warũirũ. A en Kĩhara, un ciclista increïble i, a més, tot un espectacle, li encantava pujar aquest pendent. La gent s’estava dreta a la vora i l’animava amb sorpresa i admiració, mentre ell enfilava la costa amb la bicicleta per portar el correu i els paquets al centre comercial indi. Cap altre ciclista no havia aconseguit mai fer tota la pujada sense haver de baixar de la bicicleta i empènyer-la ni una sola vegada. En Kĩhara era el nostre heroi de la bicicleta, d’una resistència sobrehumana.

Estic tan concentrat en aquests pensaments, que no paro esment en el paisatge del voltant. Però, de sobte, l’instint em diu que he arribat a casa… o al lloc on hi hauria d’haver casa meva. Paro, deixo la caixa a terra i miro al voltant. La bardissa de fulles cendroses que vam plantar no ha canviat, però a l’altre costat de la tanca de bardissa, del nostre recinte familiar, només en queda un munt de runa i fang sec i cremat, estelles de fusta i herba. La cabanya de la mare i la casa sobre pilars del meu germà han estat arrasades. Casa meva, d’on vaig sortir per anar a l’Alliance fa tot just tres mesos, ja no existeix. La perera encara hi és, però com la tanca d’arbustos grisos, és un testimoni silenciós. Projecto la mirada més enllà i m’adono de sobte que tot el poble de cabanyes ha desaparegut. Els camins que s’entrecreuaven en aquell paisatge i que unien els diversos recintes familiars en una comunitat ara porten d’un munt de runa a un altre, tombes d’allò que va ser. No es veu ni una ànima enlloc. Els ocells que passen volant o que piulen a les bardisses fan més intensa aquesta buidor. Desconcertat, m’assec sobre la caixa sota la perera, com si tingués l’esperança que compartirà amb mi el que sap. L’arbre, si més no, ha desafiat tota aquesta devastació, i cullo unes quantes peres madures per menjar-me-les en silenci, perplex. Com pot ser que tot un poble, la seva gent, la seva història, tot, s’esvaeixi com si res?

Dues rates que s’empaiten entremig de la runa em distreuen dels meus pensaments. Decideixo anar a buscar una resposta a les úniques cases que encara s’aguanten dretes, les dels Kahahu, tot i l’aire fantasmagòric que tenen. Com abans, la caixa em fa avançar amb dificultat. A la tanca de bardissa veig un home i reconec en Mwangi, que forma part d’una colla de treballadors que sempre han estat lleials a la família Kahahu. Quan érem petits, li dèiem Mwangi wa Kahahu, tot i que no hi tenia vincles de sang. Sempre explicava tafaneries sobre les anades i vingudes en aquella casa tan gran situada sobre el turó. Ara ell i jo som els únics humans en aquest paisatge desolat.

No em diguis que no saps que han traslladat tota la gent a un terreny a prop del post de la Home Guard. Ah, és clar! Eres a l’institut i has vingut a casa per les vacances. Vés allà dalt i ho veuràs tu mateix, diu, assenyalant vagament en direcció al serrat.

Parla amb naturalitat. Jo el miro fixament, esperant que em digui més coses, però ell s’allunya. En una altra situació, s’hauria entretingut a explicar xafarderies de la família Kahahu, el seu tema preferit, però avui no li surten les paraules. A poc a poc, enfilo el serrat, deixo enrere més munts de runa, pires funeràries socarrimades d’una comunitat rural. Des del capdamunt de tot del serrat, ara mancat de tots els records, deixo la caixa a terra i contemplo la vall de sota. Davant meu s’estén una vista totalment nova de teulades de palla i joncs.

Fora imatges del passat, em dic a mi mateix. No em convé distreure’m. Agafa la caixa i baixa pel mateix camí que feies servir per anar a escola. Baixa el pendent. Travessa la pista sense asfaltar de la vall, passa pel costat de la bassa d’aigües fangoses. Obliga els peus a caminar. Sí, mou-te. Mou-te. Mou-te. Continua endavant. Arrossega la caixa.

Arribo a la primera filera de cases. Amb alguns homes a les muntanyes i alguns altres a la presó, les dones han assumit les feines de sempre i d’altres de noves: donar menjar als fills i vestir-los, anar a buscar aigua, treballar als camps, cobrar una misèria i construir. Construir cases noves. Crear una nova llar. No teniu ni temps de supervisar la feina que feu. Fa falta algú de fora, com jo, que vegi el que vosaltres no teniu temps de veure. Les cabanyes es troben en diferents fases de construcció. Uns guàrdies armats patrullen pels camins del poble nou de palla. Ni un moment de descans per a vosaltres, mares, germanes i criatures.

Pregunto a la gent, a tothom, si ha vist la meva mare. Alguns fan cara d’estranyesa i em diuen que no saben de qui parlo; d’altres arronsen les espatlles o simplement mouen el cap i continuen fent el que feien. Però d’altres em demanen detalls de la meva família, on estava situat el nostre recinte familiar abans, i després assenyalen cap al lloc on potser em podran informar.

Han aplegat els diversos assentaments familiars, que abans vivien en serrats diferents, en un poble de concentració que es diu Kamĩrĩthũ, sense tenir en compte els antics veïnats. No sé com, finalment trobo la meva família. La mare i la dona del meu germà estan enfilades dalt de la teulada per refer-la, i la meva germana, des de baix, els va donant feixos de palla. Njinjũ, el meu germà petit, i uns quants homes joves que no conec cobreixen les parets de fang. El crit que llança Njinjũ quan em veu fa que tots els veïns es parin en sec i em mirin. La meva germana Njoki es frega les mans al vestit i m’estreny la mà. La mare crida: Tuge nĩ woka, així has tornat, com si s’hagués estimat més que no hagués vingut. El meu germà petit diu: Karibu. Més que una benvinguda al caliu de la llar és una invitació a ajudar-los. Busco un racó, em trec l’uniforme de l’Alliance, em poso roba vella i al cap de pocs segons estic enfangat de dalt a baix. Poc me l’imaginava així, la meva tornada.

I l’Alliance, on he viscut vuitanta-nou dies més dels que he viscut aquí, què representa per a mi, ara que aquest poble em fa sentir foraster?





2


Quan, el dijous 20 de gener de 1955, vaig posar per primera vegada els peus al recinte de l’Alliance High School, vaig tenir la sensació que m’havia salvat per miracle d’uns gossos caçadors que em perseguien en aquella mena de malson etern. Fins a aquell moment, havia viscut sempre mirant enrere ple de neguit. Des de la declaració de l’estat d’excepció de 1952, vivia amb por de caure víctima de les forces britàniques armades que vèiem pertot arreu i que buscaven membres de la guerrilla anticolonial del Mau-Mau, reals i imaginaris. Ara era dins d’un refugi, però els gossos no s’havien mogut de l’altra banda del reixat, agotzonats, panteixant, a l’aguait, esperant el moment oportú.

Els edificis de pedra, tants en un mateix lloc i tots per a nosaltres, semblaven ben bé una fortalesa, molt diferents de les cabanyes de fang i de sostre de palla en què havia viscut tota la vida. Els nostres amfitrions, que més tard vaig saber que eren els prefectes, alumnes encarregats de la disciplina als dormitoris, ens van acompanyar a fer un tomb per tot el recinte i finalment ens van portar a les nostres residències i dormitoris comunitaris respectius. Fins i tot la paraula dormitori em transmetia una sensació de seguretat i caliu. Els llits formaven dues files oposades. Entremig hi havia calaixeres, amb la part superior que feia de taula. El meu equipatge, una caixa, cabia sota el llit. El dormitori em feia pensar en la sala de l’hospital King George, on em van ingressar una vegada per problemes als ulls, només que no feia olor d’hospital sinó d’espígol. Tenia un llit de debò, el meu llit, per primera vegada a la vida. L’endemà, em van venir ganes de pessigar-me per convèncer-me que no dormia.

Divendres, el meu segon dia, ens vam inscriure i vam enllestir la qüestió de la matrícula a administració; dissabte ens van donar a tots l’uniforme de l’institut, uns pantalons curts i una camisa caqui, dues samarretes de cotó —una de blanca per dormir i una de vermella per a la feina de cada dia— i una corbata blava. Com que no paraven d’arribar més nois, aquell primer cap de setmana va passar molt de pressa, com en un somni, i tot es desdibuixava ràpidament en una boira. Els udols dels gossos planaven a l’horitzó, un eco distant.





3


Fundada l’1 de març de 1926, l’Alliance High School va sorgir de l’aliança efímera de les missions protestants de la Church of Scotland Mission, la Church Missionary Society, l’Església metodista i l’Africa Inland Mission.[1] Va ser el primer centre d’ensenyament secundari del país per als africans i l’únic vestigi que recorda el feliç moment en què les missions van estar unides. Els nens africans que acabaven l’ensenyament primari ara tenien una alternativa a la formació professional.

El centre seguia les recomanacions de la Comissió Phelps-Stokes de 1924 per a l’Educació a l’Àfrica oriental, que estava finançada per la Fundació Phelps-Stokes, amb seu a Nova York, i que s’inspirava en el model del sistema del segle XIX per educar els indígenes americans i els afroamericans del sud. Durant el curs 1924-1925, abans que oficialment fos nomenat primer director de l’Alliance, G. A. Grieves havia anat als Estats Units amb una beca Phelps-Stokes per estudiar aquell sistema, cosa que va comportar un peregrinatge gairebé obligat al Tuskegee i al Hampton. El Hampton Institute de Virgínia, fundat el 1868 pel general Samuel C. Armstrong, fill d’un missioner de Hawaii, i el Tuskegee Institute d’Alabama, fundat el 1881 per Booker T. Washington, graduat de Hampton i protegit d’Armstrong, eren els models. Aquelles institucions van donar lloc a dues maneres d’entendre l’educació gairebé contradictòries: d’una banda, el concepte d’autosuficiència i, de l’altra, l’objectiu de formar persones negres amb consciència cívica que s’adaptessin als paràmetres de l’estat racial existent.[2] L’Alliance es va crear amb aquest esperit. El lema del centre, «Forts per servir», i el seu himne, un cant a la força del cos, la ment i el caràcter, eren una nova versió del principi d’Armstrong d’unir el cos, el cor i les mans. La pregària de l’institut es feia ressò d’aquest lema: Guardeu, oh, Déu, nostre Senyor, aquest col·legi; que es compleixi la seva missió i la vida li sigui joiosa. Que d’aquí en surtin, forts de cos, ment i caràcter, homes que en nom vostre i amb el vostre poder serveixin fidelment el proïsme.

Encara que inicialment era una institució on s’impartien estudis de dos anys centrats en les lletres, l’Alliance conservava el caràcter de formació professional del model del sud dels Estats Units i oferia cursos de fusteria i agricultura. I com els seus models, preparava sobretot mestres, alguns dels quals més endavant van treballar en escoles de la missió i del Govern i en escoles africanes independents, abans que fossin prohibides. Aquest model va durar, pràcticament intacte, fins al 1940, quan Edward Carey Francis va ser director de l’institut i va empeltar la branca americana de formació professional amb un programa de gramàtica anglesa de quatre anys.

Carey Francis veia en l’Alliance una gran oportunitat per formar moralment i intel·lectualment uns dirigents per al futur capaços de conduir el país entre extrems oposats, una idea que va expressar en una carta del 24 d’abril de 1944 dirigida al reverend H. M Grace, Edimburgh House, Eaton Gate:

El sentiment racial a Kenya no és bo. Hi ha defectes en totes dues bandes. Molts europeus es mostren suspicaços respecte de les missions i l’educació («fan malbé els autòctons»), encara que això ha millorat molt; els africans senten un recel innat cap a l’home blanc. Sempre que un home intenta fer la seva feina rep crítiques de totes dues bandes, sobretot perquè és probable que cometi errors. Però també tenim una gran oportunitat. La major part dels futurs líders del país passen per les nostres mans.

En un altre escrit, Carey Francis explica que quan va arribar a Mombasa, l’octubre de 1928, un conegut que anava al mateix vaixell el va agafar a part i, amb bones intencions, li va aconsellar que procurés no fer res, ni tan sols ordenar l’equipatge, perquè això faria que «perdés prestigi davant dels indígenes».[3] Amb tot, els nois africans que va conèixer a la seva primera destinació, com a director de la Maseno High School, van mostrar una simpatia i una cortesia innates, una matèria primera que es podria treballar de la manera correcta.

Edward Carey Francis devia arribar a l’Alliance amb aquesta actitud, i aquest centre, efectivament, havia donat bona part d’un lideratge, en essència, cooperatiu. Però, contràriament a les intencions conscients dels seus fundadors, de l’Alliance també en va sortir una intensa febre nacionalista anticolonial. Paradoxalment, la pròpia estructura de l’Alliance subvertia el sistema colonial al qual havia de servir, i Carey Francis, Oficial de l’Orde de l’Imperi Britànic, seria qui va subvertir d’una manera més sistemàtica l’ordre colonial. La presència d’africans entre el professorat en condicions d’igualtat amb els professors blancs afeblia, si més no als nostres ulls, l’apartheid colonial i la imatge de l’africà com un ésser inferior. De fet, alguns eren més eficaços a l’aula que els seus homòlegs blancs. Però, independentment de què i com ensenyaven, els professors africans eren models d’allò que nosaltres podíem arribar a ser. En insistir en els bons resultats tant al camp d’esports com a l’aula, Carey Francis formava persones intel·lectuals que tenien confiança en si mateixes i que estaven preparades per anar a la universitat. Quan vaig deixar l’Alliance, sentia que, des del punt de vista acadèmic, estava a l’altura dels millors alumnes de qualsevol institut per a europeus o asiàtics.

Edward Carey Francis; fotografia treta del llibre Alliance High School: 75th Anniversary, 1926-2001 (p. 110).



Ara bé, quan hi vaig arribar, al gener de 1955, no era conscient de la història que hi havia darrere aquell centre ni tampoc de la seguretat que finalment em donaria. És clar que saber-ho no hauria canviat res. Jo en tenia prou de saber que els gossos no podien entrar en aquell recinte i pertorbar el son del Dormitori Dos de l’edifici Livingstone.





4


Si m’hagués mort una hora abans d’això, la meva vida hauria estat feliç. Però, des d’ara, al món ja res no hi compta.[4] Eren pels volts de les cinc de dilluns, el meu quart matí al Dormitori Dos. Per què aquell discurs sobre la mort? Vaig pensar, mentre, assegut, mirava amb aprensió al meu voltant. El pregoner del matí era a fora, al pati comunitari. Alguns de nosaltres començàvem a despertar-nos, i d’altres ja s’havien desvetllat del tot. L’Arap Soi, que ja estava al segon any i dormia al meu costat, em va tranquil·litzar: És en Moses Gathere, el prefecte d’aquest edifici, i aquesta és la seva manera de rebre el nou dia. O més ben dit, la seva manera de dir als prefectes dels quatre dormitoris de l’edifici Livingstone que ens facin espavilar.

Si m’hagués mort, va començar a dir altre cop en Moses. Un altre noi va dir amb un esbufec i sense adreçar-se a ningú en concret: Sòmines. Aquest és l’Stanley Njagi, va dir en Soi. Li costa despertar-se i no li agrada que el cridin. Es colga sota la manta i llegeix amb una llanterna fins ben entrada la nit. Li encanta la paraula sòmines.

Quan en Moses es disposava a pregonar per tercera vegada, com el gall bíblic, tothom ja havia saltat del llit, havia anat al lavabo de fora i havia tornat per treure’s el pijama i posar-se la roba nova, la que ens havien donat dissabte. Alguns nois van dir que s’assemblava a la que portaven els presoners, però no en vaig fer cabal. És hora de fer endreça, va dir en Moses cridant una altra vegada, i va afegir: la netedat va després de la devoció. Aquestes paraules van provocar rialles i van reduir la tensió matinal, menys a un noi que va escarnir el pregoner: Si hagués tingut un punyal a les mans, va remugar, hauria…

I aquest és l’Stephen Mũrĩithi, va dir en Soi. El molesta l’autoritat. Sempre té una actitud combativa, com si busqués brega, encara que no arriba mai tan lluny. Però el seu aire desafiant pot ser intimidador.

El dormitori immediatament va començar a bullir d’activitat. Sense cap drama shakespearià, en Bethuel A. Kiplagat, el prefecte del Dormitori Dos, amb calma i eficiència però amb autoritat, va repartir les feines del matí, amb els nois nous barrejats entre els veterans: uns quants havien d’endreçar el dormitori; uns altres havien de tallar l’herba amb dalles i esbrossar els terrenys; uns altres, netejar els vàters i els lavabos de fora.

Els nois més grans explicaven anècdotes relacionades amb els vàters, de quan els van instal·lar per primera vegada. Alguns alumnes havien fet servir els nous vàters de tassa com si fossin una altra versió de les latrines de fossa, i com que s’hi ajupien en comptes d’asseure-s’hi, era fàcil que ho fessin fora de la tassa. Ningú no assumia la responsabilitat del merder que en resultava i cap alumne s’oferia voluntari per netejar. Les amenaces de l’ús de la força eren rebudes amb silenci. A cap noi li feia gràcia que el prenguessin per un chura, un merdisser. Finalment, els professors blancs van reaccionar, van agafar escombres, aigua i altres estris i materials i van fer la feina. Així es va vèncer la resistència. Netejar els vàters es va convertir en una part acceptada i normal de les feines matinals.

Després de la neteja, vam tornar a dins i ens vam plantar vora el llit, mentre l’encarregat de l’edifici, en David Martin, acompanyat d’en Moses Gathere, inspeccionava el dormitori; una mena de competició interna entre els quatre dormitoris de l’edifici Livingstone per aconseguir la màxima netedat i preparar-se per a la inspecció de la jembe (aixada).

Tot seguit ens vam afanyar a anar a les dutxes. A mi em feia cosa de despullar-me davant dels altres. Al meu poble, els nois circumdats i els que no ho estaven no haurien compartit mai les dutxes, però aquí, això és el que feia tothom, fins i tot els prefectes. Era evident que en aquell centre no es feien aquelles diferències, perquè ningú no semblava gaire torbat davant la nuesa dels altres. Alguns ja havien començat a ensabonar-se tot cantussejant o bé parlant ben fort amb uns altres. Para de mirar i entra a la dutxa, em va dir algú cridant.

Després de la dutxa, ens havíem de preparar per a la «formació del matí», unes paraules que em van semblar màgiques. Era ben bé que cada dia, cada hora, cada minut i cada segon, d’aquell establiment en sortia alguna cosa nova i desconeguda i la promesa que en vindrien d’altres. Em vaig posar l’uniforme caqui i la corbata blava marcada amb les inicials AHS i em vaig diluir en una uniformitat caqui, mentre tots ens dirigíem cap al pati per formar, que va resultar que era el mateix lloc on havíem desembarcat el primer dia. Això no li va treure lluentor ni novetat; potser només era una superfície de murram, però aviat vaig saber que era un dels llocs més importants d’aquell establiment, l’escenari d’una representació diària de poder.

Formàvem files segons l’ordre dels edificis on dormíem, i dins de cada edifici, segons l’alçada, amb els més alts al darrere. Al davant hi teníem un pal molt alt amb una corda penjada en un costat. Els prefectes de més antiguitat s’estaven davant del seu edifici i, unes passes més endavant, de cara a nosaltres, hi havia els encarregats. Els altres professors formaven grups de dos o tres i es miraven l’espectacle amb indiferència. No havia vist mai tants professors blancs, i llavors em vaig fixar en els quatre professors negres, uns punts d’identificació.

De cop i volta, en Moses Gahere va cridar: Atenció! Els membres de l’edifici Livingstone van respondre immediatament. Del no res va aparèixer el director en funcions, en James Stephen Smith, i l’alumne representant de l’institut, en Manasseh Kegode, va començar la inspecció, seguit de prop de l’encarregat i del prefecte de l’edifici. L’Smith caminava al llarg de les files, s’aturava davant de cada noi i examinava la roba, els peus nus (les sabates només eren per al dissabte i el diumenge) i els cabells, i restava punts per cada falta que veia. Jo em pensava que m’havia pentinat a consciència, però l’Smith em va assenyalar els cabells i va treure uns quants punts a l’edifici Livingstone. A les escoles primàries on havia anat, ja havia tingut sempre problemes amb els cabells. Havia agafat el costum d’estirar-me’ls o de passar-m’hi els dits quan estava absort i concentrat i per això, per més que me’ls pentinés, al cap d’una hora se’m veien esvalotats. No havia començat amb bon peu, em vaig dir.

Mentre em preguntava què passaria a continuació, de sobte vaig sentir tambors, trompetes i clarins. La banda, després d’unes quantes rondes, es va aturar al costat del pal que s’erigia sobre una elevació de terreny coberta d’herba, davant nostre. Tota la formació, fins i tot els professors, es van redreçar en posició de ferms. Els tambors van repicar fluixet, el tambor major es va dirigir al pal amb passos mesurats i va subjectar a la corda el drap plegat que duia a les mans. Un dels nois de la banda va fer una passa endavant i va fer sonar un clarí mentre el tambor major hissava la bandera del Regne Unit. Quan finalment la bandera va voleiar al vent, al cap damunt del pal, tots es van posar a cantar solemnement:

Déu salvi la nostra graciosa reina,

Llarga vida a la nostra noble reina,

Déu salvi la reina!

Que sigui victoriosa,

Feliç i gloriosa,

Llarg sigui el seu regne sobre nosaltres;

Déu salvi la reina!



Jo no sabia ni la lletra ni la melodia, però m’hi vaig afegir en veu baixa. No crec que fos conscient de la ironia del fet que jo cantés aquell himne mentre el meu propi germà, en Good Wallace, era a les muntanyes lluitant amb les guerrilles del Mau-Mau perquè la reina no regnés gaire temps sobre Kenya.[5]

Després d’haver format, vam anar a la capella, un edifici petit amb una teulada de dos vessants molt pendents situat una mica per sota d’un extrem del camp de futbol, en un bosquet. Ens vam asseure als bancs, on hi havia bíblies i himnaris, Càntics de Lloança i Càntics de Redempció. L’Smith, director i inspector general dels cossos nets, es va transformar en el gran inspector d’ànimes. Va seguir un estricte ritual de passatges bíblics i himnes. Un himne en particular em va cridar l’atenció. Tenia un to de súplica i fervor, però transmetia un desig solemne: Renteu-me, Redemptor, i seré més blanc que la neu.

Quan vam sortir de la capella, vam anar corrents al menjador a esmorzar amb farinetes, llesques de pa sense mantega i cacau, que ens havien demanat que portéssim de casa. Havent alimentat el cos i l’ànima, estàvem a punt per a allò que ens havia portat fins allà des dels nostres diferents llocs d’origen: la dieta de la ment.





5


L’institut es dividia en dos nivells, A i B. Abans de marxar de casa, la gent de Limuru parlava de mi com si jo fos el millor estudiant de Kenya, com si fos un geni local. Així doncs, vaig quedar parat quan vaig saber que hi havia vint nois que havien tingut més bones notes que jo i que per això els havien posat al nivell A, mentre que jo estava entre els vint del nivell B que no eren tan genis. De fet, no tenia importància, perquè tots els alumnes rebien les mateixes lliçons, estudiaven els mateixos textos i feien els mateixos exàmens. Potser el meu orgull se’n va ressentir una mica, però jo encara em regia pel pacte que havia fet amb la mare: sempre m’esforçaria al màxim i veuria els resultats del meu esforç.

La llengua anglesa va ser la meva primera classe i, com tot el que vaig experimentar en aquell lloc, va començar amb misteri i drama. L’anglès panxut que va entrar a la classe era el mateix P. R. Oades que havia conegut com a cap d’administració. Després de presentar-se, va dir: Seguiu-me, i va sortir de la classe. Tots, anant darrere seu, vam travessar el pati on formàvem, vam passar per davant del camp de futbol i ens vam dirigir cap al reixat. Llavors va girar a l’esquerra, cap a una carretera de terra i ens va fer pujar al capdamunt del turó on hi havia bungalous de pedra grisa i teulades vermelles amb grans jardins de gespa ben cuidats a banda i banda. L’Oades ens va fer entrar per la porta d’una d’aquestes cases: Benvinguts al meu castell. La nostra primera lliçó d’anglès va ser un tomb per la casa real d’un anglès.

Va començar a la sala d’estar, el saló, ens va dir l’Oades, i tot seguit va descriure el que hi havia: uns quants quadres de paisatges a la paret, escenes del camp anglès; la moqueta, estores, llar de foc, la lleixa de la llar amb canelobres i figuretes de porcellana; un sofà i butaques encoixinats, tauletes de centre —no per posar-hi els peus, es va afanyar a dir—, una llibreria i un bufet alt amb plats i copes —no per fer-les servir els dies de cada dia, va afegir—. A les cambres de bany vam descobrir banyeres, piques, aixetes, raspalls de les dents i pasta de dents. Tot contrastava radicalment amb la meva cabanya del poble, un espai que servia per a tot i que de vegades es compartia amb les cabres. Les nostres cambres de bany eren els rius, on rentàvem la roba i ens banyàvem darrere les canyes, i el pati, on ficàvem els peus i les mans dins una palangana amb aigua. Al nostre poble la terra vermella formava part de la nostra cultura del bany, aquí tot era d’un blanc immaculat.

Vam passar a la cuina i l’Oades va anomenar tots els estris que hi havia: cuina elèctrica, olles, cassoles, ganivets i altres estris. Al menjador hi havia una taula amb plats, forquilles i ganivets de diverses mides i formes —que ell va anomenar coberteria— i, és clar, tovallons. L’Oades ens va explicar com calia seure —no s’havien de posar mai els colzes sobre la taula—, com s’havien d’agafar les forquilles i els ganivets, l’ordre en què s’havien de col·locar les forquilles i els ganivets i si servien per a la carn o per al peix. Era de bona educació dir: «Dóna’m la sal, si us plau», en comptes de passar el braç per davant del qui seu a la vora per agafar el que et fa falta; i és clar, inclinar el plat pel costat més allunyat del cos per no abocar-te salsa o sopa al damunt. I no es podia parlar amb la boca plena. També ens va ensenyar on ens havíem de posar el tovalló —a la falda, no pas al voltant del coll—; ens va dir que calia fer servir la punta del tovalló si volíem treure’ns alguna cosa dels llavis —però no ens hi havíem de mocar mai—. Vam aprendre que calia deixar el ganivet i la forquilla encreuats o formant un angle, millor un angle obert, per indicar al cambrer que encara no havíem acabat, i, és clar, posar el ganivet i la forquilla junts i en paral·lel per indicar al cambrer que es podia endur el plat. Ens va dir que un àpat tenia tres plats i que s’acabava amb fruita i dessert. Jo em pensava que volia dir «desert», i no «postres», i per això no entenia com se’n podia menjar un tros. Un altre noi va expressar dubtes semblants. No, era un plat, no un grapat de sorra, i es deia dessert, amb dues esses, no pas «desert». Tots vam riure. Tot era abstracte, tan diferent de la cuina rural que jo coneixia d’ugali i irio, que normalment em menjava amb els dits i sense que ningú em servís. Amb els exemples de les bones maneres a taula, l’Oades ens instruïa en l’hàbit de ser servit o, si més no, ens n’inculcava la idea.

Finalment vam passar al dormitori gran i allà l’Oades va anomenar matalassos, cobrellits, tocadors, calaixeres, armaris, pijames i camises de dormir. Quan ens anava a portar a les habitacions dels convidats, alguns nois van veure unes armes penjades en un porxo lateral. L’Oades volia passar-hi de llarg, però els nois s’hi van parar per mirar-les. Allò era una metralleta Lanchester, una pistola de bengales i una sirena, va explicar l’Oades. El 1952, quan va començar la guerra del Mau-Mau i es va declarar l’estat d’excepció, ell i en David Martin s’havien allistat a la Kenya Police Reserve. Als primers anys, també havien armat alguns alumnes amb arcs i fletxes per a la patrulla de nit, però, de moment, el Mau-Mau encara no havia atacat ni amenaçat l’institut. Es veia molt clar que l’Oades no se sentia còmode del tot; no havia previst donar-nos cap lliçó sobre armes i el seu ús.

Mentre tornàvem al pati per a la classe següent, no vam parlar d’aquesta nota discordant final. En canvi, no paràvem de dir-nos frases com: disculpa, si us plau, passa’m l’aigua si us plau, gràcies. Recitàvem l’ordre dels plats d’un àpat: entrant, sopa, segon plat, fruita i dessert, que alguns encara pronunciaven com «desert», cosa que provocava les rialles generals. Vols un tros de Sàhara? No, no, només un bocí de Kalahari. I sobretot, van salmodiar alguns, no agafeu el menjar amb les mans, tret de la fruita. Això encara va provocar més rialles: com podríem menjar gĩtheri, irio i ugali amb forquilles i ganivets? L’ugali no tindria gust, va comentar algú molt seriosament. Menjar ugali era un plaer no tan sols pel gust que tenia sinó també pel tacte: enfonsar els dits en el plat fumejant i deixar-lo refredar a la boca fent-lo rodolar amb la llengua. Ell parlava de menjar anglès, de les bones maneres angleses, van afegir uns altres. L’Oades, que havia sentit aquells comentaris, va explicar abans de donar per acabada la classe que les bones maneres a taula no tenien raça ni color. Les bones maneres, com la netedat, eren camins que duien a Déu i a la devoció.





6


L’Oades va fer les classes posteriors a l’aula, però la llengua anglesa va continuar fascinant-me. Vaig descobrir que amb la gramàtica que m’havien ensenyat a la Kĩnyogori Intermediate School estava ben preparat per continuar la secundària. La conjugació en general i les oracions i locucions subordinades adjectives i adverbials, que transformen l’estructura simple de subjecte predicat en una frase composta, no em costaven gens. La literatura era una extensió estimulant de les classes de llengua. Curiosament, però, va ser en una classe de literatura que vaig viure les primeres tensions amb els professors.

Un dia l’Smith, el director i el nostre professor de literatura, es va esplaiar llargament en la tendència que teníem a fer servir paraules grandiloqüents per suggerir un coneixement profund de la llengua: Mentre deambulava per la carretera vaig encontrar un cavaller abillat de vermell i calçat amb botes que muntava una colossal criatura de quatre potes de l’espècie bovina. Aquesta frase va convertir-se en el model de com no s’havia d’escriure en anglès.

Eviteu les paraules d’arrel llatina, ens va dir. Feu servir mots anglosaxons. Sobretot, apreneu de la Bíblia. Té la frase més curta en la nostra llengua. Jesús plorà. Dues paraules. Així doncs, seguiu l’exemple de Jesús. Parlava en un anglès molt simple.

Jo estava perplex. Sense la intenció de fer el llest ni de corregir-lo, vaig alçar la mà i vaig dir que Jesús no parlava anglès, que la Bíblia era una traducció. El meu comentari va fer riure els altres, i l’Smith va callar avergonyit. A continuació ens va fer un sermó curt sobre les ganes d’aprendre. Recordeu que heu vingut aquí a aprendre no pas a ensenyar. O que potser vols que ens canviem el lloc?, va preguntar atansant-me el guix. Hi va haver un silenci tens. Llavors va explicar que parlava de la traducció autoritzada de la Bíblia del rei Jaume, que havia inspirat molts escriptors de prosa i poesia angleses. Estava escrita en un anglès excel·lent, per a aquells qui volien aprendre. La resposta càustica del director va estroncar totes les preguntes i opinions divergents.

Aquest episodi em va fer pensar en Kenneth Mbũgua, un company de classe de l’escola primària, i en els nostres debats francs i sovint acalorats que no deixaven ni una engruna de rancúnia. Durant les meves primeres setmanes a l’Alliance havia buscat, en va, algú amb qui pogués discutir com ho fèiem en Kenneth i jo. Estava convençut que en Kenneth hauria pogut competir ben bé amb qualsevol dels meus companys. Va ser gairebé per casualitat que vam emprendre dos camins diferents: jo, cap al batxillerat i ell, cap a la formació de mestres. Gràcies a les meves notes en anglès, més que en cap altra assignatura, havia pogut entrar al millor centre d’ensenyament secundari africà.

No sabia res d’en Kenneth des que se n’havia anat a Kambui i el trobava a faltar, sobretot després de la confrontació amb l’Smith. Finalment, un dia vaig rebre un sobre molt gros d’ell. A la carta no m’explicava detalls de com li anaven les coses a l’escola de formació de mestres, ni tampoc no em preguntava res de l’Alliance. En canvi, hi reprenia un antic tema de debat nostre: si es necessitava o no es necessitava una llicència per escriure. No estic segur de com havia arribat a la conclusió que defensava, però feia temps que insistia que sense una llicència es corria el risc de ser detingut i empresonat; en Kenneth, d’altra banda, estava segur que no feia falta cap mena de títol. Ara tornava a aquest encès debat i em feia saber que havia començat a escriure un llibre per demostrar que jo anava errat. Me n’enviava unes quantes pàgines com a prova.

El seu relat, sobre un noi que se’n va a Nairobi a buscar feina per pagar-se els estudis i també els dels seus dos germans però que es deixa corrompre per la ciutat, era captivador però massa curt. Immediatament vaig adonar-me d’un defecte en la narració: en Kenneth feia servir paraules grandiloqüents i frases llargues. Abans potser m’hauria impressionat el pes del vocabulari, però ara em mirava la seva narració amb els ulls de l’Smith. La crida del director a aprendre de l’exemple de la prosa anglesa de la Bíblia em devia haver fet efecte. La versió autoritzada de la Bíblia del rei Jaume va continuar sent una de les meves lectures preferides. Vaig aprendre a combinar elements simples, compostos i complexos segons l’efecte que buscava.

Envia-me’n unes quantes pàgines més, vaig respondre a en Kenneth. Però no facis servir paraules pomposes. Llegeix altre cop la Bíblia i fixa’t en la manera com està escrita. Vaig estar a punt d’afegir que Jesús parlava amb un anglès senzill, però me’n vaig estar. Amb tot, l’Smith m’havia donat la meva primera eina crítica per avaluar un treball escrit.





7


A partir de la literatura anglesa, la història i la geografia, apreníem noves paraules, títols, fets i noms. Als laboratoris de física i química adquiríem el vocabulari relacionat amb vasos de precipitació, gasos, elements i compostos. Ara, de l’aigua, en dèiem H2O: Em pots passar l’H2O, si us plau?

M’agradava la física i la química però sovint em sentia intimidat pels altres estudiants, que actuaven com si fossin científics i parlaven com si res amb els professors. Em despertava més curiositat la conducta màgica, alquímica, dels elements quan els barrejàvem o els escalfàvem: per què de l’hidrogen i l’oxigen, que eren invisibles, en sortia aigua?, per exemple. Els elements estaven posseïts pels esperits. Però en podia parlar, dels esperits, amb els professors?

Els laboratoris de biologia, amb els seus testos de plantes i pots de vidre i granotes mortes, ratolins, milpeus i insectes conservats en formol, feien fortor d’hospitals i de mort. Jo contemplava aquelles bestioles i imaginava que ressuscitaven i ens empaitaven pel laboratori fins que en sortíem o que simplement fugien cap al pati d’herba. Vaig créixer envoltat de natura salvatge. Als aiguamolls de Manguo hi havia una gran varietat de vida: sangoneres, granotes en diferents fases de formació, des d’ous, capgrossos sense potes i amb potes fins a granotes joves, i ocells que ponien els ous entre les canyes. Probablement, als aiguamolls d’Ondiri, que eren a prop de l’institut, hi havia una varietat similar. Hauríem d’haver estudiat aquelles espècies, en comptes de plantes aïllades en testos o granotes i insectes atrapats en formol. Per bé que els laboratoris obrien nous mons i em feien veure d’una manera diferent el que fins llavors m’havia semblat ordinari, trobava la vida en els llibres de creació literària més fascinant que la vida que descrivien els llibres d’història i els laboratoris científics.





8


L’Allan Ogot, el meu primer professor de matemàtiques, era alt i traspuava seguretat i autoritat. Els termes que ens va ensenyar, teorema, prova i Q.E.D es van convertir en eslògans; frases com ara: El quadrat de la hipotenusa d’un triangle és igual a la suma dels quadrats dels catets; o A al quadrat més B al quadrat és igual a C al quadrat sortien sovint en una conversa normal. Que sàvies i profundes sonaven! Vestit amb l’uniforme d’un cap d’escoltes, l’Ogot encara feia més impressió i semblava més erudit. A l’hora de la pregària del matí i del vespre, feia uns sermons que eren més aviat un repte intel·lectual d’alta volada que no pas una crida pomposa a enlairar l’ànima o a amagar-se avergonyit, i ens sorprenia amb un vocabulari més complex que el dels seus homòlegs blancs. Però va ser a fora de classe i de la capella, quan no ensenyava, que em va deixar una empremta més perdurable. Ell ni tan sols no se’n va adonar. Un dia s’estava dret al pati quadrat d’herba, parlant amb un altre professor o amb algun alumne. Tenia un llibre a les mans i em vaig fixar en el títol: Cridem llibertat, de Peter Abrahams. Vaig quedar de pedra. Aquelles paraules evocaven un món més enllà dels murs de l’Alliance.

Potser m’hauria pogut armar de valor per demanar-li si em podia deixar el llibre, però no m’hi vaig veure mai amb cor, i a l’agost se’n va anar per estudiar en una universitat d’Escòcia. Però anys més tard, quan vaig retrobar Peter Abrahams i vaig descobrir la literatura sud-africana, vaig recordar-me de l’Allan Ogot, que allà als terrenys de l’Alliance High School, sense dir-me res em va donar una lliçó per mitjà del títol d’un llibre: Crida llibertat. Aquell silenci va ser més estimulant que qualsevol sermó dels que havia fet a la capella i més fascinant que qualsevol teorema d’Euclides.

Això es convertiria en la pauta del meu creixement intel·lectual: comentaris passatgers, imatges efímeres, sovint fora de l’aula, em deixarien una empremta perdurable, de vegades fonamental, en la meva vida.





9


La vida no era tot misteri i excitació en aquell refugi. Un dia, jo m’estava tot sol davant del menjador quan un noi em va cridar i em va oferir la mà per fer una encaixada. Quan vaig allargar la mà per estrènyer la seva, ell de seguida la va enretirar i va dir ben alt: Puça, qui et penses que ets? Vaig intentar passar per davant seu, però ell em va barrar el pas i em va dir mona. Finalment em va deixar passar dient-me que no oblidés les bones maneres quan parlava amb els superiors. Va ser una experiència brutal, humiliant, sobretot perquè no me l’esperava.

Al menjador, vaig buscar en Kenneth Wanjai, que també era de Limuru. Al nostre poble no ens coneixíem gaire, en Wanjai i jo, però l’Alliance ens havia unit. Seia al costat d’un altre alumne, en Leonard Mbũgua, que com en Wanjai, anava a un curs més endavant que jo. De primer van riure, sorpresos que no sabés que era tradició fer una mala jugada als nous.

Em van explicar amb entusiasme anècdotes d’alumnes nous que havien estat obligats a rentar la roba dels seus superiors, que havien rebut pallisses i havien hagut d’anar a dormir al bosc a la nit; que havien hagut de donar totes les seves racions de menjar; que s’havien arribat a cremar davant d’una foguera per no haver volgut donar… Van callar i van riure en veure que els mirava amb uns ulls com taronges. Allò de la foguera ho havien afegit ells per fer-ho més emocionat, van confessar. Tot allò havia passat feia molt de temps, abans que nosaltres hi anéssim, em va tranquil·litzar en Wanjai. A més, jo faig segon. El meu amic i jo et protegirem.

Alumnes de Kĩambu de l’Alliance High School, 1955: Kĩmani Nyoike (ajagut, al davant de tots a la dreta), Ngũgĩ (primera fila, tercer a l’esquerra, assegut), Moses Gathere (primer de l’esquerra, fila del mig), Kenneth Wanjai (quart a l’esquerra, última fila).



Les seves promeses de protecció no eren gaire convincents perquè ells també feien la vida impossible a d’altres i no els costava gaire fer-me callar amb aquella paraula que tant detestava, mona, quan els meus arguments eren millors que els seus. Vaig adonar-me que m’havia de fiar del meu enginy si volia sobreviure. Segons que semblava, jo havia atret el mal esperit del noi que m’havia molestat. Vaig saber que es deia Benaya Majisu i vaig tenir la mala sort de trobar-me’l sempre als llocs més inesperats. Amb les mans juntes com si resés, em deia que em parés, i jo ho feia pensant que s’havia tornat més afable, que aquesta vegada em demanaria disculpes. Però aleshores obria i tancava les mans i m’ordenava que obrís i tanqués la boca seguint els moviments de les seves mans. S’empipava quan jo m’hi negava, i em vaig convertir en un repte per a ell. Si un prefecte o qualsevol altra persona li passava a la vora, feia un posat d’allò més innocent. Era exasperant veure que no tenia ningú a qui recórrer per poder rescabalar-me. A qui podia queixar-me que un altre alumne m’havia obligat a obrir i tancar la boca seguint el ritme de les seves mans? Ell anava amb molt de compte de no tocar-me físicament, i per tant jo realment no podia fer res sinó evitar-lo. De fet, com vaig comprovar més endavant, era bon noi i amable i aquell posat de pinxo només era aparença.

Als dormitoris, els nous eren mones i puces que no es podien moure del seu lloc i no s’havien de sentir ni veure. Els pitjors gallets eren de segon i feien als de primer el que els havien fet a ells l’any anterior. Em semblava estrany que les víctimes d’assetjament escolar més recents fossin els pitjors a fer a uns altres allò que tan amargament havien patit. No he entès mai el plaer d’humiliar una altra persona i, encara menys, a algú que és més feble que tu. Em vaig prometre a mi mateix que quan anés a segon, no intimidaria els nous, una promesa que vaig complir.





10


Al cap d’unes quantes setmanes, la vida va entrar en una rutina. De dilluns a divendres les classes i altres activitats relacionades amb l’institut omplien les hores. Però el dissabte a la tarda, després de les feines del matí, molts nois afegien mitjons i sabates al seu uniforme de pantalons curts, camisa caqui i corbata blava i sortien del centre. Els qui vivien al barri anaven a casa i els altres anaven fins a les botigues índies de Kikuyu.

La ciutat de Kikuyu va néixer al voltant d’una estació ferroviària construïda el 1898 i, com en altres estacions semblants, els indis eren els comerciants de frontera que subministraven aliments, roba i transport a l’exèrcit, als treballadors del ferrocarril i als funcionaris. L’estació va anar adquirint vida pròpia que va perdurar fins i tot després que els constructors del ferrocarril se n’haguessin anat per continuar l’obra en altres punts.

No em vaig atrevir a sortir del recinte de l’Alliance durant les primeres setmanes. No tenia unes ganes especials de tornar a veure l’estació de Kikuyu; no em feia falta veure res que em fes pensar en la manera com vaig arribar a aquell establiment, amagat en un tren de mercaderies. Però un dissabte, en Wanjai i en Leonard Mbũgua em van convidar a acompanyar-los i vaig pensar que havia arribat el moment d’atrevir-me a sortir d’allà.

No vam haver de caminar gaire estona. A l’esquerra teníem els llegendaris aiguamolls d’Ondiri, que m’inspiraven el mateix respecte que vaig sentir quan en llegia i en sentia explicar històries. Quan vam arribar a Kikuyu, els uniformes ens distingien de la resta de la població, com si els botiguers indis i els compradors africans fossin la població autòctona i nosaltres, uns exploradors.

Al centre comercial, però, em vaig adonar que el nostre uniforme caqui amagava una diferència entre nosaltres: jo havia seguit en Wanjai i els altres cegament pensant que només aniríem al centre, miraríem aparadors i després tornaríem. Però quan van començar a comprar coses, allò que ens feia iguals es va desfer. Com que no tenia diners per gastar, vaig fer el que solia fer a les escoles on havia anat abans quan no tenia res per dinar: em separava del ramat i me n’anava tot sol. Les botigues s’assemblaven a les de Limuru: botigues de teles, amb l’amo darrere del taulell amb una llarga cinta mètrica al voltant del coll; botigues de comestibles, amb el venedor assegut en un tamboret alt, mastegant herbes i donant ordres al mosso; i d’altres que s’especialitzaven en varietats de menjar i llepolies exposades en caixes. Fins i tot una tassa de te o el caramel més barat estava fora del meu abast. Jo me n’hauria tornat a l’institut, però no volia recórrer aquella distància tot sol.

Vaig veure que uns altres alumnes de primer venien en la meva direcció, amb els seus mandazis i altres gormanderies, i em vaig ajupir dins del porxo de la botiga més propera per deixar-los passar. Quan anava a sortir altre cop al carrer, vaig sentir que algú em cridava. Em vaig girar i vaig veure un sastre africà que em somreia. Em pensava que em venies a saludar!, va dir mentre m’estrenyia la mà afectuosament. No et recordes de mi? Era l’Igogo, el noi de qui tothom es reia, temps enrere, quan anàvem a l’escola de Kamandũra, només perquè el seu nom volia dir «Corb».[6] Ara ja era tot un home, un sastre que llogava una màquina de cosir Singer a un botiguer indi i s’enduia a casa els beneficis. Vam xerrar dels bons temps, esquivant el tema de l’assetjament que l’havia obligat a abandonar l’escola. El teu èxit també és nostre, em va dir, i llavors em va donar unes quantes monedes perquè em comprés alguna cosa per menjar i es va disculpar perquè no podia deixar la botiga per acompanyar-me. Sempre que siguis per aquí, has de venir a explicar-me com et va tot, va dir. Potser no tindré feina i podrem anar a prendre un te junts. Li estava sincerament agraït. Vaig comprar-me alguns dolços i, havent recuperat l’autoestima, vaig buscar en Wanjai i en Mbũngua per poder tornar amb ells a l’institut a temps per al sopar, l’hora límit.

De sobte vaig veure gent que corria en totes direccions. Ja ho havia vist abans, a Limuru: era una batuda. Uns soldats africans, sota les ordres dels oficials blancs, tots armats i vestits de camuflatge, van saltar de jeeps militars que havien aparegut del no-res i van començar a empaitar els qui desapareixien darrere les botigues, deixant anar a crits, en una confusa cacofonia, Lala chini! Mikono juu! (Estireu-vos a terra! Mans enlaire!). Aviat els assaltants van ocupar tota la petita ciutat i van obligar la gent a formar grups. Però es tanca una porta i se n’obre una altra. El nostre uniforme de l’Alliance va ser un vel màgic: els gossos ni tan sols no ens van veure. Així i tot, no ens vam sentir segurs del tot fins que no vam tornar a ser dins del refugi.





11


La vida a l’institut em va continuar aportant un seguit de descobriments. Per exemple, hi havia la jerarquia i el misteri del sistema dels prefectes, que era gairebé un reflex de l’administració colonial. Els professors potser dirigien la nostra vida acadèmica, però era per mitjà dels prefectes que el director governava el centre. Feia l’efecte que el curs dels més grans, successors i hereus dels que havien acabat l’any anterior, flotava en un núvol intel·lectual en un cel inaccessible. Caminaven, parlaven i semblaven portar a sobre el pes del coneixement pur.

Les fetes dels que se n’havien anat, les seves gràcies, les seves proeses, els seus èxits, fins i tot els seus noms, s’havien convertit en una llegenda. Entre els que ens havien precedit hi havia en Henry Kuria, que havia escrit i dirigit una obra de teatre en suahili, Nakupenda Lakini… La producció, en la qual van participar tots els alumnes, es va representar per primera vegada a l’Alliance i després es va portar a la comunitat del voltant. En Kuria, a més, era el fundador i organitzador del Festival de Música de Kĩambu per a les escoles primàries del districte, i va aconseguir tot això durant l’estat d’excepció.

Encara que sembli tret d’un conte de fades, el festival de música s’havia continuat celebrant quan ell ja no hi era i, el 1955, s’havia de fer a l’altra banda de la vall, a l’Església de la Torxa. Com que s’hi podia anar a peu, vaig fer l’excursió. Vaig quedar molt impressionat en veure aquell espectacle de cant amb alumnes vestits amb uniformes dels diferents colors de les escoles elementals selectes. Aquell alumne llegendari hi era present com a convidat d’honor, però seia massa lluny de mi perquè el pogués veure bé. Això, però, no tenia importància: existia de veritat.

El festival de 1955 el va organitzar el successor d’en Kuria, en Kĩmani Nykoike, que feia el quart any a l’Alliance. En Kĩmani també va seguir els passos literaris d’en Kuria escrivint i produint una obra, Maisha ni Nini, que es va representar a l’abril davant d’un públic entusiasta en un local ple a vessar. Conegut per les seves aptituds per al debat, en Kĩmani també va fer el paper principal de la seva obra. Era escriptor, orador i actor, tres talents en una sola persona.

Les meves experiències anteriors dalt d’un escenari eren els esquetxos còmics improvisats que fèiem a l’Escola Elemental de Manguo. Maisha ni Nini, la primera obra de teatre llarga que vaig veure, era d’un nivell i una categoria molt superiors a tot el que havia vist fins llavors. D’això, a més de la llegenda d’en Kuria, va néixer el respecte que he sentit tota la vida per a les creacions dels alumnes i l’interès que he tingut sempre pel teatre.





12


El primer trimestre estava a punt d’acabar-se i jo ja havia experimentat un gran canvi. Amb tot, encara no em sentia del tot integrat a l’Alliance. No era només perquè els pinxos ens continuaven fent la vida impossible sempre que podien, sinó també perquè no havia aconseguit destacar en res d’especial. Des del punt de vista intel·lectual, sempre tenia present que els altres vint del nivell A treien més bones notes que jo i no sabia quin lloc ocupava dins del meu nivell, el B. Però, tot i que no m’acabava de situar, em vaig sentir atrapat per la febre que ara s’escampava per tot l’institut. Els exàmens! No calia que em diguessin que ja els teníem al damunt, ho vaig saber pel canvi sobtat de conducta. Els nois no aixecaven el cap dels llibres, fins i tot els pinxos.

L’ansietat em creixia a mesura que s’acostava el dimarts 5 d’abril, el primer dia d’exàmens. Després de l’últim examen del dijous, encara estava més desmoralitzat. Pel que deien els altres nois de com els havien anat, em vaig desanimar, sobretot quan vaig comparar les respostes que ells asseguraven amb tanta fermesa que eren les correctes amb el que podia recordar de les meves.

Però quan finalment van sortir les notes, en Henry Chasia, jo i en Hiram Karani, en aquest ordre, vam ser els que vam treure les millors qualificacions de tots dos nivells. Em passarien al nivell A. Haver tret bona nota en totes les assignatures, fins i tot en ciències, em va donar més confiança en mi mateix. Els alumnes que m’havien intimidat, capaços de dir de memòria molts dels teoremes i de les fórmules, no se n’havien sortit tan bé com m’havien fet creure amb les seves mostres de seguretat.

Així doncs, quan l’assemblea escolar celebrada el 21 d’abril va posar fi oficialment al primer trimestre, tenia tots els motius per esperar amb il·lusió el retorn triomfal al meu poble. Em sentia diferent respecte de mi mateix. Els resultats dels exàmens m’havien demostrat que ara era veritablement un alumne de l’Alliance. El meu uniforme de pantalons curts i camisa de color caqui, corbata blava, sabates i mitjons llargs ho deixava clar. El passi que m’havia proporcionat l’institut ho confirmaria davant de qualsevol agent que preguntés res. La imatge dels gossos caçadors panteixant a l’altra banda del reixat, a punt de saltar-me al damunt, s’havia diluït en un segon pla. L’Alliance em protegiria de tot mal. Res no m’havia preparat per afrontar la desolació del meu poble i aquella melancòlica munió de bolets que anomenaven Kamĩrĩthũ.





13


El 1955, a la meitat del meu primer trimestre a l’Alliance, a Kenya es va procedir a la concentració de població, forma innòcua amb què l’estat colonial definia el desplaçament intern forçat; però com que jo vivia entre les parets de l’institut, no em vaig assabentar que els agents de l’estat arrasaven amb buldòzers les cases de la gent o que els calaven foc quan els seus habitants es negaven a participar en la demolició. Tant si eren sospitosos de pertànyer al Mau-Mau com si no, tothom havia de traslladar-se a un emplaçament comú. En algunes regions, l’estat va obligar la gent a cavar un fossat, només amb un punt d’entrada i de sortida, al voltant de l’assentament col·lectiu. Es va desplaçar tota la població de la zona central de Kenya i, així, es va destruir l’estil de vida tradicional, amb el pretext d’aïllar i eliminar per inanició les guerrilles anticolonials de les muntanyes.

La reubicació massiva va anar seguida de la concentració parcel·lària forçada. A una persona o a les famílies que tenien trossos de terra en diferents punts els adjudicaven noves terres en una única parcel·la, però no en podien escollir la ubicació. Les persones que s’amagaven a les muntanyes o que estaven en camps de concentració no hi eren quan es feia la reubicació. Va ser un frau massiu, perquè sovint es va donar terra dels que ja eren prou pobres als que eren relativament rics i terres de familiars dels guerrillers als qui eren lleials a l’estat colonial.

Residents locals kikuius sortint del post de la home guard, la milícia local kikuiu, després d’haver estat obligats a passar-hi la nit per «protegirlos» d’un atac dels Mau-Mau, encara que la raó real era impedir que donessin menjar als guerrillers a cobert de la foscor de la nit.



La divisió entre lleials i la resta de la població es reflectia en l’arquitectura del nou poble. Els lleials ocupaven cases situades a les cantonades que tenien teulada de ferro corrugat i molt d’espai entre elles, mentre que els considerats deslleials, la majoria de la gent pobra i sense terra, vivia en cabanyes rodones de parets de fang i coberta de palla, sense a penes espai entre elles. La família lleial solia ser cristiana, relativament acomodada, amb més estudis, amb l’estructura nuclear intacta, composta de pare, mare i fills. Les llars camperoles i obreres normalment tan sols estaven compostes de mares i criatures.

Els nous pobles eren l’equivalent rural dels camps de concentració, on encara es retenien milers de persones, i cada any, des de la declaració de l’estat d’excepció de 1952, se n’hi afegien més. La majoria dels interns dels camps de concentració eren homes, els dels pobles de concentració eren, bàsicament, dones i criatures. Aquests dos tipus de concentració tenien molts trets en comú.

El més visible d’aquests trets era la torre de vigilància, normalment construïda en el terreny més alt i des de la qual la bandera del Regne Unit feia onejar el símbol de conquesta i control. Sotmesos a una vigilància constant, als qui vivien al camp i al poble, lleials o no, els aturaven i escorcollaven a qualsevol hora del dia o de la nit. A la pràctica, s’havia esborrat la línia que separava la presó, el camp de concentració i el poble.





14


Al nou Kamĩrĩthũ, la meva família vivia en una cabanya de fang i dormíem a terra. No sé com s’ho manegava la mare per trobar alguna cosa per menjar. Les dones podien anar a conrear els seus camps o a treballar per a veïns més rics només unes hores determinades d’uns dies concrets. La meva germana Njoki i la Charity, la dona del meu germà, de tant en tant treballaven a les plantacions de te dels europeus.

Les amenaces apocalíptiques encara feien l’ambient més feixuc. A mitjan juny de 1955, el governador, Sir Evelyn Barin, havia ofert l’amnistia a qualsevol guerriller del Mau-Mau que es rendís. Aquesta proposta va venir després del fracàs de les negociacions de la rendició de 1954 sota l’Operació General Xina. Segons els termes de l’amnistia, com havia passat durant les negociacions fallides de finals de 1954, els guerrillers no obtenien ni una sola concessió a les seves demandes polítiques de terra i llibertat, sinó la garantia d’una condemna a presó en comptes de la forca. En totes dues situacions, l’estat colonial es va negar a veure el Mau-Mau com un moviment nacionalista anticolonial legítim amb uns objectius polítics. Uns avions volaven baix i deixaven anar a les muntanyes i als pobles uns fulls que amenaçaven amb conseqüències sense especificar si els guerrillers no acceptaven l’oferta. Les amenaces es van intensificar durant la construcció del nou poble.

Jo relacionava l’oferta i les amenaces amb el meu germà gran, en Good Wallace, que lluitava en algun lloc de les muntanyes. Temia per la seva vida. Durant les vacances, l’escenari catastròfic planava sobre la nostra família, i jo encara ho veia més greu perquè en realitat no en parlàvem. Em sorprenia una mica que la Charity es prengués tan tranquil·lament les amenaces de destrucció, però potser només dissimulava. Marcades per l’ansietat i la incertesa, les tres setmanes de les vacances es van acabar i jo encara no m’havia trobat amb en Kenneth per parlar del seu llibre.

Vaig tornar a l’Alliance el 12 de maig per començar el segon trimestre al refugi, turmentat per les imatges de la presó comunitària que havia ajudat a construir a casa i aclaparat per la por del que podria passar a en Good Wallace i els seus companys de les guerrilles per haver desafiat les crides a la rendició. A partir de llavors viuria la meva vida en una casa que em recordava la pèrdua de la casa d’abans i en un institut que m’oferia refugi però no la seguretat de casa. Paradoxalment, tant l’un com l’altre eren construccions colonials, però tenia por que fins i tot aquestes construccions s’esfondressin i m’aixafessin els somnis.





15


Edward Carey Francis estava de permís quan jo vaig arribar a l’Alliance al gener, però la seva absència era molt sentida. Els nois dels cursos superiors en parlaven d’una manera misteriosa. Li deien Hiuria o Kihiuria i evocaven la imatge d’un rinoceront molt gros a l’atac fent moviments laterals i giravoltant. Sovint era un punt de referència en les històries sobre l’Alliance. A tot arreu, als dormitoris comunitaris durant les hores de descans, al menjador a les hores dels àpats, a les aules entre una classe i l’altra, els alumnes més grans parlaven de tot allò que els semblava que s’havia relaxat o suavitzat massa des del desembre de 1954, quan Carey Francis se n’havia anat a Anglaterra amb un permís. De les dones dels professors, vestides amb roba de colors, sobretot el diumenge, els nois deien que es comportaven com unes criatures quan no tenien el pare estricte al davant. Paka akienda Panya hutawala, deien d’altres en suahili. Ja veurem què faran els ratolins quan torni el gat. De vegades els nois imitaven Carey Francis caminant en diferents estats d’ànim, particularment quan enxampava un mestre o un alumne fent alguna cosa que desaprovava. Per alarmar-nos, deien que ningú no podia escapar-se de la seva vigilància: coneixia cadascun dels nois de l’institut, tots dos-cents, pel nom. Més ben dit, sabia el nom de tots els nois que havien passat per l’Alliance des que ell en va assumir la direcció, el 1940. En la meva imaginació, es va convertir en un immens desconegut sense forma.

Un dia del començament del segon trimestre, quan en Wanjai, l’Aaron Kandie, en Kirui i jo tornàvem del menjador havent dinat, vaig veure una figura vestida amb una sahariana i pantalons curts caqui i mitjons que travessava els camps sota el sol, jugant amb un gos: llançava una pilota de la mida de les de tenis tan lluny com podia i el gos corria a buscar-la. Aquell és en Hiuria, em va dir en Wanjai. Carey Francis, van afegir els altres. Havia tornat d’Anglaterra el 21 de maig, nou dies després de la tornada de les vacances. No semblava la figura esfereïdora que havia imaginat. Tu espera’t, va dir en Wanjai.

Ben aviat es van veure i sentir els efectes del seu retorn. Entre els professors i els alumnes es notava una nova prestesa, sincronització, autodisciplina, com si no volguessin córrer el risc de ser enxampats desprevinguts. Així i tot, jo no entenia el per què de tant enrenou.

Un diumenge, durant la formació del matí i abans d’anar a la capella, vaig poder veure amb els meus propis ulls la fúria de què tant es parlava. La formació va començar d’una manera poc propícia. Carey Francis, que duia un vestit gris i corbata blava, s’estava dret davant nostre, com els altres professors i les seves dones. Mentre esperàvem el ritual d’inspecció, va passar vora seu, una mica tard, un matrimoni europeu, el senyor i la senyora Kingsworth. La senyora Kingsworth portava un vestit que deixava veure una mica les cames, més que el de les altres senyores. L’olor del seu perfum es va escampar arreu.

De cop i volta Carey Francis va començar a respirar feixugament pel nas, treia foc pels queixals i amb la boca tancada feia anar la llengua d’un costat a l’altre, com si fos una piloteta, de manera que les galtes se li inflaven ara l’una, ara l’altra. Va començar a caminar picant de peus a terra amb força ara la dreta, ara l’esquerra, cap endavant i cap enrere, de vegades fent petits cercles com, ho he d’admetre, un toro a punt d’atacar, i a cada pas que feia aixecava pols que posava de manifest la seva ràbia, mentre els pantalons se li movien com si també estiguessin furiosos. Els nois en deien «els passos». Durant uns instants, vaig pensar que el terra cediria sota els seus peus. Sorprenentment, els professors i els alumnes més grans no semblaven perplexos, com si ja ho haguessin vist abans i només esperessin que passés el temporal o almenys que amainés.

Aquesta vegada no es va acabar com es pensaven que acabaria. Des del cel, trons i llamps van respondre a aquella respiració i aquells passos feixucs i de sobte va caure un xàfec. Els prefectes van intentar fer-nos avançar a tots en una marxa disciplinada cap a la capella, però aviat ells mateixos i fins i tot els mestres i les seves dones van haver de seguir la massa de nois que corrien cap al sagrat refugi. Quan tothom finalment seia als bancs, Carey Francis, ben serè, va llegir un passatge de El viatge del pelegrí, en el qual Cristià, que ha anat de visita a la Casa de l’Intèrpret, és conduït a una sala plena de pols. Un criat escombra la sala i la pols que aixeca gairebé ofega els presents. Llavors una dona ruixa aigua a terra i tot s’arregla:

Llavors Cristià va dir: «Quin significat té això?». L’intèrpret va respondre: «Aquesta sala és com el cor de l’home que no ha estat mai santificat per la dolça gràcia de l’evangeli. La pols és el seu pecat original i la seva corrupció interior que ha contaminat tot l’home. El que ha escombrat al començament és la Llei; però la que ha portat aigua i ha ruixat la sala és l’evangeli».

A partir d’aquest fragment, Carey Francis va fer una interpretació increïble en què va relacionar l’Alliance amb la Casa de l’Intèrpret, on la pols que nosaltres havíem portat de fora podia ser escombrada per la llei del bon comportament i regada amb l’evangeli del servei cristià. La paraula servei va aparèixer repetidament al llarg de tot el sermó. Però, va afegir, només Jesús, per mitjà de la misericòrdia, podia concedir la gràcia del fruit de les nostres lluites terrenals.

El sermó de la capella semblava encaixar molt bé amb el sermó de la natura revelat en la tempesta. Però el que es va convertir en tema de conversa va ser la fúria que Carey Francis havia mostrat abans de tots dos sermons. Què l’havia provocat? El matrimoni que ha arribat tard, van dir alguns. Carey Francis no pot suportar la falta de puntualitat i vol que els professors donin bon exemple. No, replicaven uns altres, ha estat el perfum de la dona, el seu vestit massa curt. No li agraden els excessos. No, no són els excessos. Té alguna cosa contra les dones. Té unes maneres que no s’ajusten gaire a la norma, no trobeu?, preguntaven uns altres, allunyant la conversa de la fúria i el sermó per parlar de la seva vida. Com és que el 1928 va deixar el prestigiós càrrec de professor universitari de matemàtiques a Cambridge per acceptar l’humil càrrec de director d’una escola primària africana? Creieu que només ho va fer per una vocació missionera? No, va ser alguna altra cosa. Molt personal. Oh, sí. Un amor frustrat.

Durant la Primera Guerra Mundial, deien, Carey Francis va lluitar a Anglaterra i França. Però quan va tornar a casa, va trobar-se que la seva dolça enamorada se n’havia anat a endolcir la vida d’un altre. Aleshores va allunyar el seu cor trencat de les dones i el va dedicar al seu gos i a Déu, els únics que no l’abandonarien mai, i va apartar el seu geni de la vida plàcida d’un professor entre els patis de gespa de Cambridge i el va centrar en una vida de resignació i pura devoció entre els arbustos espinosos de l’Àfrica. Realitat o ficció, la història d’amor i de guerra semblava que podia explicar per què aquell home, nascut a Hampstead, Londres, el 13 de setembre de 1897, educat a la William Ellis School i al Trinity College de Cambridge i que havia aconseguit ser wrangler, la màxima categoria del Mathematics Tripos, ho deixaria tot per anar a una escola elemental polsegosa d’una terra estrangera i començar del no-res?

Carey Francis va arribar a l’Alliance el 1940 com a director en temps de guerra i va començar per imposar una estricta disciplina. No li agradava la laxitud de l’antic règim de Grieves i va jurar que l’enderrocaria i que reconstruiria l’Alliance a imatge i semblança seva. Sota el nou règim, tot canviaria dràsticament, com en una revolució, i el primer que va fer va ser canviar els pantalons caqui llargs fins als genolls, el fes granat i les borles negres pels pantalons curts i camisa de color caqui. Va acomiadar professors, sobretot africans, que no s’ajustaven al nou règim. D’altres se’n van anar en un acte de protesta. Els alumnes es van queixar de la pèrdua dels seus professors i encara més de la pèrdua del fes granat i de les borles negres. Però el punt de ruptura entre el nou director i els alumnes va ser la crida de Francis a plantar verdures en uns horts que els assignarien per contribuir a l’esforç de guerra britànic. Algú va arrencar l’avís que el nou director havia clavat i cap alumne no va admetre ser l’autor d’una insolència com aquella, ni ningú no va voler delatar a ningú.

Carey Francis va respondre amb expulsions i pallisses; els nois readmesos, un per un i només després d’haver confessat per escrit que havien obrat malament, van prometre obeir les noves normes de disciplina i van dir: gràcies, senyor, pel càstig. Carey Francis va aprofitar la crisi per reorganitzar el funcionament diari de l’institut, separant les qüestions acadèmiques de les administratives i la vida a l’aula de la del dormitori comunitari: els professors continuarien encarregant-se del programa d’estudis i de les activitats relacionades, però el sistema dels alumnes prefectes controlaria la vida dels nois fora de l’aula. El director, naturalment, era el cap tant de la jerarquia acadèmica com de l’administrativa. Així va néixer la llegenda d’un amant de la disciplina que es va afegir a la tradició del centre amb històries d’amor, guerra i màgia.

Una vegada, mentre passejava per un dels pobles no gaire lluny de l’Alliance, Carey Francis es va aturar per xerrar amb una colla de nens africans. Va demanar a un noiet que li deixés veure una moneda que tenia a la mà. Davant de totes aquelles criatures, Carey Francis va fer desaparèixer i reaparèixer la moneda darrere l’orella d’un altre noi. Als nens els va faltar temps per anar corrents a casa per parlar d’aquell home i de la màgia.

Un dissabte al vespre vaig veure una mostra completa de la seva màgia. No podia creure que la persona que era dalt de l’escenari fos l’estricte director que em pensava que coneixia. Una vegada i una altra, feia desaparèixer cartes i pilotes de golf que després feia reaparèixer aparentment del no-res. I encara eren més sorprenents els conills i els coloms que es treia del barret. Però al final, potser recordant l’incident del poble, va tenir la precaució d’explicar que ell feia màgia, no pas bruixeria, que ell feia trucs de prestidigitació. Jo no havia vist mai trucs com aquells, i anys més tard, sempre que veia mags professionals fent altres números de prestidigitació prodigiosos, em recordava d’aquella primera Nit de Màgia amb Edward Carey Francis a l’Alliance.

Del que no vaig dubtar més endavant és del seu poder màgic com a lector. Durant una de les seves reunions dels divendres, ens va parlar d’un llibre, Tres homes en una barca (per no parlar del gos) de Jerome K. Jerome, que descriu una passejada amb barca pel riu Tàmesi. D’entrada, jo m’ho vaig prendre amb escepticisme: qui tenia ganes de sentir parlar de barques i rius que no havia vist mai? Però quan es va posar a llegir, de seguida em vaig deixar portar pels tràfecs i tribulacions humorístics, com el drama de preparar un estofat irlandès amb patates sense pelar, col, uns quants pèsols, mitja empanada de porc, un bocí de cansalada bullida i freda, salmó de pot i altres sobralles.

Quan va acabar de llegir els fragments, em sentia com si formés part de la passejada imaginària amb barca per un riu que no coneixia i reia. Va ser un moment més màgic que la nit dels trucs de prestidigitació. Em costava de reconciliar les imatges d’aquell prestidigitador que, en silenci i picant de peus a terra, provocava tempestes i feia trucs d’il·lusionisme, amb aquest loquaç prestidigitador que feia viure un llibre publicat el 1889.





16


Carey Francis no ensenyava als cursos més baixos. Per a mi va continuar sent una figura formidable que era a tot arreu, que podia provocar ara fúria, ara passió, ara rialles. M’hauria agradat conèixer-lo com a professor, però em vaig haver de conformar amb algun sermó de tant en tant a la capella i amb les reunions de divendres en què parlava de temes actuals, nacionals, continentals i internacionals: era la seva manera de mantenir-se en contacte amb tot l’alumnat.

La dimissió de Winston Churchill del càrrec de primer ministre del govern conservador el mes de novembre va ser el tema d’una d’aquestes reunions, poc després de la tornada de Carey Francis a l’institut. Churchill era un dels principals estadistes del món. Fins i tot el fet que durant la seva carrera hagués canviat de partit era una prova del seu caràcter independent: era més lleial als principis que als partits. Conservant la calma quan tots els del voltant la perdien, Churchill havia unit el món per derrotar Hitler. Va oferir sang, esforç, llàgrimes i suor, quan algú sense gaires escrúpols hauria promès la glòria. La seva aliança amb el president Franklin D. Roosevelt per redactar la Carta de l’Atlàntic el 1941, en una reunió secreta al vaixell britànic Princep de Gal·les, havia canviat els objectius de la guerra, els quals ja no eren només vèncer Hitler, sinó també garantir la llibertat per a la humanitat i refermar el dret del poble a triar el govern sota el qual volia viure.

Carey Francis ens va fer arribar les paraules de Churchill amb tanta força i convicció que era fàcil deixar-se portar per les seves afirmacions. Però dins meu, sempre hi havia la veu d’advertiment de Ngandi,[7] el meu estimat mentor d’anys anteriors, que m’havia fet un retrat diferent de Churchill: un home que lluitava per a la preservació de l’imperi. Ngandi s’havia queixat de la ingratitud de Churchill en permetre que el governador Baring declarés l’estat d’excepció a Kenya i enviés tropes britàniques a reprimir aquells mateixos kenyans que l’havien ajudat a lluitar contra Hitler i que ara volien llibertat. Van ser els conservadors de Churchill els qui van reproduir els camps de concentració de Hitler a Kenya. Ngandi potser havia desaparegut de la meva vida, però em va quedar gravada la seva manera d’analitzar el món, que posava en qüestió la correcció i fermesa de l’autoritat. No em calia la presència de Ngandi per afegir a la llista dels mals de l’imperi els pobles de concentració escampats per tota la Kenya central, perquè jo acabava de tornar d’un d’aquests pobles. Per culpa de Churchill, jo havia perdut casa meva. Aquella pèrdua m’assetjava per dins i atiava la por que hi hagués més interrupcions sobtades i inesperades a la meva vida. El dia apocalíptic fixat pel governador Baring, el 10 de juny, el dia que el Mau-Mau s’havia de rendir, va planar damunt meu tot el segon trimestre a l’Alliance, i m’aclaparava sobretot perquè no podia compartir amb ningú els meus neguits per en Good Wallace.

Malgrat tot, el drama de la vida quotidiana i de l’institut em distreia del poble nou, del dia apocalíptic i del meu germà a les muntanyes. El 4 d’agost, quan es va acabar el segon trimestre i vaig tornar al poble per a les vacances, el dia fatídic ja havia passat. Però havia tingut repercussions a casa meva: s’havien endut la mare al post de la Home Guard per interrogar-la. Ella no parlava gaire del suplici que havia patit, i jo estava segur que hi havia moltes més coses que la família m’amagava per estalviar-me el pes del que ells sabien. Em van tractar com algú de fora que no podria suportar un excés de realitat. En protegir-me, feien que em costés molt més superar el distanciament.

Sospitosos acorralats per soldats britànics durant una batuda per una part dels barris pobres dels Eastlands de Nairobi, 1953.



Si bé els avions de propaganda van parar d’escampar fulls, l’estat va intensificar el bombardeig al mont Kenya, feia batudes arbitràries a les ciutats i als mercats i també feia detencions massives i execucions públiques. Això passava amb tanta regularitat que semblava que el poble nou ho havia assimilat en una inquietant aparença de normalitat. Però aquella normalitat no alleugeria la malenconia atrapada en la capa blava de fum que planava sobre les cabanyes.

Vaig tornar a l’institut per al tercer i últim trimestre del meu primer any el 4 de setembre. Hi va haver un petit canvi en el professorat: se’n va anar l’Allan Ogot i va venir un professor nou, A. Kilelu. Les classes serien com abans, però aquest canvi va posar en perill l’estabilitat que jo esperava trobar al refugi.





17


Al tercer trimestre no vaig experimentar la curiositat i l’expectació que tenia quan vaig arribar a l’institut, ni el dramatisme del Francis del segon trimestre, però ara podia veure la llum al final del túnel de la meva condició d’alumne nou. Els alumnes més grans deixarien de tractar-me amb condescendència i de fer-me la vida impossible. La febre dels exàmens, més intensa que mai, em feia més conscient que aviat tot allò s’acabaria. Sentia la pressió d’anar a segon i mantenir-me entre els deu primers del nivell A. No em feia il·lusió que s’acabés l’any ni sortir d’allà dins, ni tan sols per unes quantes setmanes, però la preparació per als exàmens era tan intensa que em va distreure dels gossos que s’esperaven a l’altra banda del reixat.

Les classes d’estudi sempre estaven plenes a vessar; els terrenys de l’institut, plens d’estudiants que llegien a l’ombra dels arbres. Cada vegada enxampaven més estudiants intentant llegir a la claror de les llanternes sota els llençols en hores que havien de dormir. L’institut es va omplir de rates de biblioteca. Vaig quedar molt sorprès, doncs, quan em vaig assabentar que es feien assajos de Com us plagui, de Shakespeare, i que fins i tot els alumnes de l’últim curs hi participaven.

La societat de teatre de l’Alliance havia estat fundada el 1939 i Shakespeare es va convertir en un esdeveniment anual a la dècada dels cinquanta, amb Enric V, el 1952; Macbeth, el 1953 i Juli Cèsar, el 1954, unes produccions que ja formaven part de la tradició d’aquell establiment. Els nois més grans parlaven amb admiració d’en Joseph Mũngai en el paper de Macbeth i deien que quan va sortir de l’escenari després del vers: És una daga això que tinc davant,[8] tremolava com si encara tingués l’arma bruta de sang a les mans. Després de la representació, plorava, com si veiés sang a tot arreu. Durant la setmana següent no es va relacionar amb ningú, endinsat encara en el personatge, turmentat per la sang de les seves víctimes.

En Mũngai ja havia acabat la secundària a l’Alliance i havia anat a la Universitat de Makarere, però el seu Macbeth havia deixat empremta, potser fins i tot inspirava en Moses Gathere al matí quan recitava aquell Si m’hagués mort una hora abans d’això que tant m’havia sobtat. Tenia moltes ganes de veure l’obra que estava a punt de començar, Com us plagui, amb l’esperança vaga de poder gaudir d’un drama similar dalt i fora de l’escenari. Havien reconvertit el menjador en un auditori amb les cadires encarades a l’escenari, que també havien transformat amb una extensió per al prosceni. Arden semblava ben bé un bosc per on voltaven els actors vestits amb colors vius. Els nois feien tant els papers d’home com els de dona, com a l’època de Shakespeare. Era fascinant veure com amb vestits, arracades i mocadors de cap es convertien en belles dames de la cort. També era fascinant, encara que estrany, veure africans vestits com a l’Anglaterra del segle XVI i parlant amb pentàmetres iàmbics.

Però el que la representació no tenia d’autenticitat social o de semblança amb la història local quedava recompensat sobradament per un espectacle d’històries llunyanes en l’espai i en el temps. Quan vaig sentir Mwangi Kamunge, que feia el paper del malenconiós Jaques, dir: El món és un teatre, i els homes i les dones, uns actors. Amb les seves entrades i sortides, fan molts papers al llarg dels anys, vaig tenir una visió momentània del món com un immens poble dels d’abans, amb nombrosos camins que començaven i s’acaben més enllà de l’horitzó.

Mentre anava seguint l’acció, tot el que veia i sentia em despertava la imaginació, des dels decorats fins als versos declamats, el vestuari i els aires dels actors. No em vaig poder estar de comparar les parelles d’exiliats al bosc d’Arden amb el meu germà, en Good Wallace, voltant pels boscos de Nyandarua i el mont Kenya o en algun lloc de les muntanyes on vivia ara. Imaginava els guerrillers deixant-se missatges xifrats els uns als altres o llegint els fulls que escampaven les avionetes des del cel. Però les meves divagacions mentals no m’impedien gaudir d’aquella primera experiència de veure Shakespeare representat dalt d’un escenari. Potser el final feliç de l’obra era una premonició, però només de pensar en aquella possibilitat se me n’acudia una altra.

Sovint em venien pensaments i imatges del meu germà guerriller en els moments més inesperats, desencadenats per alguna associació, però sobretot per l’Oades. Des que ens havia portat a casa seva per a la primera classe d’anglès, no havia pogut oblidar que, com a membre de la Kenya Police Reserve, hauria pogut tenir un encontre mortal amb el meu germà. L’Oades era una bona persona, i no el podia imaginar en un tiroteig amb ningú, però quan vaig saber que tornaria a Anglaterra al desembre, em vaig treure un pes de sobre.

El dia del lliurament de premis anual hi va haver un fotimer de convidats, discursos i premis, que van anunciar formalment la fi del meu primer any a l’Alliance. Tots els de la nostra classe havíem quedat darrere en Henry Chasia, però jo havia aconseguit mantenir-me entre els deu millors. Podria donar aquesta bona notícia a la mare. Potser ella no entendria la diferència entre el nivell A i el B, però li podria assegurar que m’havia esforçat al màxim.

Les vacances van començar el 10 de desembre. La gent s’havia adaptat a la nova vida al poble de concentració d’una manera increïble, si més no, de cara enfora. Jo intentaria fer el mateix. Njinjũ, el meu germà petit, m’acompanyava sempre i sabia orientar-se molt bé per aquells carrers nous i estrets. Tots dos agafàvem la panga (matxet) i el jembe i anàvem als camps a trobar la mare. Mentre caminàvem, les dones ens miraven incrèdules: un alumne de l’Alliance se n’anava a embrutar-se les seves mans polides i instruïdes als camps. Però la brutícia, de fet, m’ajudava a adaptar-me. Els camps que la mare conreava eren, en bona part, els mateixos que havia tingut sempre, i treballant-hi, arrencant herbes, escampant el jaç protector, artigant i menjant les patates escalivades al foc de la mare, jo sentia una mena de connexió amb el món d’abans, amb tot allò que s’havia perdut. Quan tornava al poble al vespre, la malenconia s’emparava de mi altre cop, però dins la cabanya, amb els records de la feina als camps i de tant en tant alguna anècdota, em feia la il·lusió del recinte familiar d’abans, una il·lusió que la realitat aviat va fer miques.

Escena de la producció de 1955 de Com us plagui de William Shakespeare a l’Alliance High School.



Just abans de Nadal, van detenir la Charity, la dona del meu germà, acusada de recollir aliments i roba per a les guerrilles de les muntanyes. Jo no l’havia vist mai recollir res; no n’hi havia prou ni per a nosaltres, i no entenia d’on podia treure el temps. Però ara el meu germà era a les muntanyes i la meva cunyada a la sinistra presó de màxima seguretat de Kamĩtĩ. Sí, la realitat em va aigualir el Nadal.





1956


El conte de les ànimes en conflicte





18


Em moria de ganes que arribés el 18 de gener de 1956 per tornar al refugi. Durant el primer any el món exterior no havia interferit en la vida a l’institut, exceptuant l’autorització escrita que tots els membres de les comunitats kikuiu, embu i meru havien de tenir per viatjar amb tren o amb qualsevol mitjà de transport públic d’una regió a l’altra; una autorització que jo no tenia i que va estar a punt d’esguerrar-me l’ingrés a l’institut. A banda d’això, l’autorització no tenia cap paper en la vida dins del refugi. Però al segon any, el món exterior va començar a fer-se sentir entre aquelles parets.

Quan tot just ens havíem instal·lat, van venir uns funcionaris del govern a prendre’ns les empremtes digitals. Ens van obligar a tenir carnets d’identitat. Cada vegada que veia els funcionaris, se’m feia un nus a l’estómac. Tot el procés va anar sense incidents, però les polítiques colonials canviaven tan de pressa que el carnet d’identitat aviat va caducar i es va substituir per un passaport interior (passbook) com els que es feien servir a la Sud-àfrica de l’apartheid. Cada vegada que algun membre de les comunitats afectades es desplaçava d’una regió a l’altra calia que li segellessin les pàgines d’aquest passaport. Van apujar el llistó dels requisits per aconseguir aquest document: qui el rebia havia hagut de passar per una investigació d’antecedents que garantís que no havia jurat lleialtat al Mau-Mau. El març de 1956 un equip d’investigació oficial va venir a l’institut i durant dues setmanes van entrevistar professors, alumnes i el personal d’origen kikuiu, embu i meru. Quan em va tocar a mi, es va determinar que m’havien d’investigar a Limuru i que hauria de tornar amb una carta segellada de l’oficina del districte que certifiqués la meva innocència. Per aconseguir el segell, havia d’aconseguir una carta d’autorització del cap local de la meva zona. Això ho hauria de fer durant les vacances.

Membres de l’edifici Livingstone, 1956: David Martin, encarregat de la residència (segona fila, centre); Ben Ogutu, ajudant de l’encarregat de residència (al costat de Matin, al mig), Ngũgĩ (primera fila drets, segon de la dreta).



Així doncs, en comptes de gaudir de la meva nova vida com a alumne de segon, em sentia aclaparat per la por de no aconseguir aquella autorització. El cap que hi havia quan me n’havia anat tenia fama de ser cruel. Era possible que sabés que el meu germà era a les muntanyes i que la seva dona estava a la presó. No veia de quina manera em donaria un certificat que acredités que no tenia antecedents penals, i aquella por em martiritzava, em turmentava. No tenia ningú en qui pogués confiar. En Wanjai i jo érem tots dos de Limuru, però les nostres famílies estaven en bàndols oposats en la lluita anticolonial.

Una vegada vaig estar a punt d’explicar els meus temors a en Samuel Githegi. Ell i jo érem companys de classe i sovint ens fèiem bromes. En Samuel era de caràcter afable i amic de molta gent, però tenia alguna cosa, una mena de tristor o solitud que aleshores jo no podia entendre. Una vegada, havent dinat, vam sortir del menjador junts i vam passejar pel pati. Quan anava a explicar-li allò que em feia tanta por, de sobte, es va posar a parlar del sucre. Segons que semblava, tenia una malaltia que ell anomenava malaltia del sucre. Era greu, va dir, però així i tot, no ho vaig entendre: mai no havíem sentit parlar de la diabetis i ell feia cara de salut. L’aire trist que s’intuïa darrere el seu rostre afable va fer que no m’atrevís a parlar-li de mi.[9]

Vaig pensar en els meus professors. Com rebrien la informació sobre la meva família? Potser em delatarien com el germà d’un membre del Mau-Mau. Jo havia arribat a la majoria d’edat marcat per la idea d’un monòlit blanc, Mbarĩ ya Nyakerũ, enfrontat a un monòlit negre, Mbarĩ ya Nyakairũ. Totes les cançons populars en parlaven. Es posava en qüestió la identitat mateixa de la terra: Les White Highlands (terres altes dels blancs) contra la Black People’s Land (la terra dels negres).[10] Jomo Kenyatta, que seria el primer president kenyà, una vegada havia descrit Kenya com Bũrũrĩ wa Ngũĩ, una terra de conflicte. Es referia al conflicte entre blancs i negres, és clar. Qui eren, realment, aquells blancs que tenien el guix a la mà i que semblaven totalment dedicats al nostre benestar mental? I qui eren aquells negres que ensenyaven al costat dels blancs, també tan dedicats al nostre benestar mental? On encaixaven en l’esquema de blancs contra negres?

Fins i tot enmig dels horrors de la guerra i dels camps i pobles de concentració, els escassos professors africans de l’Alliance havien continuat sent models positius del que podríem arribar a ser, però no solien quedar-se gaire temps i no els podíem arribar a conèixer bé. En Joseph Kariuki va ser la presència negra més constant. Era un exalumne que havia entrat a l’Alliance el 1945 i que va arribar a ser alumne representant de l’institut abans d’anar a Makerere, que des de feia poc ja era un College a l’Estranger de la Universitat de Londres que podia expedir títols universitaris. Ell va ser un dels primers, els afortunats tretze, que es va llicenciar a Makerere el 1954. Tothom se l’estimava per la seva personalitat, i fins i tot Carey Francis es mostrava una mica més tolerant en el seu cas. En Kariuki era tot un espectacle quan jugava a tennis amb les senyores blanques, professores de l’institut de noies, els dissabtes a la tarda. Tots anaven vestits de blanc, ell amb pantalons curts i sabates de tennis i elles amb unes sabates semblants però amb faldilles curtes, per damunt del genoll. Després d’un partit, el veien tornar a peu a casa seva acompanyat de la dona blanca amb qui havia jugat. No vaig veure mai que, per això, a Carey Francis se li encengués la sang, potser perquè a ell li agradava molt jugar a tennis i a croquet. En Kariuki, un home encantador i elegant, solia ultrapassar els límits d’altres maneres, i quan s’havia de fer càrrec de l’institut com a director en funcions els caps de setmana, ens projectava pel·lícules amb temes seglars molt interessants que els altres professors no ens haurien deixat veure mai.

Samuel Githegi (a l’esquerra) i Ngũgĩ (a la dreta), al recinte de l’Alliance High School.



Tot i que ensenyava tenis i literatura, la seva veritable passió era la música. No era pròpiament una assignatura, però amb l’argument que la música era la porta d’accés a la literatura, sobretot, a la poesia, ens feia escoltar clàssics europeus, Beethoven, Mozart i Bach, sempre que en tenia l’oportunitat, i va arrencar rialles d’escepticisme quan va dir que Beethoven havia escrit la Novena Simfonia, amb el moviment de l’«Oda a l’Alegria» quan estava completament sord i tenia una salut precària. Si estava realment sord, com podia sentir la música que escrivia? Percebent-la, responia Kariuki. La sentia al cor i al cervell. La música vibra al cervell abans de ser capturada en sons. Tanqueu els ulls i penseu en una melodia que coneixeu: no sentiu un moviment sense so?

En Kariuki també s’encarregava del cor de l’institut, i en el gènere que millor aconseguia harmonitzar la música amb la poesia era en els espirituals. Com que aquell establiment s’inspirava en el model del sud dels Estats Units, els espirituals sempre havien estat molt populars a l’Alliance, però en Kariuki els va portar a un altre nivell. Si bé no s’entretenia gaire en l’aspecte polític dels espirituals, parlava dels seus orígens com a mecanisme de supervivència a les plantacions d’esclaus, i deixava que la música ens parlés directament a través del seu propi missatge. La mera força de la seva energia i passió convertia fins i tot els més escèptics en creients en la música i desfermava entusiasme pels espirituals. Tant si aquesta era la intenció d’en Kariuki com si no, la poesia de la resistència i la música de l’alliberació dels espirituals es feien eco d’una Kenya aleshores sotmesa a l’estat d’excepció. Com podia algú sentir cantar el cor de l’institut que ell dirigia: Vull ser lliure, ara mateix; i abans de ser esclau, enterreu-me sota el fang i deixeu-me viure en pau i llibertat i no captar les ànsies d’alliberament que hi havia al nostre voltant?

Potser em podria desfogar amb en Kariuki. Ell m’entendria. Però ni a dins ni fora de l’aula no va parlar mai obertament dels paral·lelismes que hi havia entre la música i el terror que vivia el país. Nosaltres tampoc. Ens vam guardar a dins el que pensàvem i vam limitar les nostres reflexions a qüestions sobre ritme mètric i melodia.





19


En general, el programa d’estudis de l’Alliance del nostre temps separava els coneixements de la realitat local. No havia estat sempre així. Als primers anys, hi havia hagut intents valents d’establir una relació entre l’orientació professional del centre amb el saber local. Aleshores l’agricultura era una de les assignatures més importants i l’estudi dels arbres i la fruita autòctons, el llenguatge de les marques del bestiar, l’apicultura i l’elaboració de mantega formaven part del programa. Amb la intenció de connectar amb la tecnologia local es feien visites als ferrers de la zona, dels quals els alumnes aprenien a fer forja i a fondre el ferro. Els professors havien d’aprendre almenys una llengua africana i el programa d’estudis bantus i educació cívica incorporava un projecte pràctic d’enregistrament de llegendes, endevinalles, cançons i proverbis africans.

Però a mesura que l’aspecte literari de l’acadèmia es van anar imposant gradualment, els coneixements locals van anar perdent pes. Quan el 1948 Makerere va començar a oferir programes de llicenciatura de la Universitat de Londres, l’educació secundària es va anar transformant cada vegada més en una preparació per als estudis universitaris, amb l’Overseas Cambridge School Certificate com a porta d’accés al món acadèmic. Quan vaig entrar a l’institut, el 1955, no hi quedava gairebé cap vestigi, tret de la fusteria, d’aquells primers esforços per explotar i aprofitar els coneixements locals.

Les nostres classes de literatura no eren diferents: els textos anglesos eren la norma, i Europa, la referència cultural. Però en Kariuki, que va substituir en James Smith el 1956, va fer amè l’estudi de la literatura. Al Macbeth de Shakespeare, el text del programa, va afegir-hi el que ell anomenava sonets d’amor, que nosaltres vam rebre amb alegria, pensant que podrien ser útils per als cors que començaven a desvetllar-se als xiuxiueigs de Cupido, reals o imaginaris. Fins i tot un noi no va trigar a afirmar que havia fet servir el sonet XVIII per relacionar-se amb una «davantiana» una tarda assolellada i que li havia anat molt bé, encara que no va especificar com.

Al primer trimestre del meu primer any, les constants al·lusions a les «davantianes» en anècdotes que explicaven els grans em deixaven perplex. Aquell nom evocava una imatge d’habitants d’un altre planeta, que de tant en tant baixaven a jugar en una vall de prats verds inundats de màgia que atreia els homes. En Wanjai em va desvelar el misteri de la vall.

Als primers anys, l’Alliance High School, tot i ser un centre bàsicament per a nois, també admetia noies. Entre les primeres alumnes que van acabar l’educació secundària hi havia Nyokabi, que més endavant es va casar amb el seu professor, Eliud Mathu, que va ser el segon africà kenyà que va llicenciar-se en lletres, el primer africà que va formar part del professorat de l’Alliance, el primer africà que va representar els interessos africans al Consell Legislatiu i el primer membre africà del Consell Executiu colonial. Una de les últimes alumnes que va sortir de l’Alliance High School va ser Rebecca Njau, que va actuar amb una força i una gràcia prodigioses en la posada en escena que l’institut va fer el 1951 de l’obra La senyora del fanalet i que, anys més tard, seria una figura important en l’impuls de l’educació de les dones i una de les primeres novel·listes, dramaturgues i una artista del bàtik de renom mundial. Amb tot, el nombre d’estudiants femenines va continuar sent baix: entre el 1938, quan van entrar les primeres alumnes i el 1952, quan van entrar-hi les últimes, la mitjana anual de noies només va ser de cinc.

La presència de noies en l’ensenyament secundari va canviar quan es va obrir oficialment l’Alliance Girls High School, el 1948. Les dues institucions literalment estaven l’una davant de l’altra separades per una vall, i per això els alumnes d’un centre es referien als de l’altre amb el nom inventat de «davantians». Per als nois, les noies de l’Alliance eren nimfes en una vall boirosa que amb veu melosa i irresistible entonaven cants de sirena, melodies forjades amb la promesa d’endolcir l’ànima dels afortunats, però també, amb l’amenaça de turmentar els desafortunats. Gairebé totes les anècdotes relacionades amb els afers del cor començaven i acabaven fent referència a aquelles nimfes i no sempre semblaven creïbles. Però ara, a segon, un de nosaltres jurava que havia anat a aquell prat verd i que n’havia tornat amb la promesa i no pas amb l’amenaça, tot gràcies a un sonet de Shakespeare. El seu èxit ens va animar. Ens vam aprendre el sonet sencer de memòria i el recitàvem en veu alta pels corredors de l’institut, provant diferents poses i modulacions de veu. ¿És que puc comparar-te a un jorn d’estiu,/quan tu ets més adorable i més clement?,[11] i després declamàvem: Però jo veig perenne el teu estat/i sense perdre un bri de gentilesa i rematàvem l’actuació amb els dos últims versos:

Mentre l’ull miri i l’home no hagi mort,

viurà el meu vers i et donarà suport.



Tot i que no vaig comprovar mai l’efecte del sonet en cap «davantiana», aquelles paraules no eren pas menys dolces, sobretot quan les recitava el mateix Kariuki. Les llegia amb tanta gràcia que en feia ressaltar el drama i la música. Amb els sonets, en Kariuki va demostrar la immortalitat de les creacions literàries: en una classe, a la Kenya de 1956, llegíem paraules escrites en algun lloc d’Stratford-upon-Avon o als carrers de Londres per un poeta que havia mort el 1616.





20


Però ni tan sols en Kariuki va aconseguir que jo sentís passió per tres segles d’obsessió britànica per les flors i les estacions. A Kenya tot l’any hi feia sol i hi havia verdor, i per això les flors no eren mai motiu de sorpresa. No podia sostreure’m a la màgia de la literatura, a la seva infinita capacitat d’arrencar rialles, llàgrimes i moltes altres emocions, però el fet que aquestes emocions partissin exclusivament de l’experiència anglesa del temps i del lloc intensificava encara més la meva sensació de desplaçament. No totes les flors del món eren com la munió de narcisos daurats de Wordsworth. La flora i fauna de Kenya i l’estació seca i la de pluges també podien oferir imatges que reflectissin la rellevància intemporal de l’art, però a la classe no ens en parlaven.

Aquesta tendència a fer d’Europa el punt de referència per a l’experiència humana també es manifestava en el contingut i l’enfocament d’altres assignatures. En geografia, el paisatge europeu, muntanyes, rius i zones industrials eren les formacions principals amb les quals es podien comparar les versions africanes, que eren, és clar, secundàries. A més del riu Tàmesi, que m’havien ensenyat a l’escola primària, vam estudiar altres rius civilitzats d’Europa: el Sena, el Danubi, el Rin i el Rubicó, com els primers punts on es va fer comerç i intercanvi. Pel que fa als rius africans, com el Níger, el Nil, el Congo i el Zambezi, tots descoberts per europeus, hi havia moltes raons per les quals no havien estat bressols de civilització, tret del delta del Nil, encara que en aquest cas, és clar, el delta en realitat formava part del Mediterrani i de l’Àsia Menor, com en deien llavors de l’Orient Mitjà.

A la classe d’història, vam viatjar per l’Anglaterra del segle XVI i del XVII, admirant un seguit d’herois coratjosos. Fins i tot la història d’Àfrica era, bàsicament, la història dels europeus a l’Àfrica. Livingstone, Stanley, Speke i Burton eren els exploradors extraordinaris que van portar llum al continent fosc. Eren mercaders d’ànimes que travessaven territoris de selves perilloses equipats només amb la Bíblia, amb la qual escampaven llum i expulsaven el dimoni. Tal com explicaven els assentaments colonials a l’Àfrica i a Amèrica, només els rivals espanyols i alemanys van fer un bany de sang, mentre que els anglesos vencien els reptes de la natura i de l’home. Fins i tot en relació amb el tràfic d’esclaus, els anglesos, amb les seves disposicions legals antiesclavistes, emergien com els herois del moviment abolicionista i no com els homes poc escrupolosos de l’expansió dels anys anteriors.

Brillants en molts sentits i capaços d’evocar els drames de la història, els nostres professors, com els d’altres escoles, seguien el pla d’estudis dictat pel Cambridge Examination Board. No crec que tergiversessin la història a posta; senzillament oferiren la seva versió objectiva de la història de l’Àfrica des de la perspectiva imperialista. Nosaltres ens empassàvem tota aquella informació, notes, punts de vista, i tot perquè ja llavors sabíem que les respostes correctes a les preguntes sovint tendencioses determinaven el nostre futur. El nostre futur es decidia a Anglaterra.

Aquesta pedagogia potser va portar alguns beneficis inesperats: l’esplendor d’aquell món llunyà en el temps i en l’espai era un contrast molt gran amb la foscor del món proper i present. Una fugida cap a la neu hivernal, les flors de primavera, els xalets de muntanya i la pirateria a alta mar d’aquelles èpoques i d’aquells llocs em distreien de les ansietats del moment.

Però a pesar de la fascinació que despertaven, aquestes imatges del passat no podien aturar el pas del temps. Les vacances escolars finalment van començar el 10 de maig i vaig reviure la por que aquell podia ser el meu últim dia a l’Alliance. No m’hi deixarien tornar si no presentava un certificat que demostrés que no tenia antecedents penals.





21


Durant els primers dies de vacances, vaig posposar la inevitable confrontació amb el cap local. Hinga havia succeït el seu sàdic germà, Ragae, que havia estat assassinat en circumstàncies dramàtiques. Uns membres del Mau-Mau l’havien seguit des del mercat de Limuru i li havien disparat. No el van matar, però al cap de molt temps, disfressats d’auxiliars de clínica, el van seguir fins a l’hospital de Kĩambu i li van disparar un tret fent servir un coixí de silenciador. Si bé el cap Hinga no mostrava el mateix nivell de crueltat que el seu germà, vaig suposar que covava un ressentiment contra els assassins del seu germà. Quan s’acostava la fi de les vacances, vaig decidir enllestir aquella qüestió, però estava molt angoixat. ¿Em faria passar per un altre equip d’investigació d’antecedents per comprovar que jo no havia jurat fidelitat al Mau-Mau? ¿Com ho podria demostrar, jo, això, allà, al nou Kamĩrĩthũ, on tothom coneixia en Good Wallace? De ben segur, el cap tindria prejudicis contra el germà d’un guerriller.

Un post fortificat de la Home Guard, a Kiajogu, al districte de Nyeri, amb la torre de guaita i el fossat amb estaques.



Amb un sentiment de soledat, vaig recórrer els carrers estrets del poble fins al post militar, situat a la part més alta del serrat. Quan m’apropava a la porta de la tanca, vaig sentir damunt meu l’amenaça de la torre de vigilància que s’aixecava cada vegada més grossa. Des del 1954, any que el van construir, el post era un lloc de tortura i les parets eren fetes per ofegar els crits i els gemecs de les víctimes. La mare hi havia estat tancada durant tres mesos, en què va haver de respondre a preguntes sobre la desaparició del meu germà, i més tard també, de tant en tant, quan així ho decidien les autoritats.

De cop i volta, aparentment del no-res, vaig sentir una ordre: Alto! Després d’uns segons de silenci esborronador, van abaixar el pont llevadís. Amb un nus a l’estómac, vaig travessar-lo. A sota el pont llevadís hi havia un fossat cavernós envoltat de filferro espinós a la part superior i amb tot d’estaques punxegudes de fusta clavades al fons. A la porta, armat amb documents i l’uniforme escolar, vaig explicar quin era el meu propòsit i em van deixar entrar. Alguns membres de la Home Guard i de la policia administrativa pul·lulaven pel pati amb fusells penjats a l’espatlla, mentre d’altres netejaven els fusells, jugaven als daus o a les dames. D’altres, que en comptes de camises portaven armilles, estenien roba. Em trobava dins d’un campament armat, protegit tan sols per l’uniforme de l’Alliance. Em van dur fins al despatx del cap, a l’edifici administratiu, que era quadrat i tenia les parets de pedra i la teulada de ferro.

No podia creure el que veia. El nou cap era en Fred Mbũgua, el pare d’en Kenneth i el mestre que vaig tenir a l’escola elemental de Manguo i que una vegada es va fixar en una redacció meva i la va lloar. Segons que semblava, feia poc hi havia hagut un canvi i el cap analfabet havia estat substituït per un altre que tenia estudis. No sabia com havia d’interpretar el meu antic professor, ara cap colonial, i em vaig alegrar que no em fes cap pregunta i que simplement escrigués una carta amb la seva lletra anglesa tan clara que deia que m’havien investigat i que havien vist que jo no havia fet el jurament de lleialtat. Vaig sortir exultant del despatx i del recinte, fins i tot quan em vaig adonar que, si bé havia signat la carta, no l’havia marcada amb el segell oficial. Malgrat tot, encara havia de fer una expedició al despatx de l’ajudant de districte de Tigoni per aconseguir la confirmació oficial que no tenia antecedents polítics.

La comissaria de Tigoni, on hi havia l’oficina del districte regional, era a uns quants quilòmetres del municipi de Limuru, més enllà de la Loreto Girls School, en una zona on els europeus i els africans reclamaven les mateixes terres: segons els europeus, les terres dels blancs, les White Highlands; segons els africans, el territori dels negres, el Black People’s Country. La porta del despatx de l’ajudant de districte era uns dos metres més enllà de l’entrada principal i em vaig posar a la cua dels qui esperaven el seu torn. Va anar arribant més gent, que es va posar darrere meu; formàvem una cua molt llarga i dos agents de policia vigilaven que ningú no volgués passar al davant dels altres.

Per fi em va tocar a mi. Un funcionari blanc seia darrere l’escriptori, inclinat sobre un dossier. Dret vora seu i amb un rifle al costat, hi havia un agent de policia negre que em mirava amb cara de sospita, com si l’uniforme de l’Alliance fos fals. Finalment, el funcionari blanc va alçar la vista. Es veia jove, però feia un posat seriós, d’autoritat. Mentalment li vaig posar el nom de Johnny el Verd, Johnny era el nom genèric amb què ens referíem als soldats britànics. Li vaig lliurar els papers de l’Alliance i el document del cap que confirmava la meva innocència. Ell va fer una ullada als documents i a la carta en silenci, després em va mirar amb recel i em va preguntar per què li portava documents que només confirmaven que era alumne de l’Alliance i que no havia jurat lleialtat als guerrillers. Jo li vaig explicar, titubejant, que a la carta hi faltava el seu segell oficial, un requisit necessari perquè em poguessin expedir un passaport. Va tornar a mirar la carta, va agafar un segell de la taula i l’hi va estampar, però quan anava a tornar-me el document, es va aturar i se’l va tornar a mirar. Es devia adonar que no duia la capçalera del cap ni tampoc, és clar, el seu segell. Em va donar el document amb l’ordre: Espera’t a fora. Et tornarem a investigar.

Vaig pensar que havia begut oli. M’era impossible superar la prova davant del desconegut blanc o dels agents de policia que, sota les seves ordres, m’investigarien. Em vaig estar al porxo una estona. No sé per què, no semblava que cap dels agents es fixés gaire en mi. Fins i tot vaig intentar contactar-hi amb la mirada, però ningú no va correspondre. Era evident que estaven més interessats en els que feien cua que amb mi. Em trobava en un dilema: esperar-me i no passar la investigació o anar-me’n i arriscar-me que em detinguessin. Tenia el document amb el segell oficial a la butxaca. Per què m’havia d’esperar?

Vaig començar a recular, ara una passa, ara l’altra, i ningú no va intentar parar-me. Dues. Tres. Quatre, ja havia sortit del porxo, a fora. Vaig girar-me d’esquena a l’edifici i vaig posar-me a caminar, a poc a poc, sense presses, fins a arribar al camí que duia a la carretera. Vaig girar a l’esquerra i vaig passar per davant de l’entrada principal de la comissaria. Vaig decidir que si m’enxampaven i em portaven una altra vegada a aquell despatx, juraria que no havia entès l’accent amb què parlava l’anglès en Johnny el Verd, però només de pensar que em podien atrapar, se’m va fer miques la cuirassa de despreocupació que tant m’havia costat d’aconseguir. De cop i volta, vaig ser pres del pànic. Vaig sentir petjades. Sirenes? Trets? Vaig començar a suar. Vaig arrencar a córrer sense gosar mirar enrere i no vaig parar fins que vaig ser altre cop a Kamĩrĩthũ. Les petjades, les sirenes i els trets només havien estat imaginacions meves.





22


Quan tornava a ser a l’Alliance, al començament d’agost, i ara que tenia un certificat d’antecedents polítics favorable, em van donar un passaport interior. L’objectiu d’aquest passaport era estrènyer el control governamental dels moviments de les comunitats kikuiu, embu i meru per tot el país, i obrir una esquerda entre els membres d’aquestes comunitats i els altres africans. Ni tan sols els nostres professors n’estaven exempts.

Fent creure que algunes comunitats tenien més privilegis que d’altres, l’estat esperava poder comprar la seva lleialtat. Però en realitat, quan es feien batudes, el color negre de la pell, i no pas els passaports interiors, determinava el perfil i la identitat dels sospitosos. Fins que no s’acabaven les batudes, el document d’identitat no servia per distingir els membres d’aquelles comunitats de la resta. I llavors tothom ja havia estat maltractat i humiliat d’alguna manera.

A l’Alliance, la vida va tornar a la normalitat. Però el passaport interior confirmava que els ritmes de vida a l’institut, al país i al món, aparentment inconnexos, de vegades s’encreuaven i causaven un impacte directe en les nostres vides dins del refugi, cosa que feia adonar-me que la frontera que em pensava que hi havia entre els uns i els altres, com les sirenes que m’empaitaven mentre fugia, només havia estat imaginària.

Fos com fos, a mitjan 1956, ja era evident que la resta de la meva estada a l’Alliance seria una sèrie d’encreuaments entre les realitats en conflicte de l’institut i del poble nou. Començava a fer-me a la idea que la pau que em pogués oferir aquell refugi no seria permanent, que tant l’Alliance com Kamĩrĩthũ sempre em recordarien el que havia perdut. D’altra banda, com més anava, més convençut estava que, fins i tot en temps de pànic, no m’havia de deixar vèncer per aquella por. L’aventura al post de la Home Guard de Kamĩrĩthũ tot sol i la meva fugida instintiva d’en Johnny el Verd van atiar dins meu un incipient esperit de desafiament que m’empenyia a aventurar-me a sortir d’aquell refugi, fins i tot durant el trimestre, a pesar dels gossos que hi havia al reixat. Va ser a causa d’una d’aquestes sortides, que més hauria valgut no fer-la, que finalment em van cridar al despatx del director i que per primera vegada em vaig trobar cara a cara amb Edward Carey Francis.





23


Un dissabte especial els estudiants podien estar-se fora del recinte tot el dia, sempre que tornessin a les sis. En deien «el dissabte de Nairobi», probablement perquè molts nois, sobretot els que eren de llocs més remots i no podien anar a casa, passaven el dia a la capital. El primer any, no vaig aprofitar el dissabte de Nairobi; les experiències que havia tingut durant les vacances m’havien tret les ganes d’allunyar-me de la seguretat que oferia aquell establiment. Però el segon any, en Wanjai em va convèncer perquè l’acompanyés a ell i en Leonard Mbũgua fins a Limuru.

En Wanjai em va assegurar que ell i els seus amics havien recorregut sovint els vint o vint-i-cinc quilòmetres d’anada i tornada altres dissabtes de Nairobi i que no els havia passat res. A més, el seu pare, el reverend Jeremiah Gitau, tenia cotxe i ens tornaria a l’institut. És clar que ell, ni jo tampoc, de fet, no havia pas avisat ningú de casa: sempre era una qüestió de risc, esperança i sort.

La primera part de l’excursió va anar com una seda. Vam decidir que primer aniríem a casa meva a veure la meva mare i que al final aniríem a casa seva, a veure el seu pare perquè ens tornés amb cotxe. Va resultar que la mare era als camps a prop de Limuru, en una feixa de terra que era seva des de feia molt de temps, fins i tot des d’abans que concentressin la població. Jo havia vist la immensa figuera Mugumo, al mig de la feixa des que era petit. Simbolitzava una continuïtat en la meva vida, i jo tenia la sensació que portant-hi els meus companys, els duia a la meva veritable llar. La mare ens va oferir les seves famoses patates escalivades al foc.

Contents de nosaltres mateixos i segurs que encara teníem molt de temps, vam decidir, davant la insistència d’en Wanjai, d’anar a l’escola Loreto per a noies per veure-les amb els seus llampants uniformes. En Wanjai i el seu amic volien comprovar si els rumors eren certs i les noies tenien dutxes d’aigua calenta en comptes d’aigua freda, com les que teníem a l’Alliance. Després de visitar l’escola, passaríem per casa d’en Wanjai i en acabat tornaríem a l’institut, amb estil, amb el cotxe del seu pare. Com si res.

Un cop vam ser a l’escola Loreto, vam dir a la monja que hi havia a recepció que no havíem vingut a veure a ningú en particular, que només volíem veure el col·legi. Uns nois amb l’uniforme de l’Alliance que hi anaven de visita? No tan sols ens van acompanyar per tot el centre, sinó que, a més a més, ens van tractar com si fóssim estrelles famoses; les noies no ens treien els ulls de sobre, algunes fins i tot ens xiulaven, cosa que em va sorprendre perquè em pensava que això només ho feien els nois. A diferència de l’any anterior, quan vaig anar a fer els exàmens de grau mitjà en aquell col·legi i totes les noies m’havien semblat igual de boniques, aquesta vegada era capaç de detectar algunes diferències en les seves personalitats, malgrat l’uniforme vermell que duien. Amb ganes de fer allargar aquells moments d’adulació, fins i tot vam acceptar de prendre el te amb elles a última hora de la tarda; els meus companys no em van fer cas quan els vaig advertir que potser faríem tard i em van recordar que ens portarien amb cotxe. Quan finalment ens en vam anar per tornar a Limuru, en Wanjai ens va tranquil·litzar: el seu pare, sens dubte, ens rescataria.

Però no ho va fer. Tot i que no aixecava mai la veu, allò no li va fer gens de gràcia i va preguntar a en Wanjai per què portava els seus convidats tan tard a casa. Amb el seu to calmat de predicador, va dir que com que no li havíem demanat permís per perdre el temps, bé havíem de tenir un pla per tornar a l’Alliance, i que valia més que el complíssim. Vam arribar tard a l’institut. El dissabte següent no ens van deixar sortir i ens van castigar a tallar herba. Amb aquesta lliçó vaig aprendre que no pots fer plans a partir del que esperes que els altres facin per tu.

Amb el pas de temps, i a còpia d’anar-la repetint, l’anècdota de la nostra visita a la Loreto va anar agafant dramatisme, i els inconvenients, la fatiga, els perills de caminar sols i a les fosques la van convertir en una emocionant aventura. En Wanjai, a més, devia dir meravelles de les patates escalivades de la mare perquè més endavant molts dels seus amics m’insinuaven que no els faria res d’anar a Limuru amb mi el proper dissabte de Nairobi. I també em preguntaven si era veritat que l’escola Loreto per a noies no era gaire lluny d’on jo vivia. Però com que no em podia refiar que hi hagués ningú a casa, no feia mai cas de les insinuacions. No volia fer caminar ningú vint o vint-i-cinc quilòmetres perquè després hagués de tornar amb l’estómac buit. A més a més, no se m’acudia cap altra excusa per anar a visitar l’escola Loreto, cosa que era, naturalment, el principal atractiu.





24


Al segon trimestre, en un altre dissabte de Nairobi, vaig infringir la restricció que m’havia imposat a mi mateix i vaig invitar en Johana Mwalwala. En Johana, un taita, i jo érem companys de classe; ell anava al nivell B i jo a l’A, però tots dos érem del Dormitori Dos, de l’edifici Livingstone. Sempre es mostrava educat i considerat, i això m’agradava d’ell. Li vaig confessar que no tenia manera d’avisar a casa, que ens arriscàvem a no trobar-hi ningú, i ell ho va entendre. Em sembla que senzillament volia sortir de l’institut un dissabte de Nairobi.

Ens vam posar en marxa havent esmorzat i a primera hora de la tarda ja vam arribar a les envistes de Kamĩrĩthũ. Confiava que si la mare era a casa, almenys trobaria la manera de donar-nos patates escalivades. Ens les menjaríem de pressa, acompanyades de farinetes o te i tornaríem a peu a l’institut. I ni parlar d’anar a fer una visita a l’escola Loreto o distreure’ns en res més. Si no ens movíem d’aquests paràmetres, tot sortiria tal com esperàvem, i com més ens acostàvem a Kamĩrĩthũ, més segur estava que tot aniria bé. Però els nostres plans no es van fer mai realitat.

Just abans que arribéssim al revolt de casa meva, ens vam veure atrapats en una operació militar. Soldats blancs i negres, armats i vestits de camuflatge, amb boines vermelles i vehicles militars i Land Rovers verds envoltaven una gran multitud de persones ajupides sota el sol a la plana que s’estenia més avall del poble. Jo tenia l’esperança que el nostre uniforme de l’Alliance ens faria invisibles, però no va ser així, i ens van obligar a afegir-nos als captius. A Mwalwala, com que era un taita, el van deixar marxar, però jo m’hauria d’esperar molta estona, aclaparat per aquella por que sempre tenia: que el fet d’estar emparentat amb un guerriller m’impedís de tornar a l’Alliance per sempre més. Cada vegada que semblava que vencia aquella por, passava alguna cosa o altra que m’advertia sarcàsticament: no corris tant.

Finalment em va tocar a mi. Havia après la lliçó del passat i vaig respondre a totes les preguntes sobre el meu germà i els seus contactes amb calma, declarant sincera ignorància, excusant-me en el pretext que era lluny, a l’Alliance, un internat. Malgrat els meus valents propòsits de no deixar-me dominar per la por, no em podia creure que allò m’estigués passant l’únic dissabte que havia decidit portar un amic a casa. Finalment em van deixar anar.

Mwalwala havia tingut la bona pensada de tornar a l’Alliance. Jo vaig anar corrents a casa a explicar a la meva família el que havia passat, però ells ja ho sabien. La mare va dir que no calia que tornés a casa fins que no s’acabés el trimestre. Vaig agafar el menjar que quedava. Trasbalsat i decebut, vaig tornar a l’institut tot sol, a les fosques. Feia tard, molt tard. Havia comès la mateixa falta dues vegades. Dilluns em van cridar al despatx del director.





25


Estava segur que em castigarien amb la vara o, fins i tot, que m’expulsarien de l’institut. Des que hi havia entrat, sempre m’havia preguntat quant de temps passaria fins que el fet que el meu germà estigués a les muntanyes em portés problemes. D’alguna manera, després d’aquell discurs sobre Churchill, no em vaig poder treure mai més del cap la imatge de Carey Francis com a defensor de l’Imperi britànic. Al capdavall ell era un Oficial de l’Orde de l’Imperi Britànic. Amb la imatge d’aquell home lleial a l’Imperi i llegendari defensor de la disciplina al cap, vaig entrar al seu despatx.

Portava el seu etern uniforme caqui. Em vaig quedar dret davant seu i ell no em va treure els ulls del damunt en tota l’estona. Per què havia infringit d’aquella manera les regles del centre i havia tornat a mitjanit? Aquella era la segona vegada. M’adonava de la gravetat que suposava infringir les regles? Els dissabtes de Nairobi no eren per infringir les normes. Semblava calmat, però em feia la sensació que en qualsevol moment es posaria a fer aquells passos, a fer rodar la llengua dins la galta i a treure foc pels queixals. Jo mirava la porta i les finestres.

Em trobava davant d’un dilema. Recordava tot el que havia passat aquell dissabte. Li podia parlar de la batuda, però si ho feia, hauria d’explicar-li què m’havien preguntat i què havia respost jo? Si li deia que el meu germà era a les muntanyes lluitant contra l’Imperi de Churchill, podria ser que m’expulsessin del refugi i que hagués de tornar al poble i la presó comunitària que jo havia ajudat a construir durant les primeres vacances escolars, aquell lloc que sempre em feia pensar en tot el que s’havia perdut. I tot i això, vaig decidir explicar-li-ho tot.

Ja estava! Per fi m’havia tret de sobre el meu secret. Em sentia alleugerit. Ara era jo qui el desafiava, en silenci, mirant-lo directament als ulls, resignat al meu destí. Vostè és un oficial de l’Orde de l’Imperi britànic. El meu germà lluita per posar fi a l’Imperi. Em pot fer tornar amb la mare, si vol, però mai negaré el meu germà. Ni per vostè. Ni per l’Alliance. El meu germà és un bon home. L’única cosa que ha demanat sempre és el dret a ser lliures. Que potser el vostre Churchill no va lluitar contra Hitler perquè el seu poble no estigués sotmès als alemanys? Miri, senyor, el meu germà vol el mateix per al seu poble. L’única cosa que sempre ha volgut… Carey Francis em va interrompre els pensaments.

Portava l’uniforme de l’Alliance, aquell dissabte?, em va preguntar. Allò era l’última cosa que hauria imaginat mai que li sentiria dir. L’uniforme de l’Alliance? Sí, és clar, amb la insígnia i l’emblema, AHS, vaig dir. No va fer cap més pregunta. Te’n pots anar, però d’ara endavant vés amb més de compte. Alguns d’aquells funcionaris són uns brètols, va afegir, serrant les dents.

Jo vaig quedar perplex i confós davant d’aquella reacció. Em sentia alleujat que no m’hagués imposat cap càstig, però que digués que hi havia funcionaris britànics que eren uns brètols? En el món de Carey Francis, els polítics eren o bé estadistes o bé uns brètols. Els qui m’havien detingut, tot i ser funcionaris blancs, eren uns brètols perquè no havien tingut en compte l’uniforme de l’Alliance.

Fins més tard no ho vaig entendre: no havia reaccionat al fet que el meu germà fos a les muntanyes. Ni al fet que la meva cunyada estigués en una presó de màxima seguretat. Ni tan sols no m’havia preguntat si jo havia jurat lleialtat a la guerrilla, cosa que no havia fet. Era com si ja conegués la meva vida. O potser la meva vida no era tan especial, potser era com moltes altres de les quals havia sentit parlar.

Efectivament, més endavant vaig saber que el meu cas no era únic, que entre els meus companys de classe n’hi havia que passaven infortunis semblants. Els primers dies de l’estat d’excepció, l’institut, fins i tot durant les vacances, s’havia convertit en un refugi per a les víctimes de tots dos bàndols del conflicte: els qui tenien por dels actes de revenja del Mau-Mau perquè els seus pares eren membres de la milícia local, la Home Guard, lleial a la corona, i els qui temien la venjança de les forces colonials perquè els seus parents eren membres de la guerrilla amagats a les muntanyes o tancats als camps de concentració. La reacció de Carey Francis davant la meva revelació em va esquerdar encara més aquella percepció del monòlit blanc enfrontat a un monòlit negre, que ja havia començat a trontollar a causa del gran nombre d’africans, fins i tot parents meus, que lluitaven pel bàndol colonial. En un nivell personal, la reacció de Carey Francis va reduir en bona mesura la por que m’havia turmentat en aquell refugi, la por que si sabessin que jo tenia llaços de sang amb els combatents per la llibertat, la meva educació se’n ressentiria d’alguna manera.

Com que les alegries no vénen mai soles, també vaig rebre la bona notícia poc temps després que el Native African Local Council (Consell Local d’Africans Nadius) de Kĩambu m’havia concedit una beca completa. Tindria efectes retroactius i jo no hauria de pagar matrícula durant els anys que em quedaven a l’Alliance. Les meves vacances següents, a l’agost, serien les primeres que gaudiria sense la por que els diners i la política s’interposessin en el camí de la meva educació. I llavors va passar una cosa inesperada.





26


Quan estava a punt de tornar a l’institut per a l’últim trimestre del meu segon any, vaig saber que les forces britàniques havien capturat el meu germà. Com que no hi va haver cap anunci oficial, ens en vam assabentar per mitjà dels rumors que venien de Banana Hills, on vivia la seva família política. Corrien tota mena de versions: li havien disparat a la cama; no, al cap; no, les bales li havien travessat el cor. Una cosa era constant: l’havien capturat viu. Si això era veritat, era un descans. Així i tot, em feia por que no el pengessin a Gĩthũngũri, com havien fet amb tants d’altres que havien agafat abans que a ell. El fet que no conegués els detalls de la seva captura encara intensificava més les meves pors.

Anys més tard vaig saber que en Good Wallace i els seus homes havien caigut en una emboscada poc després que ells n’haguessin parat una altra a un petit comboi de soldats britànics a prop de Longonot. Van aconseguir obrir-se pas entre el cordó militar i van córrer en diferents direccions. Les forces enemigues, amb més reforços que ells, els van perseguir implacablement per turons, valls i rius, dia i nit, per tot Gilgil, al sud de Nyandarua. Alguns companys seus van morir abatuts pel foc enemic, però en Good Wallace havia aconseguit fugir. Ell explicava una anècdota esgarrifosa d’una vegada que, totalment exhaust, havia caigut a terra i arrossegant-se s’havia anat a amagar sota un arbust espès de te a la finca Brooke Bond, a les White Highlands de Limuru, sense separar-se del fusell. Els soldats enemics estaven escampats per totes les plantes de te, i cadascun resseguia una filera diferent regirant el fullatge amb els fusells. En un moment determinat, un soldat es va plantar a tocar de l’amagatall del meu germà. En Good Wallace va pensar que estava acabat i va obrir la boca per implorar que li perdonés la vida, hapana ua, «no em matis», però com en un malson, no li va sortir la veu. I sort en va tenir. Al cap de no res, l’enemic es va allunyar, sense deixar de buscar entre els arbustos.

En Good Wallace va passar els dos dies següents intentant posar-se en contacte altre cop amb els seus camarades, però va ser inútil. Tot sol i amb el fusell com a únic company, va sospesar la seva situació: un dia havia fugit als boscos sota una pluja de bales de la policia, ara havia escapat de la mort per mera xamba. Havia de temptar la sort una altra vegada? Havia d’escollir entre acceptar una mort heroica o bé renunciar a l’esperança de poder continuar lluitant un altre dia.

Va triar la segona opció. Va enterrar el fusell sota una figuera Mugumo, va travessar rius, vessants boscosos i plantacions de cafè fins que va arribar a la propietat de la família del cap Karũga, que era a prop de Banana Hills, una bona distància. En Good Wallace coneixia aquella família dels temps que la meva germana Gathoni era veïna seva a Kĩambaa.

De bon matí, va presentar-se a la porta de la casa i es va identificar al davant de la Grace Nduta, la dona d’en Karũga, la qual li va donar la benvinguda i li va preparar menjar, el primer àpat casolà que menjava des de feia set anys. Ella va ser qui, en veu baixa, va donar la notícia al seu marit. El cap Charles Karũga Koinange va procurar que el meu germà no caigués en mans venjatives. No sabíem quina era la versió del cap, però ens vam treure un pes de sobre quan vam saber que havien portat en Good Wallace al camp de concentració de Manyani. Almenys viuria.

Les guerrilles nacionalistes van rebre un cop fort. El 21 d’octubre de 1956, les forces britàniques van capturar Dedan Kĩmathi, de qui Ngandi em parlava sovint. M’hauria agradat saber què en diria Ngandi, fos on fos que ara visqués, de la pèrdua de Kĩmathi. De ben segur que diria que només havien capturat la seva ombra, que el veritable Kĩmathi encara voltava pels turons de Nyandarua i els vessants del mont Kenya, compromès en la lluita fins al final i proclamant que valia més morir lluitant per la llibertat que no pas viure de genolls a terra.

Així i tot, la captura de Dedan Kĩmathi, després de la del meu germà, em va deixar un sentiment de derrota i de buidor. Però hi havia senyals a Kenya i al món que indicaven que en tot Àfrica es reproduïa el desafiament a l’ordre imperial simbolitzat per Kĩmathi.





27


Pocs mesos abans de la captura de Kĩmathi, el 26 de juliol de 1956, el coronel egipci Gamal Abdel Nasser, que havia arribat al poder el 1952, el mateix any que va començar la guerra del Mau-Mau a Kenya, va anunciar la nacionalització del canal de Suez per aconseguir fons per a la construcció de la presa alta d’Assuan. A mi em semblava que Nasser, de sobte, havia convertit Àfrica en protagonista de la política mundial, acaparant l’atenció de dirigents com Eisenhower, Khrusxov i Mao. La decisió de Nasser naturalment havia fet empipar els accionistes britànics i francesos de la Companyia del Canal de Suez, i les ones de l’explosió van arribar fins i tot a l’Alliance.

Carey Francis va convocar una assemblea extraordinària durant la qual va descriure Nasser com un brètol i la nacionalització com un robatori, i va explicar la història del canal: des de com Ferdinand de Lesseps el va construir el 1868 fins com va passar a ser propietat de la Companyia britànica del Canal de Suez. Jo no en sabia res, de tot allò, però em semblava prou obvi que un canal que s’havia fet en territori egipci pertanyia a Egipte, de la mateixa manera que era evident que les terres ocupades pels colons britànics eren de Kenya. Potser França hi havia aportat els coneixements d’enginyeria i Gran Bretanya, el capital, però i el territori i la mà d’obra egipcis, què?

Carey Francis era un detractor vehement de la nacionalització. Però quan el 29 d’octubre d’aquell mateix any, Israel, França i Gran Bretanya van envair Egipte per recuperar el control del canal, va pensar que allò era un error i ens ho va fer saber, assegurant que dos errors no feien un encert. Carey Francis no deixava mai de sorprendre’m.





28


Paral·lelament a tota aquella agitació política, per dins jo vivia una agitació espiritual de la qual el moment cabdal va ser cap a la darreria d’agost, durant el segon any. En David Martin havia organitzat un acte especial de la Unió Cristiana en què un evangelista ens projectaria i comentaria la pel·lícula de Billy Graham, Souls in Conflict («Ànimes en conflicte»). El predicador convidat estava relacionat amb les croades de Billy Graham. L’acte, que va tenir lloc al menjador, era obert a tothom, i hi va venir molta gent. Després de la pel·lícula, el predicador va parlar.

Era el vespre. Dret al mateix escenari que havia estat testimoni de trucs de prestidigitació, debats, obres de Shakespeare i obres totalment diferents de les shakespearianes, el predicador va començar citant la Bíblia, l’epístola als romans, 3,23: Tots, en efecte, van pecar i es troben privats de la glòria de Déu. Ens va mirar a poc a poc, d’una manera tal que em va fer l’efecte que m’assenyalava a mi en particular; després va anar directament al cor dels qui l’escoltàvem, creant una imatge vívida del foc de l’infern on anirien a parar els pecadors. I s’ho mereixien, nosaltres ens ho mereixíem, i per més bones obres que féssim, per més que aprenguéssim o estudiéssim, no ens salvaríem. Parlava amb autoritat, adreçant-se a tothom, però dirigint-me cada paraula a mi, o això em semblava. I tanmateix, ell i jo no ens coneixíem de res. Aquell Déu em va aterrir. Jo no vull anar a l’infern, em vaig dir mentalment, sorprès perquè havia sentit dir aquelles paraules moltes vegades i mai no m’havien afectat d’aquella manera. Però l’infern no era inevitable, va dir tot seguit, i va crear una altra imatge de salvació. El Déu de la ira i la venjança s’havia convertit en el Déu de la compassió i l’amor infinits. Joan en donava testimoni al seu evangeli, 3, 16 i 17: Perquè tant va estimar Déu el món, que va donar el seu Fill unigènit perquè tot el qui creu en ell no es perdi, sinó que tingui la vida eterna. Que Déu no va enviar el seu Fill al món per condemnar el món, sinó perquè el món sigui salvat per mitjà d’ell.

El predicador va continuar enraonant com si ell i Déu tinguessin una relació estreta. Déu no forçava els humans a triar un camí o l’altre. Ens donava llibertat per escollir, lliure albir. Podeu triar el cel o l’infern, va dir, de nou mirant-me i assenyalant-me. Fins i tot quan intentava amagar-me darrere els altres, els seus ulls i el seu dit encara em trobaven. Jo creia en la llibertat per escollir. Aquell home apel·lava al millor de mi, a la meva raó perquè acceptés la desraó només per la fe. I després, en nom de Déu, em va fer una proposta treta directament del llibre de l’Apocalipsi, 3,20: Mira, sóc a la porta i truco. Si algú escolta la meva veu i obre la porta, entraré a casa seva i menjaré amb ell, i ell amb mi.

No havia d’anar enlloc ni fer res d’espectacular: només em calia obrir la porta. I encara m’ho va posar més fàcil. Ens va dir que tanquéssim els ulls per poder demanar a Déu força i guiatge. Amb els ulls encara closos, vaig sentir-lo parlar directament amb Déu, demanar-li que m’ajudés a fer l’elecció correcta. A mi, sí, a mi, perquè semblava que dirigia la seva veu cap a mi tota l’estona. Déu no anirà corrents a la porta ni l’obrirà per tu amb la força. Tu l’has de deixar entrar. Ho faràs? Ens va dir, em va dir a mi, que no responguéssim en veu alta. Si triava un camí, faria el favor d’alçar la mà, sense obrir els ulls? Sí, realment feia la sensació que se m’adreçava a mi. Sentia que el cor se’m trencava a trossos. Hi havia alguna cosa que començava a cedir, una mena de rendició de la voluntat, del pensament, de la raó. Notava els seus ulls damunt meu, sotjant-me per veure si alçava la mà en un gest de rendició i submissió total. Ho vaig fer, sense preocupar-me de si hi havia ningú més que també l’aixequés. Al capdavall, el predicador s’havia adreçat només a mi.

Has pres la decisió més important de la teva vida. Va enraonar una mica més i després em va dir que podia abaixar la mà i obrir els ulls. Hi havia silenci. En David Martin va dir que tothom se’n podia anar, però va demanar que aquells que havien alçat la mà i acceptat Jesús com el seu salvador personal es quedessin, juntament amb els que ja ho havien fet abans. Hi havia un grupet de nois que sempre havien dit que coneixien Jesús més bé que tots nosaltres. Em vaig quedar, convençut que jo seria l’únic. La majoria se’n va anar, mirant enrere per veure qui havia caigut en la trampa.

Jo era un dels que hi havien caigut, però em vaig sentir alleujat quan vaig veure que no era l’únic. Érem un grup nombrós de nous conversos, i els conversos anteriors ens donaven la benvinguda a la congregació. Havíem estat elevats al seu pla espiritual. El qui més destacava de tots ells era l’Elijah Kahonoki,[12] o E. K., que sempre havia fet ostentació de la seva fe. El predicador va parlar en un to triomfant, però ens va advertir que trobaríem moltes temptacions pel camí. Si Satanàs havia estat prou descarat per temptar Jesús, qui érem nosaltres per pensar que el dimoni ens deixaria en pau? Però el triomf de Jesús ens podia donar força. L’E. K. ens va assegurar que l’associació cristiana dels salvats sempre ens faria costat en la nostra lluita contra les temptacions.

Aquell no era el primer cas d’evangelització a l’Alliance. El 1949, ja havien arribat a Kenya els Balokole, partidaris del moviment, nascut a Ruanda, basat en el lema «Jesús és el meu salvador personal». Alguns nois de l’Alliance s’hi van unir i van continuar la tradició. Tot i que eren membres fidels de la Unió Cristiana, que es reunia regularment per estudiar les Escriptures, els Balokole, o els Salvats, formaven un grup a part i celebraven les seves reunions de pregària.

La Unió Cristiana amb visitants de fora de l’institut, 1956. Edward Carey Frances (segona fila, segon a l’esquerra); Ngũgĩ (segona fila, quart a l’esquerra); Joshua Omange (segona fila, cinquè a l’esquerra); David Martin, cap de la Unió Cristiana (segona fila, al centre). Al fons, la capella de l’Alliance High School.



Carey Francis, tot i els seus sermons sobre la Casa de l’Intèrpret, no tenia res a veure amb aquell moviment espiritual de fidels que feien grans mostres de penediment i que proclamaven «Jesús és el meu salvador personal». Per a ell, el cristianisme era com una cursa de fons, i sovint deia que calia anar a poc a poc per poder dir al final: he lluitat bé, he acabat la cursa, he conservat la fe. Considerava que per proclamar la fe eren més importants els actes i la conducta que no les paraules estridents. Però no menystenia l’evangelització i probablement la valorava: els Balokole eren els catequistes més fidels de les sessions dominicals i cada diumenge sortien de l’Alliance i recorrien molts quilòmetres per arribar als racons més remots.





29


Amb el temps, uns quants dels qui havien aixecat la mà i que es van quedar amb nosaltres van tornar gradualment als seus vells costums. Però el meu company de classe Joseph Omange, l’E.K. i jo vam formar un conciliàbul de tres persones i vam construir una fortalesa espiritual al nostre voltant. Tots tres ens havíem proposat de no deixar entrar Satanàs entre nosaltres. Ens trobàvem cada dia ben d’hora a la capella, llegíem la Bíblia i resàvem abans que arribés tota la congregació. Com que l’E. K. havia acceptat Jesús com el seu salvador personal molt abans que nosaltres, era el cap del trio. Amb els anys, havia fet bones connexions amb la comunitat evangèlica dels pobles del voltant i mes allunyats, a Nairobi i a altres ciutats. A través d’ell ens sentíem connectats a aquella comunitat més gran dels Balokole fora dels murs de l’Alliance.

Una de les responsabilitats més importants dels salvats era donar fe de la gràcia i misericòrdia infinites de Nostre Senyor, per tal de convertir altres persones al camí de la Creu. L’E. K. ho feia de forma natural, mentre que a mi la majoria de les vegades se’m travava la llengua. Em costava trobar-me amb uns perfectes desconeguts i començar a parlar-los de la meva fe. Em semblava que feia el fatxenda i que posava els altres a la defensiva. Ho trobava massa indiscret. Però l’E. K. em deia que d’això es tractava, que la idea era fer que el pecador se sentís incòmode i que s’adonés que Satanàs se li havia instal·lat al cor.

L’altre ritual que es feia als cercles en què es movia l’E. K. era confessar els pecats davant dels Salvats. Cada penitent, com empès per alguna força, explicava com havia descobert el Senyor. Com si s’inspirés en Les confessions de sant Agustí, exagerava el grau de la seva depravació durant la vida anterior, abans que el Senyor s’apiadés d’ell i li ensenyés el camí de la Creu. Sovint, els que es confessaven explicaven nombrosos encontres amb el dimoni posteriors a la conversió, per demostrar que Satanàs era implacable en els seus intents de separar-los de la Creu. N’hi havia que eren molt creatius en les descripcions gràfiques de les temptacions que havien hagut de vèncer. Uns quants havien aconseguit resistir-se al temptador, però d’altres havien caigut i eren aquests els qui suscitaven les pregàries més fervoroses de suport en la seva lluita contra Satanàs. Com més gran era la temptació, tant si s’hi queia com si no, més talla moral tenia la persona temptada. Els pecats que més cridaven l’atenció eren els relacionats amb el desig sexual. No n’hi havia cap de més greu. Al capdavall, el sexe era el pecat original que havia privat la humanitat de la glòria de Déu. Alguns donaven detalls excitants que feien que ens en anéssim amb més imatges sexuals al cap que abans.

Quan em va tocar a mi, amb consternació em vaig adonar que no tenia cap pecat per confessar. Però bé devia haver pecat! Tothom ho feia! Si dèiem que no havíem pecat, ens enganyàvem a nosaltres mateixos. L’Omange tenia el mateix problema que jo; era un pecador que no sabia quins pecats havia comès. Només se’ns acudien pecats trivials com ara enrabiades, paraulotes o bé llegir d’amagat una hora més després de les nou, quan ja havíem de dormir. Però l’E.K. sempre tenia un munt de pecats per confessar, sobretot relacionats amb el desig del sexe contrari. Cada vegada, havia aconseguit vèncer Satanàs.

L’Omange i jo semblàvem impostors. Al final, ens vam allunyar dels grups de fora l’institut, però vam mantenir el nostre conciliàbul i la nostra rutina diària de pregàries addicionals i lectura de la Bíblia. L’E. K. mai no es cansava d’informar-nos sobre les seves reunions amb altres germans i germanes en Crist. Nosaltres confiàvem que ell ens aclariria els dubtes amb citacions bíbliques. Parlava amb l’autoritat d’aquell qui ha conversat directament amb Déu, i això encara em feia dubtar més de la meva situació: no estava mai segur de si Déu m’havia parlat directament.

Una vegada li vaig preguntar en quina llengua li parlava Déu. En anglès, em va dir. I com se sabia si era Déu o Jesús qui parlava amb tu? Hi havia cap diferència en el timbre i el volum de les veus? Jesús i Déu eren una mateixa persona. Si conservava la fe, aviat veuria la diferència. Aquestes qüestions, molt importants perquè em preocupaven de debò, van començar a crear tensió entre nosaltres.

Una de les més polèmiques va ser la qüestió sobre el color de Déu i de Jesús. El 26 de setembre de 1956, Sam Ntiro, aleshores professor de la Makerere Art School, i el seu alumne, Elimo Njau,[13] van venir al nostre institut per parlar-nos d’art i ensenyar-nos quadres d’un Crist negre, i ens van recordar que Jesús no havia nascut a l’Europa blanca. Si bé no portaven cap quadre de Déu, van argüir que Déu es revelava en els diferents colors de les diferents cultures. Déu, al capdavall, havia creat l’home a imatge i semblança seva; els negres en la seva esplèndida negror, i els blancs en la seva argentada blancor.

Molts es van mostrar escèptics. Totes les imatges que havíem vist en llibres i revistes representaven un Jesús ros i d’ulls blaus. Alguns dels professors blancs ens van dir que no calia veure Déu des de la perspectiva racial. Déu no tenia color. Jesús era blanc i el blanc no era cap color. L’E. K. també era de l’opinió que Déu i Jesús no eren de cap color, però no podia explicar per què les imatges de la literatura cristiana els representaven a tots dos blancs. Jo era del parer de Ntiro i Njau: si Déu havia creat l’home a imatge i semblança seva, el negre també era un color de Déu. Tots podíem saber com era Déu mirant-nos a nosaltres mateixos.

M’amoïnava la meva incapacitat de sentir la veu de Déu o de guiar nous deixebles cap a la Creu, com feia l’E. K. Se’m va acudir que si aconseguia convertir una persona, si aconseguia d’alguna manera acostar una ànima a Crist, se m’apaivagarien els dubtes. Vaig començar a parlar de la meva fe, principalment a amics escollits, d’un en un. Però cada vegada que ho intentava, que van ser ben poques, els altres em miraven i reien, o em feien preguntes a les quals no sabia respondre. Els meus amics eren els pitjors perquè em deien clarament que no em creien. O d’altres, fent broma, em demanaven que confessés els meus pecats davant seu perquè així els podrien comparar amb els seus. Em deien que no m’havien vist clavant-me cops al pit i cridant tukutendereza en una reunió multitudinària. Vaig explicar els meus problemes a l’E.K., que les meves crides a la raó sempre suscitaven més discussions que conversions. No, has d’apel·lar al cor, no a la ment, em va dir. La fe no era una qüestió de lògica. Em va dir que no em preocupés, que calia temps per arribar a aprendre les maneres d’expulsar Satanàs de les ànimes dels caiguts. Però em frustrava que els meus intents de convertir algú no donessin mai fruit. Per part seva, l’E. K. deia que tenia molt d’èxit i tenia un grupet de seguidors que afirmaven que gràcies a ell havien trobat el Senyor.

Un matí, a l’últim any, ens vam trobar com de costum. L’E. K. ens havia convocat amb un objectiu específic. Després dels rituals de pregària i de la nostra dosi diària d’Escriptures, va dir que ens havia d’explicar una cosa sobre la temptació de la carn. Quan anàvem a resar per ell, perquè una altra vegada tingués més força de voluntat, ens va dir que la situació era més greu que això. Havia deixat una germana en Crist en estat de bona esperança. Això era un pecat molt gros, més gros que cap dels que havia confessat mai. Nosaltres vam quedar bocabadats, però allò també ens va fer veure que el seu compromís era molt gran: havia confessat i ara ens demanava humilment que reséssim per ell. Després de les pregàries, l’Omange va parlar amb franquesa i sinceritat. El que estava fet, ja estava fet. Nosaltres li continuaríem donant suport. Per començar, vam prometre que l’acompanyaríem al casament, que vam suposar que es faria aviat perquè la criatura nasqués dins del matrimoni. L’E. K. va dubtar. No tenia intenció de casar-s’hi, i per més que li vam suplicar, no va canviar d’idea. L’Omange es va posar a plorar. Ens sentíem traïts.

Més endavant, vaig saber que aquelles temptacions de les quals l’E. K. es confessava eren reals, i que la dona de qui ens va parlar no era la primera a qui havia deixat en estat de bona esperança. Amb les seves commovedores confessions va aconseguir continuar sent un membre digne de confiança de la comunitat evangèlica. Però l’Omange i jo no ens vam poder refer del disgust que vam tenir quan es va negar categòricament a casar-se amb la dona. El nostre conciliàbul es va desfer. No ens vam tornar a trobar mai més com a trio evangelitzador, encara que l’Omange i jo vam continuar sent germans en Crist, ara més que mai, després d’aquella experiència de traïció.

Em va recordar amb més curiositat encara el punt de vista que Carey Francis tenia de la vida cristiana, segons el qual no n’hi havia prou només amb les expressions de devoció, sinó que s’havia de reflectir en les accions i opcions quotidianes; a l’aula, al treball voluntari, als esports. Les temptacions podien aparèixer en qualsevol d’aquestes activitats i no necessàriament per mitjà d’un encontre dramàtic amb Satanàs quan estàs sol a les muntanyes o a les planes del desert. La desintegració del nostre conciliàbul em va deixar un buit al cor i va fer augmentar els meus dubtes. Però mai no em vaig rendir i vaig continuar intentant convertir les ànimes de les persones que coneixia, malgrat els fracassos cada vegada més nombrosos.





30


El meu fervor religiós, per més intens que fos, no podia esborrar la passió que sentia pel teatre. La posada en escena de l’obra shakespeariana Enric IV Primera part marcava la fi de l’any escolar i vaig presentar-me a les proves per a un paper. Finalment no en vaig aconseguir cap de parlat, però vaig ser un dels soldats de peu, que duien una pica de fusta a les mans tota l’estona; vaig formar part del teló de fons humà i silenciós. Com que havia d’estar concentrat encara que no hi digués res, participar en l’obra va evitar que la imaginació em divagués i afegís fantasies pròpies a l’univers que s’anava desplegant; així i tot, en aquell drama històric s’hi reflectia més clarament la lluita pel poder i la violència que aquesta lluita comportava que a Com us plagui.

Ngũgĩ a la representació d’Enric IV, Primera part, de Shakespeare, que es va fer a l’Alliance High School el 1956 (fila inferior, primer a l’esquerra).



Durant la producció, vaig quedar fascinat pel progrés dels actors, des de les imperfeccions inicials fins a l’execució gairebé impecable de l’última representació. Vaig arribar a veure el caràcter del teatre com un esforç col·lectiu: la dependència mútua que tenien, entre bastidors, els actors secundaris i els principals; l’organització dels accessoris, vestuari i il·luminació; i la direcció amb la finalitat de crear un bon espectacle per a un públic entusiasta. Ningú que veiés aquella impecable actuació no podria imaginar mai quantes vegades, durant els assajos, els actors oblidaven les seves frases i posicions o les nombroses tensions i el conflicte de personalitats que arribaven a paralitzar els preparatius de l’obra. L’èxit col·lectiu va ser embriagador i va recompensar amb escreix el perill constant de caos. Fins i tot la baixada d’adrenalina que hi va haver els dies posteriors a la representació final no va poder esborrar el record alegre de l’esforç comú.

Però a banda de la joia i les penalitats que comportava el fet de participar-hi, el teatre polític dalt de l’escenari imitava el teatre real de la política que es desenvolupava a l’altra banda de les portes de l’institut. Al món, els soviètics havien envaït Hongria, un fet que va provocar la condemna de Carey Francis, i al país, el Mau-Mau i els britànics encara estaven en peu de guerra. Tots tres drames m’afectaven de maneres diferents. El que es representava dalt de l’escenari em distreia de les cabòries, el d’Hongria em despertava la curiositat, però el del país era una amenaça física. El fet que en Good Wallace ja no fos un membre actiu de la guerrilla sinó un presoner de guerra no em va estalviar el neguit que vaig sentir quan vaig tornar a Kamĩrĩthũ al final de l’any. Vaig deixar el refugi al desembre, a la fi del segon curs, esperant poder tornar-hi sa i estalvi al gener, per fer el tercer.





31


La mare era de poques paraules, fins i tot en els temps més difícils. Sempre s’alegrava de veure’m i de saber que els estudis m’anaven bé, però estava més tranquil·la per la meva seguretat quan jo era a l’institut que quan era a la nova casa, i es treia un pes del damunt quan s’acabaven les vacances. M’hauria agradat que m’hagués parlat més del que pensava i sentia respecte del que estava passant, de la detenció i arrest del meu germà, per exemple, o dels interrogatoris que havia hagut de patir. Però per a ella, tot estava a les mans de Déu, i el seu proverbi, Gũitirĩ ũtukũ ũtakĩa («cada nit s’acaba amb l’albada»), resumia la seva actitud davant del món.

La mare sentia un amor profund per la terra; quan era més feliç era quan treballava als camps, regirant la terra, conreant-la i collint-ne els fruits amb les mans. M’adonava que li agradava veure que a mi no m’espantava treballar-la, que l’experiència de l’institut no m’havia estovat les mans. Ella no deia mai: has de venir als camps avui, sinó que deia: t’escalivaré patates al camp, una proposta que sabia que no podia rebutjar.

Era matinera i no sempre estava segura que la seguiríem, però no es descuidava mai de dir-nos on seria. Una vegada, ja ben entrat el matí, el meu germà petit i jo la vam anar a trobar al seu lloc preferit. Ella no ens esperava, però es va alegrar de veure’ns armats amb les eines habituals, les aixades i els matxets. Al migdia va encendre un foc a prop de la figuera Mugumo i va triar les millors patates per escalivar-les. Sempre en coïa més de les que em podia acabar, fidel a la seva filosofia que sempre es podia presentar algú inesperadament. I aquell dia va venir algú. Era el meu pare, que, tapat per la figuera, va semblar que apareixia del no-res. No l’havia vist des del dia que m’havia acomiadat d’ell a l’antic recinte familiar, abans d’anar-me’n a l’Alliance. Ara ell i les seves altres dones vivien en una altra secció del poble, i durant els últims cinc períodes de vacances, no els havia fet cap visita. La mare no semblava sorpresa, i per això vaig suposar que no era la primera vegada que ell l’anava a veure als camps.

La mare el va convidar a seure dient-li que havia arribat a temps per compartir unes quantes patates escalivades. Em va preguntar com m’anaven els estudis i em va renyar perquè no l’havia anat a veure, però de seguida em va omplir de lloances per demostrar que no estava ressentit. A banda d’això, no hi va haver gaire conversa entre nosaltres ni entre ell i la mare. Mentre menjàvem tots junts a l’ombra de la figuera Mugumo, no em vaig poder estar de preguntar-me si va ser en un camp com aquell, o en aquell mateix, que el pare havia festejat la mare. Havent dinat, el pare va continuar el seu camí.

El meu germà petit, que mai no s’hi va reconciliar com havia fet jo, no va tenir una opinió gaire generosa de la visita: estic segur que només ve quan té gana. La mare de seguida el va reprendre. Encara és el teu pare. No el jutgis. Deixa que es jutgi ell mateix. Per suavitzar aquell moment de tensió, vaig demanar a la mare que ens expliqués altre cop com s’havien conegut. Ella va somriure però no em va fer cas. Així i tot, la meva petició o la visita la devia commoure, perquè de sobte es va posar a parlar amb una franquesa poc habitual, no d’ell sinó de l’arbre. Ella creia que era sagrat i que curava. Ens va dir que ens fixéssim bé en les arrels. Eren fortes i profundes, i per això, una figuera Mugumo no sucumbia mai als vents constants i als canvis de temps i durava molts anys. Sabeu que aquesta en concret és aquí des de molt abans de l’arribada dels colonitzadors, fins i tot abans dels pares dels vostres rebesavis? Quan li vam preguntar bromejant com era que sabia l’edat de l’arbre, ella va dir que havia arribat l’hora de continuar treballant. Però llavors va respondre: perquè aquí, molt abans que hi nasqués aquest arbre, ja hi vivia gent i la gent ha anat explicant aquesta història i l’ha anat transmetent i nosaltres hi afegim la nostra part.

No li havia parlat mai de la meva lluita espiritual, però ella devia detectar una certa inquietud en mi, i potser aquella història era la seva manera d’acostar-s’hi. Molts anys després vaig començar a escriure amb un relat curt titulat La figuera Mugumo.





1957


El conte del carrer i de la cambra





32


L’Alliance al qual vaig tornar el 17 de gener de 1957 ja no em semblava un refugi. Però si bé anava perdent l’aire protector, va continuar sent, i potser més encara, una finestra que em permetia entreveure el que passava a fora, al país i al món, i també un filtre amb el qual podia desxifrar el significat del que veia. I feia aquests papers de finestra i filtre per mitjà dels marcs editorials de l’assemblea escolar, les aules i el Saturday Evening Paper (SEP).

El Saturday Evening Paper va ser fundat el 1943 per omplir el buit que va deixar la suspensió de la revista oficial de l’institut, a causa de les restriccions de paper d’impremta en temps de guerra. Els estudiants encarregats de la redacció del SEP ho escrivien tot a mà i ho llegien a l’assemblea. Quan es va tornar a editar la revista oficial, després de la guerra, el SEP ja s’havia convertit en una part integrant del programa setmanal.

Sempre recordaré la meva primera experiència amb el SEP. Ens havíem trobat al menjador havent sopat, esperant amb ànsia que comencessin els famosos espectacles del dissabte, quan el representant de l’institut, en Manasseh Kegode, es va plantar damunt de la tarima del fons del menjador i va demanar a tothom silenci i atenció al butlletí de notícies del Regne del Cèsar, unes paraules que van ser rebudes amb aplaudiments de part dels qui sabien que el regne feia referència a l’Alliance. Llavors un estudiant, un dels dos redactors d’aquell moment, es va col·locar vora la tarima amb un dossier a les mans i va llegir en veu alta: Saturday Evening Post; fundadors: M. E. Mugwanja i B. M. Gecaga. Aquest, com vaig saber més tard, era el ritual preliminar i indefectible de l’informatiu.

La qualitat del diari depenia de la selecció de material que havien fet els redactors, de les seves habilitats per escriure i llegir i de la seguretat o la falta de seguretat que expressaven amb el seu llenguatge corporal. L’equip de 1957, format per l’Allan Ngũgĩ i en Lucas Ritho, va infondre en el SEP un cert grau de dignitat i d’autoritat. El 1958 els meus companys de classe George Ong’ute i Joab Onyango van saber mantenir l’elevat nivell de claredat en l’oratòria i conservar la prodigiosa i tradicional varietat dels temes que s’oferien, el sensat equilibri entre trivialitats i qüestions serioses.

Les trivialitats comprenien des d’articles en bona part satírics sobre successos del campus fins a algunes columnes regulars molt populars, com ara una que repassava la lògica de l’ortografia i la gramàtica angleses fins a límits absurds. Si dels adjectius tall i long es poden formar els comparatius i superlatius taller, tallest i longer, longest, per què dels adjectius good i bad no es podien crear les formes gooder i goodest o badder i baddest? Si el passat de go era went, per què el passat de do, gairebé idèntic que go, no era dwent? Hi havia articles que tractaven amb ironia de l’impacte que tenien les nostres diferents llengües africanes d’origen en la pronunciació de l’anglès. Molt sovint, entre les trivialitats, hi havia comentaris sobre nois, sense dir-ne el nom, és clar, que algú havia vist amb noies a la vall; o anècdotes crítiques però humorístiques dels nous, de qui s’havia observat una conducta tan indecorosa com escopir a terra o xarrupar les farinetes del matí fent molt soroll. Però també hi podia haver anècdotes relacionades amb aventures i desventures fora de l’institut, sobretot durant les excursions a la gran ciutat.

Els articles seriosos, els meus preferits i seleccionats de l’East African Standard, tractaven qüestions territorials i internacionals. El meu interès pel que passava a fora en la mesura que afectava Kenya va començar amb Ngandi, i encara mirava qualsevol notícia a través de la visió del món que m’havia anat creant a partir de les converses amb ell, generalment a favor dels sentiments nacionalistes. A la seva manera, el SEP sabia plasmar, almenys tal com ho veia jo, l’estat d’ànim predominant al país i al món. Així va ser en el cas de la cobertura que va fer del conflicte del canal de Suez.





33


De resultes de la disputa pel canal de Suez, hi havia la sensació que al món hi començava a passar alguna cosa, un canvi. A la Gran Bretanya la crisi, o més ben dit, el fracàs de la trobada dels tres països havia portat a un canvi de lideratge. El 9 de gener de 1957, Anthony Eden va dimitir com a primer ministre britànic i el va substituir Harold Macmillan. Al cap de tres mesos Macmillan rebia la notícia d’un dels fets més espectaculars que canviaria el mapa del poder de l’Àfrica i les relacions d’aquest continent amb el món. La independència de Ghana respecte de la Gran Bretanya, el 6 de març de 1957, va eclipsar la de Líbia, que s’havia emancipat d’Itàlia al desembre de 1951; Tunísia i el Marroc s’havien alliberat de França el 1956 i fins i tot el Sudan s’havia independitzat de la Gran Bretanya el 1956. D’aquells primers casos d’independència, tot i ser prou nombrosos, pràcticament no en sabíem res. En canvi, el SEP es va fer ressò de l’èxit de Ghana, un fet que ens va entusiasmar més que cap altre esdeveniment recent a l’Àfrica.

No em va passar per alt que les primeres eleccions directes de membres africans per al Consell Legislatiu, l’organisme que elaborava les lleis de la colònia de Kenya i que era conegut amb l’acrònim de Legco, es van fer el 10 de març, quatre dies després de la independència de Ghana. Les eleccions van ser històriques, malgrat l’exclusió de la Província Central i el fet que el nombre de membres elegits africans va ser molt inferior al dels europeus i asiàtics. Tres dies més tard, els vuit membres van formar l’Organització dels Membres Elegits Africans (AEMO) i van rebutjar com a nul i sense efectes el Pla Lyttelton pel qual havien estat elegits. L’expressió nul i sense efectes de seguida va formar part del vocabulari dels estudiants.

Va sortir a la llum a poc a poc, però la captura de Kĩmathi el 1956 i la seva execució a la forca al febrer de 1957 va marcar el començament d’un canvi crucial a l’escenari polític, que va passar de les muntanyes als carrers de Nairobi i a les cambres imperials de Londres. Abans del Mau-Mau, el carrer era una base popular des de la qual es desafiaven obertament les cambres imperials, però a causa de l’estat d’excepció declarat el 1952, s’havia prohibit l’ús dels carrers com a escenari d’accions socials i polítiques. Després de les eleccions del 1957, els carrers van recuperar el paper que havien tingut abans i van tornar a ser un escenari viu en el qual es desplegava el drama d’escenes i actors inesperats.

Els actors polítics sempre m’havien semblat personatges de ficció. Quan era més jove i em relacionava amb Ngandi, l’elenc nacionalista d’abans del Mau-Mau em semblava extraordinari. Les seves lluites contra el gegantí ogre blanc de l’altre costat del mar eren batalles èpiques amb espases ardents que il·luminaven la foscor. De vegades veia els herois lliurant batalla entre les ombres, corrent com rinoceronts salvatges i rugint com lleons. Ara, confinats com estaven a l’exili, a les presons i als camps de concentració, aquells personatges s’havien desdibuixat, però que potser els herois èpics no acabaven sempre encadenats entre les roques del temps o tancats dins de les masmorres més amagades?

Els nous personatges nacionalistes després de Ngandi i del Mau-Mau semblaven normals, actors accessibles sobre un escenari. Potser això passava perquè érem testimonis de les seves entrades a escena i de vegades de les seves sortides, o perquè patien l’evident desavantatge de no poder formar partits polítics d’àmbit més gran que un districte. Els africans van recórrer a l’enginy per superar aquesta restricció i el confinament local agrupant-se sota el paraigua de l’Organització dels Membres Elegits Africans (AEMO). Així i tot, continuava sent un cas de massa bous en un mateix kraal. Jo ja no tenia la mateixa necessitat que abans de veure aquells actors. Però els seus conflictes amb els adversaris colonials i les aliances canviants amb els seus homòlegs indis afegien emoció al drama d’aquells moments. De vegades canviaven l’escenari dels carrers de Nairobi pels de Londres, on s’encaraven amb el tron imperial, però sempre tornaven a Kenya per presentar-se davant de les masses que omplien els carrers i, a l’instant, es convertien en poetes i els seus discursos, en poesia. Davant la multitud pacífica, amant de la diversió i dels cants, dels barris baixos, els habitants dels barris residencials exclusius tremolaven de por del desconegut i es tancaven en els seus palaus amb les pistoles i els telèfons a l’abast.

La confrontació de Tom Mboya amb Michael Blundell, el líder dels colons, en els debats al Consell Legislatiu feia saltar guspires que sempre semblaven que ho havien d’encendre tot, però que finalment eren controlades dins les elegants cambres del cos legislatiu, seguint la tradició del Parlament britànic. Aquells senyors, sempre mudats amb vestit europeu, tret d’alguna vegada que es posaven roba africana, exigien poder, a diferència dels guerrillers peluts, armats i vestits amb una barreja de parracs bruts, pells d’animals i botes espellifades, que amenaçaven d’agafar el poder esbotzant els murs on estaven encadenats els antics herois èpics.

Els de l’Alliance érem incapaços d’apartar la mirada del drama dels carrers. Cada dia hi havia alguna cosa nova que influïa en la nostra visió del país, del continent i del món. Les nostres activitats dins del recinte escolar estaven marcades pel rerefons de l’escenari polític que es desplegava tot l’any als carrers. De vegades el recinte escolar i el carrer s’enfrontaven cara a cara. Vaig sentir profundament aquesta interacció durant una excursió amb els escoltes.





34


El campament escolta, com la capella, el camp d’esports i l’aula, pretenia inculcar en els nois l’ideal de servei. Fer-se escolta era voluntari, però tenia tots els elements interessants de disciplina mental i física, lleialtat, companyonia i obediència a l’autoritat, una mena de religió seglar sense els ritus de cap orde espiritual concret. Com va dir un dia la meva mare, tota esgarrifada, la paraula «escolta» en kikuiu sonava com thika hiti,[14] que vol dir enterrador professional de hienes, una interpretació que sempre em va fer mirar-me el moviment amb recel. Però el 1955 observava amb admiració les colles que tornaven del campament explicant aventures al bosc, on feien gala dels seus coneixements de la vida a l’aire lliure. Les insígnies que duien a les mànigues, butxaques i muscleres de les camises, i els seus mocadors de coll de colors vius eren irresistibles. Els escoltes s’encarregaven de la cafeteria, un negoci molt ben portat on es podia comprar llesques de pa untades amb mantega. La majoria dels encarregats dels dormitoris estaven implicats en activitats d’escoltisme. Fins i tot Carey Francis, encara que no participava en les colles de l’institut, havia estat cap d’escoltes a Cambridge.

Escoltes: James Mathenge (esquerra) i Ngũgĩ (dreta).



Però tenint en compte la seva acolorida presència a l’Alliance, era fàcil oblidar que l’escoltisme va néixer durant la defensa de l’Imperi britànic a l’Àfrica. El moviment va arribar a Kenya el 1910, tres anys després que Lord Baden-Powell el fundés a l’illa de Brownsea, a prop de Dorset, Anglaterra. Primer només era per als europeus i els indis, però el 1929, la seu de Nairobi va reconèixer oficialment la primera colla d’escoltes africans.

Jo em vaig afegir al moviment escolta el 1956 i vaig jurar que m’esforçaria al màxim per complir el meu deure envers Déu i la reina, ajudar sempre els altres i obeir les normes dels escoltes. Vaig aprendre que un escolta era lleial, que era útil i ajudava els altres, que era un germà per a tots els altres escoltes, que era amic de tothom i també dels animals, que era net i endreçat de pensament, paraula i fet, que somreia i xiulava malgrat les dificultats i que obeïa les ordres de l’autoritat sense qüestionar-les. Per a un escolta l’honor principal era ser digne de confiança. Encara que costava una mica d’empassar-se allò de servir la reina, les promeses no s’allunyaven gaire de l’esperit de l’Alliance, del meu compromís religiós ni de l’educació que havia rebut. M’atreien els valors d’austeritat, fer el màxim amb el mínim i no desesperar-se en situacions difícils, sinó mirar de trobar la manera de sortir-se’n. Entre les nombroses tècniques de supervivència que vam aprendre, la més important era la dels nusos. En coneixia alguns amb el nom kikuiu, però els noms en anglès bowline («nus as de guia»), square knot («nus pla») i sheet bend («nus de teixidor»), feien que els nusos semblessin molt difícils de dominar. Paradoxalment, això em va ajudar a no donar per segur el que sabia i a no pensar que coneixia tots els nusos que existien.

A banda d’instructiu, ser escolta era divertit. M’agradava molt d’anar al campament de Rowallan, Nairobi, de fer excursions als turons Ngong per la magnífica vista de la gran vall del Rift i d’anar a la zona del Hell’s Gate per l’increïble espectacle de les cascades i fonts d’aigua calenta que brolla de les entranyes de la terra. A l’octubre de 1956 la princesa Margarita va venir a Kenya, una visita que va donar peu a una memorable experiència amb els escoltes. Jo formava part d’una colla de cinquanta nois i vint escoltes que vam anar a Nairobi a omplir els carrers, fent onejar petites banderes del Regne Unit mentre els cotxes oficials a poc a poc feien la volta a l’estadi. Com a escoltes, estàvem en una posició més bona per veure passar la princesa. Però el que em va impressionar més va ser la munió de criatures fent onejar les banderes.





35


L’experiència més memorable que vaig tenir com a escolta, però, va ser la trobada multitudinària, o jamboree, que va tenir lloc al peu de la tomba de Lord Baden-Powell per celebrar el centenari del seu naixement. Acompanyats de tres professors, l’Omondi, l’Ogutu i l’Smith, i també de la dona de l’Smith, vint-i-quatre escoltes vam sortir de l’Alliance el divendres 22 de febrer a les set del matí amb el camió del centre. Un cop vam haver deixat enrere Nairobi, cada nom de lloc nou —Ruiru, Juja, Mag’u, Thika— em semblava màgic. A l’hotel Blue Post vam travessar el pont damunt del Chania. Era el riu més gran que havia vist mai. Encara era més impressionant la fressa del saltant d’aigua que teníem a la dreta, però això només era el començament d’un seguit de meravelles. Mentre amb el camió travessàvem Murang’a i després Fort Hall, contemplava bocabadat el paisatge captivador de serrats i valls fondes que s’estenien paral·lelament. S’albiraven persones caminant als pendents amb dues o tres vaques per senders polsegosos a la recerca d’herba, mentre que d’altres treballaven als camps de blat de moro.

Fent ziga-zagues pujàvem i baixàvem costes, d’un serrat a l’altre, fins que vam arribar a una petita plana que resseguia sinuosament el riu Thagana, que diuen que neix al mont Kenya i que, juntament amb altres rius, forma el Tana, que va a desembocar a l’oceà Índic. Després va venir una altra pujada en direcció a Karatina, coneguda per la producció agrícola durant la guerra, que va contribuir a l’economia britànica, però on, després de la guerra, les avançades plantes processadores van ser arrasades per impedir que els africans fessin la competència als colons blancs. Al cap de tres o quatre quilòmetres vam arribar a la ciutat de Nyeri, la capital de la Província Central. Sempre m’he sentit atret pels boscos espessos, les roques abruptes i altres escultures naturals, però el paisatge entre Murang’a i Nyeri em va deixar una impressió inesborrable, i anys més tard va ser el paisatge fictici de la meva primera novel·la, The River Between. Les imatges que en el futur m’impulsarien a escriure novel·les van ser, doncs, les que es van formar quan em dirigia a una trobada en honor a Baden-Powell.

Johana Mwalwala (esquerra) amb Ngũgĩ (dreta) als turons de Ngong, 1956. A sota s’estén la gran vall del Rift.



Ngũgĩ a Hell’s Gate, Naivasha, 1956. Al darrere, cascades naturals d’aigua calenta.



A la tarda, vam prendre part en el que van anomenar aplec Asante, un acte d’agraïment a la memòria de Baden-Powell en el qual es va concentrar una quantitat increïble de nois de totes les races d’arreu del país i del món. Tota aquella munió de devots seglars d’aquella figura icònica oferia una imatge digna d’admiració i de ser recordada que convidava a la reflexió, una visió de pau i cooperació entre les races enmig de la carnisseria d’una altra guerra colonial.

Per a mi, l’acte de Nyeri no tenia a veure només amb Baden-Powell; per dins, també el relacionava amb Dedan Kĩmathi, Stanley Mathenge i altres guerrillers extraordinaris oriünds de Nyeri que ara lluitaven per sobreviure en un bosc de veritat, a diferència d’aquells de nosaltres que per gust apreníem estratègies de supervivència només per confirmar la nostra lleialtat a Déu, a la reina i a l’autoritat colonial.

Una vegada, mentre intentava obrir-me pas entre la multitud sense perdre de vista el contingent de l’Alliance, vaig topar amb en Kenneth Mbũgua, el meu amic d’infantesa de Limuru. Quina coincidència! Vam passar una estona junts i fins i tot vam posar per a unes quantes fotografies amb el ganivet d’explorador penjat al cinturó. Vam parlar de tot, des de les nostres experiències en l’escoltisme fins a llibres que havíem llegit. Sempre era un plaer enraonar amb en Kenneth de llibres, perquè ens obligava a afinar al màxim la interpretació del que deia l’altre i a buscar frenèticament arguments per defensar la nostra versió.

Era inevitable que en Kenneth i jo reprenguéssim la nostra eterna discussió sobre el permís per escriure. Aquest cop no vaig ser tan agressiu en les meves rèpliques; sentia curiositat per saber com anava el seu llibre. Ell va apreciar els comentaris que jo havia fet sobre la necessitat de frases simples i sobre les virtuts del lèxic anglosaxó. Amb bona voluntat, vaig provar d’aprofitar l’ocasió per aconseguir el meu primer convers. Sabia massa bé que era molt tossut i que per tant no podia abordar el tema directament. Havia de ser circumspecte a l’hora de deixar-li anar allò de «Jesús és el meu salvador personal» amb la intenció d’atrapar la meva primera presa. A la Bíblia, li vaig dir, hi trobaria moltes més coses, a part d’un llenguatge senzill. Però en Kenneth es mostrava escèptic i no va caure en els meus intents astuts de passar de l’estructura de la llengua anglesa a la reestructuració de l’ànima. La seva, d’ànima, continuava atrapada en el seu cos pecador de la mateixa manera que els seus personatges estaven atrapats a la ciutat, probablement víctimes de batudes de la policia i dels seus propis pecats.

Finalment la nostra conversa es va desviar dels llibres i la salvació, sobre la qual no hi havia manera de posar-se d’acord, i es va centrar en la vida al poble nou. Estàvem perplexos perquè, vivint al mateix poble abarrotat de gent, no ens trobàvem tan sovint com abans. Des que havia perdut el nostre antic recinte familiar, em turmentava la sensació de melancolia que em feia el nou. Vivíem al mateix poble, però érem una colla de desconeguts, de persones que se sentien soles. Potser aquell sentiment era degut a l’anhel d’alguna cosa nova, qualsevol cosa que em fes sentir bé en aquella nova llar, però com més anava, més torbat em sentia per la falta d’alguna mena d’activitat social que servís de punt de trobada del jovent del poble nou. En Kenneth va dir que a ell també li passava. Potser nosaltres, que havíem tingut el privilegi de rebre una educació secundària i formació per ser mestres, podríem ser capdavanters i aportar alguna cosa que ajudés la comunitat a descobrir la seva ànima. En Kenneth va mostrar més entusiasme per la idea de contribuir a la recerca de l’ànima de la comunitat que el que havia mostrat per salvar la seva pròpia.

Trobada de escoltes (Jamboree) de Kenya al ferial de Nyeri, 1957: Ngũgĩ (esquerra); Kenneth Mbũgua (dreta), a l’aplec Asante del 23 de febrer en honor a Baden-Powell.





36


Se m’havia ficat el cap que calia forjar un sentit d’unió en el jovent dels pobles nous. Quan més endavant, el 18 d’abril, vaig tornar a Kamĩrĩthũ per a les primeres vacances de l’any, vaig començar a contactar amb nois i noies de Limuru que ja feien la secundària i amb els que feien l’últim curs de primària per explorar maneres en què poguéssim treballar junts. Això em va portar a veure moltes cases en parts diverses de Kamĩrĩthũ i dels pobles de la vora. Vaig posar-me en contacte amb les diferents famílies de l’antic assentament, alhora que feia la coneixença de les noves. En comptes de la malenconia que havia vist reflectida en la capa de fum que s’estenia sobre el poble, vaig començar a percebre un esperit optimista de joventut que s’alçava, expressat en nombrosos detalls petits. Passejades per carrers estrets; trobades informals a les cantonades; de tant en tant, balls a les cases particulars.

Quan vaig tornar a l’Alliance per al segon trimestre, estava una mica més en pau amb el poble nou. El següent dissabte de Nairobi vaig convidar l’Allan Ngũgĩ, el famós redactor de l’SEP, a acompanyar-me a casa i li va encantar el canvi i el repte de recórrer setze quilòmetres a peu. La mare era a casa quan hi vam arribar. Ens va escalivar patates i després l’Allan va confessar que eren de les millors que havia menjat mai. El seu reconeixement va ser com si s’identifiqués amb una de les imatges més constants de la meva vida. Les patates escalivades de la meva mare s’havien convertit en el símbol de la continuïtat, tot i els nombrosos canvis que hi havia hagut a la meva vida. Aquelles últimes patates que la mare havia escalivat al peu de la figuera Mugumo i el que després em va dir sobre aportar la teva versió a una història que s’ha anat transmetent de generació en generació, les duria gravades al cervell durant molts anys: m’havia canviat la manera de veure el poble.

No hi va haver ni un sol contratemps; era la primera vegada que tornava al poble i no em passava cap desgràcia. A la tornada, vaig poder gaudir de la joia de caminar i xerrar, sense pensar amb ànsia i terror que arribaria tard a l’institut. Mentre parlàvem de diferents futurs, immersos en molts temes, se’m va acudir una idea per fer realitat l’esperit Baden-Powell a Kamĩrĩthũ: en comptes de crear una colla d’escoltes, per què no fèiem un club de debat on els joves del poble poguessin rebre la història i aportar-hi la seva part?





37


El cercle de debat de l’Alliance, fundat el 1939, era un dels clubs estudiantils més antics. El primer tema proposat, Gran Bretanya hauria d’acceptar les pretensions colonials d’Alemanya?, va ser un cas paradoxal en què els colonitzats debatien sobre els mèrits d’imperialismes rivals i probablement prenien partit per l’un o l’altre. Però aquell va ser l’inici d’una tradició del cercle en què s’abordaven temes polítics. Els bons oradors es convertien a l’instant en herois, sobretot quan es tractava de debats entre escoles. Aquest va ser el cas d’en Kĩmani Nyoike, de quart, i el seu homòleg de Kagumo, en Paul Mwema. Era el meu primer any a l’Alliance, i em trobava entre el públic que va anar a veure el combat de dos gegants obstinats que s’atacaven amb assalts verbals implacables per acaparar la nostra atenció i fidelitat. Parlaven sense apunts, amb fluïdesa. D’on treien alguns el coratge de plantar-se davant d’una multitud i esbombar els seus punts de vista?, em preguntava, hipnotitzat, una vegada i una altra.

Quan finalment, un altre dia, vaig participar en un debat, no em vaig plantejar la qüestió del coratge. L’educació occidental ha fet més mal que bé a l’Àfrica era el tema proposat. Mentre els qui hi estaven a favor i els qui hi estaven en contra continuaven enraonant, vaig notar que la frivolitat s’imposava per damunt de la seriositat que exigia el tema. Em vaig recordar de totes les converses que havia tingut amb Ngandi sobre l’educació, la terra i la religió. Vaig alçar la mà. Com que aleshores els qui portaven la veu cantant en els debats eren els de tercer i quart, la intervenció d’un de primer va generar perplexitat i curiositat. Jo no tenia l’eloqüència de la paraula ni fluïdesa de discurs, però tenia la claredat de la passió. Vaig alçar un llapis. Tothom em mirava fixament. Aleshores vaig explicar una història. Una persona ve a casa vostra. Us pren la terra. A canvi, us dóna un llapis. És un bescanvi just, això? Jo m’hauria estimat més que ell es quedés el seu llapis i jo la meva terra. Va ser un gran esforç. Em vaig asseure respirant amb dificultat. Els aplaudiments que van esclatar a continuació em van fer saber que l’analogia havia fet efecte. Potser fins i tot va ajudar a decantar el debat a favor de l’enunciat del tema proposat. Evidentment hi havia una contradicció òbvia: tots nosaltres, tant els favorables com els contraris a l’enunciat del tema, érem a l’Alliance per rebre l’educació occidental que havíem censurat. Així i tot, vaig adonar-me del poder de les imatges per aclarir relacions complexes. A més a més, la meva intervenció va impressionar els qui portaven el cercle.

Em vaig convertir en un àvid participant dels debats, encara que no d’una forma tan impactant. Amb el pas dels anys, però, uns quants companys i jo ens vam anar tornant cada vegada més crítics respecte de l’estructura del debat. Veia que entre el públic hi havia massa passivitat; alguna cosa fallava. Quan vaig formar part de la direcció del cercle, vam parlar de la manera com podíem injectar entusiasme a les sessions. Jo volia que el debat s’encengués de debò o que almenys fes saltar guspires, i això només es podia aconseguir si el públic s’hi implicava. La inspiració ens va venir del Consell Legislatiu.

Establert el 1907, el Legco estava compost exclusivament per blancs i s’hi debatien qüestions com la referent als ous i les plomes dels estruços: havien prohibit a la gent d’agafar ous dels nius d’aquests ocells i capturar-los en el seu hàbitat natural, per tal de protegir els grangers que tenien llicència per criar-ne. També s’hi debatien qüestions més sinistres per fer lleis que havien de consolidar Kenya com un país de blancs.

L’Alliance tenia contacte amb aquesta augusta institució des de feia molt de temps. Abans de la fundació del centre d’ensenyament, els seus promotors ja hi tenien una estreta relació. El doctor John W. Arthur, missioner i protagonista cabdal de l’Aliança de Missions Protestants que havia construït l’institut, va ser nomenat representant dels interessos africans. Arthur va defensar gelosament el seu estatus com a portaveu dels africans i l’horroritzava que nacionalistes com Harry Thuku i Jomo Kenyatta volguessin crear les seves pròpies organitzacions polítiques en comptes de formar part de les associacions lleials que ell dirigia. Era una persona afable i dedicada plenament a la seva missió, però actuava com si conegués els africans més bé que ells mateixos. No va ser fins al 1944 que el Govern va nomenar el primer representant negre dels interessos africans, Eliud Mathu, que era de la promoció del 1928 de l’Alliance i que més endavant va ser professor d’aquesta institució. Els estudiants també participaven en el cos colonial: sempre que se celebrava una nova sessió del Consell Legislatiu, l’institut hi enviava dos nois com a uixers. El 1955, van ser en Peter Mburu, del cercle de debat, i en Bethuel A. Kiplagat, el prefecte del nostre Dormitori Dos.

El 1957 l’Mburu i en Kiplagat ja no eren a l’Alliance i, per tant, no hi havia ningú a la comissió que tingués experiència personal en el procediment legislatiu. Sabíem, però, que s’inspirava en el model de les cambres del Parlament britànic, que havíem estudiat a classe, i vam decidir canviar el format dels debats i transformar-los en la nostra interpretació del sistema parlamentari. El menjador es va convertir en el nostre parlament. El qui presidia el debat, armat amb una maça a la mà, va convertir-se en el president de la Cambra. El públic serien els membres ordinaris del parlament i es repartirien a parts iguals entre el govern i l’oposició. Un cop els defensors i els opositors haguessin parlat, seria el torn dels assistents. Però no podrien fer cap declaració directament. Només podrien fer preguntes per deixar al descobert els buits de la posició del defensor o de l’oposició o contribuir a reforçar qualsevol de les respostes anteriors. Amb preguntes i rèpliques hàbils, es podien posar en evidència contradiccions en les posicions dels oradors. Si un membre ordinari de la cambra estava en profund desacord amb la posició d’un costat, ho demostraria passant a l’altre bàndol. Tant si parlava com si no, tothom participava. L’anar i venir constant pel passadís creava expectació, els qui passaven a l’altre bàndol sovint eren rebuts amb crits oposats de condemna i d’aprovació i el president de la cambra no parava de fer anar la maça.

Aviat la divisió que feia Carey Francis dels actors polítics entre estadistes i brètols va entrar a formar part del lèxic dels debats. Al començament les paraules van provocar rialles perquè tothom sabia que era una broma que feia al·lusió a Carey Francis, però aviat van adquirir vida pròpia i van servir per descriure les posicions radicals en oposició a les conservadores. Els brètols eren més populars que els estadistes, perquè aportaven dramatisme amb les seves preguntes extremes, però sovint frívoles, que suscitaven aplaudiments, xiulets i esbroncades dels assistents. El president llavors cridava «ordre, ordre», sermonejava els assistents sobre el decòrum parlamentari i amenaçava que faria expulsar pel sergent d’armes a qui no fes cas. Un orador sempre prologava les serves respostes amb una frase churchilliana: Com deia abans que fos interromput d’una manera tan grollera. I en algun altre moment deia: Us adoneu, senyor, que la vostra resposta és una endevinalla, envoltada de misteri, dins d’un enigma? I després els oradors competien a veure qui repetia més frases d’altres polítics de dins i de fora del país.

En aquest nou format hi va haver dos debats que van destacar especialment. Si voleu pau, prepareu-vos per a la guerra era l’enunciat que jo havia de defensar. Tot i que no creia gaire en la proposta, la retòrica era més important que la meva convicció personal. La meva tesi principal va ser que si un poble no es prepara per a la guerra, es converteix en un blanc fàcil per als bel·licosos, mentre que els qui s’hi preparen tenen mitjans per defensar-se. Llavors es podria negociar la pau des d’una posició de força. Armar-se era un mètode de dissuasió, com a la guerra freda entre els Estats Units i la Unió Soviètica. Per acabar, vaig citar una màxima de Maquiavel: Tots els profetes armats han vençut, i els desarmats s’han enfonsat; una frase semblant a Dawa ya moto ni moto (el foc es combat amb foc). Com que cada vegada n’hi havia més que passaven al nostre bàndol, era clar que guanyàvem. Es veu que el defensor de la guerra despertava més admiració i respecte que el defensor de la pau.

Però un defensor de la pau va intervenir en un moment estratègic. Collim el que plantem. Si plantem patates, no esperem collir blat de moro. Si voleu guerra, prepareu-vos per a la guerra. Si voleu pau, prepareu-vos per a la pau. Quan em va tocar fer un resum no vaig poder contradir aquella imatge tan gràfica.

En general, la nostra interpretació del sistema parlamentari ens va servir per donar més vida als debats. Poc sabia que uns quants anys després, aquell format es repetiria en la meva vida de les maneres més inesperades.





38


Les vacances d’agost, que va començar el 31 de juliol, van portar bones notícies a la nostra família. Van deixar anar la dona del meu germà, la Charity Wanjiki, de la presó de màxima seguretat de Kamĩtĩ i va poder tornar a casa, i també vam saber que havien traslladat en Good Wallace a l’últim post de la cadena, literalment a tocar del nostre poble.

La cadena era el sistema ideat per l’estat colonial per regular l’alliberament dels qui estaven tancats en camps de concentració. Els qui es negaven a cooperar amb els interrogadors, a pesar dels intents d’ensorrar-los amb paraules o tortura, continuaven tancats als camps més durs; els que mostraven un cert grau de cooperació eren traslladats per etapes, fins que els deixaven al camp més proper a casa seva abans de poder tornar als pobles de concentració. El meu germà va ser considerat un cooperador quan va declarar que havia acceptat Jesús com el guia de la seva vida. En Good Wallace no havia vist mai cap contradicció entre els valors cristians i els de l’alliberament. Segons el record més llunyà que en tinc, llegia àvidament la Bíblia i anava regularment als oficis dominicals a l’Església ortodoxa africana abans que fos prohibida.

No l’havia vist des d’aquell dia que, sent un guerriller armat, va baixar de les muntanyes de nit per desitjar-me sort als exàmens que marcaven la fi de l’ensenyament primari. Em vaig posar l’uniforme de l’Alliance per demostrar-li que les seves pregàries i els seus desitjos s’havien fet realitat. Estava amb altres presoners, però el van deixar acostar-se al mur de filferro espinós. Ngenia no era una presó gaire fortificada: qui planejaria fugir de la presó a l’última fase abans que el deixessin en llibertat? Així i tot, l’estat volia assegurar-se que els combatents per la llibertat fossin vistos com uns captius o uns delinqüents comuns i no com uns herois polítics en la imaginació de la gent. Però a mi en Good Wallace sempre em semblaria un heroi. Havia de fer esforços per no deixar anar llàgrimes d’alegria tenyides per la tristor de veure’l tancat allà dins. Ell de seguida es va fixar en els pantalons curts, la camisa de color caqui i la corbata blava que m’havia posat. La seva mirada i el seu somriure expressaven gratitud i satisfacció, com si per aquell uniforme valgués la pena tant de sofriment. Quan ens vam separar, li va sortir l’instint de germà gran i em va recordar que m’havia de treure l’uniforme i posar-me roba normal perquè no se m’embrutés i arrugués. Aquesta frase m’ho va dir tot. Havia sobreviscut a les persecucions policials, a les muntanyes i als camps de concentració. Estava viu i bé.

Després de la trobada amb en Good Wallace van venir unes altres vacances sense cap contratemps. Em vaig reunir amb el grup de nois i noies que intentava organitzar. Després de parlar-ne molta estona, vam descartar la idea d’un cercle de debat; volíem una activitat que també pogués atraure els pares. Vam decidir que buscaríem cançons per a una possible funció per al desembre. Com que durant el trimestre no ens podíem trobar tots alhora, ens vam dividir en grups segons la proximitat: els que eren de la mateixa escola assajarien junts. Un cop tothom s’hagués après les cançons, seria més fàcil fer encaixar les veus quan tinguéssim l’oportunitat de trobar-nos tots junts.

Quan vaig tornar a l’Alliance per al tercer trimestre, el 5 de setembre de 1957, em sentia satisfet d’haver organitzat una actuació de grup per millorar la vida social al poble nou. Però la satisfacció més gran venia del record de la breu trobada amb el meu germà, malgrat el filferro espinós que ens separava.





39


El 4 d’octubre, quan ja feia un mes que havia començat el trimestre, els soviètics, o els russos com els dèiem, van llançar l’Sputnik I a l’espai, el primer satèl·lit artificial que l’home va posar en òrbita al voltant de la Terra. No sé per què, aquesta notícia no va causar gaire renou. Però el 4 de novembre tot va canviar. A Kenya, com a la resta del món, va arribar la notícia que aquesta vegada els russos havien llançat l’Sputnik II, i que a dins hi anava una gossa que es deia Laika. Això va generar alarma entre els blancs de tots els racons de la colònia: els russos havien enviat un gos a l’espai.

Durant una assemblea escolar d’emergència Carey Francis va condemnar aquesta crueltat premeditada. Alguns estudiants no entenien per què la mort d’un gos provocava tanta ràbia i dolor. Per a mi, Laika rimava amb Malaika, i em semblava com si haguessin enviat un àngel a l’espai, però els àngels vivien al cel, més enllà dels núvols. Havien enviat un àngel a morir al cel?

Després vaig saber que la Laika era en realitat un gos de carrer de Moscou. En kikuiu, dels gossos de carrer en diem ngui cia njangiri o senzillament njangiri, que és la mateixa paraula per designar algú sense llar i irresponsable. Els nens llançaven rocs als gossos de carrer. A pesar que una vegada em van mossegar uns gossos, mai no vaig poder suportar els seus crits; em feien angúnia perquè em recordaven els crits dels humans quan pateixen.

Al nostre poble nou, els gossos sense amo formaven colles, rondaven pels carrers i sovint es barallaven entre ells per les sobres. Els gossos que tenien gana eren més atrevits i de vegades grunyien i arrencaven el menjar de les mans dels nens i dels vells. L’estat colonial devia rebre l’ordre de reduir-ne la població, perquè va arribar un dia que, en comptes de ser els nens qui empaitaven els gossos per divertir-se, els perseguien i mataven membres armats de la Home Guard. Caçar gossos es va convertir en un esport colonial oficial. De vegades tres o quatre agents de policia empaitaven gossos pels turons i les valls, competint entre ells per veure qui en podia pelar més. Però els gossos, fent ziga-zagues a tot drap, esquivaven la seva punteria.

Durant tota la campanya contra els gossos de carrer no vaig sentir mai que s’alcessin veus de protesta. I ara aquell enrenou per la Laika! Tenint en compte tots els gossos que es van matar al nostre poble, em semblava paradoxal que un gos de carrer de Moscou hagués fet una cosa que no havia fet mai cap humà; que, per obligació, un njangiri hagués estat l’instrument escollit per representar el naixement d’una nova era. Altre cop el carrer havia demostrat el seu poder.





40


Com a mostra de dol, membres de la resistència anticolonial cantaven, afligits però en secret, que quan va morir el patriota Kĩmathi, la lluna i les estrelles van vessar sang. La lluna era un símbol crucial en l’obra de Shakespeare d’aquell any, El somni d’una nit d’estiu, que em va revelar la veritable màgia del teatre. L’estructura d’una obra dins d’una altra; l’atmosfera general de fades, on la fantasia i la realitat s’intercanvien en una disbauxa de passions i una confusió d’identitats equivocades, i l’ús de pocions amoroses per embolicar i aclarir afers del cor em resultaven familiars, em feien pensar en la màgia dels contes orals africans, en els quals les metamorfosis eren un tret comú.

No vaig escriure, dirigir o interpretar un paper important en cap obra de l’Alliance, però les produccions que s’hi feien van ser les que, al capdavall, em van servir de model per treballar amb el grup de joves de Limuru. Faríem un espectacle en dues parts relacionades entre si i que acabarien en forma de representació nadalenca. La primera part, una mena de concert musical que inclouria molts dels espirituals que havia après d’en Joseph Kariuki a l’Alliance, se centrava en el tema de la vida nova. De fet, era una preparació de la segona part, que era una recreació del viatge dels reis mags. Quan els tres reis carregats amb mirra i encens entraven a l’església de Kamandũra i avançaven per la nau central cap a l’altar, el grup del concert s’afegia als cants:

O estel prodigiós, estel de la nit,

estel de majestuosa brillantor,

que silenciós guies cap a ponent,

porta’ns cap a la sublim claror.



La sublim claror venia d’un pessebre que hi havia a prop de l’altar. Al tradicional viatge dels tres reis jo hi havia afegit un toc còmic: una escena paral·lela en la qual uns pastors locals buscaven una ovella prenyada que s’havia perdut i tenien una gran alegria en veure el pessebre. Es pensaven que hi trobarien l’ovella perduda que, havent parit, alletava la seva cria dins del pessebre. Aleshores quedaven parats de veure-hi una figura humana de qui tothom parlava com si fos un anyell. Però quan els deien que el nadó era el fill de Déu, s’afegien als de l’altra part amb cançons que celebraven la nova vida. Aquest esquema permetia unir espirituals, nadales i algunes cançons basades en melodies tradicionals kikuius.

A Kamandũra no s’havia vist mai res de semblant. Es va convertir en el tema de conversa de l’església i del poble. Amb Edward Matumbi al capdavant, els ancians em van venir a veure uns dies més tard perquè volien que el grup fos la base d’un cor regular de l’església. La invitació era temptadora, però organitzar un grup tan dispar hauria estat difícil i m’hauria calgut molt de temps; per això no vam poder continuar.

La representació em va ajudar a sentir-me més unit amb Kamĩrĩthũ.[15] Però a molts d’altres, la visió d’una vida nova enmig de la guerra anticolonial potser els va impactar d’una manera que, conscientment, no havia pretès: els espirituals i les nadales encarnaven l’esperança d’una vida nova, un tema amb el qual els habitants del poble es podien identificar, tant si eren en un bàndol o en l’altre de la lluita política.





1958


El conte de les dues missions





41


Des del primer trimestre del meu últim any a l’Alliance, el drama polític que es representava als carrers i a les cambres legislatives del país ens tenia hipnotitzats. El drama va arribar al punt culminant poc després de les eleccions de març, en les quals, sota una altra constitució revisada, el pla Lennox-Boyd, es van elegir sis africans més, i així es va arribar a catorze, amb la qual cosa per primera vegada s’assolia la paritat amb els europeus.

Amb la incorporació dels sis membres elegits directament, l’AEMO va rebutjar la part del pla Lennox-Boyd que preveia dotze membres elegits, quatre per a cada grup racial, si bé en una llista comuna sense distinció de races. En proporció a les poblacions racials representades, un sol europeu equivalia a centenars d’africans. L’AEMO havia après bé la tàctica d’acceptar les parts positives d’un acord i després rebutjar les seccions que consideraven perjudicials per als interessos africans. El 25 de març, just l’endemà de les eleccions, l’AEMO va fer una declaració amb la qual denunciava amb fermesa els africans que s’havien ofert per als escons especials, i els descrivia com uns titelles, com uns quisling i europeus negres.

El 16 d’abril, el dia de les nostres primeres vacances, l’Estat va acusar de difamació i sedició els set autors del document quisling. El cas, a la meitat del segon trimestre, es va convertir en una cause célèbre, i la paraula quisling va adquirir un paper central. Ni tan sols en Philip Ochieng, a qui fascinaven les paraules més que a tots nosaltres, no sabia el significat d’aquell mot anglès, i vam haver de consultar els diccionaris, alguns dels quals no ens van servir de gaire. La paraula estava carregada d’ironia. La va encunyar la premsa britànica a la dècada dels quaranta, a partir del nom del cap dels feixistes noruecs, Vidkun Quisling, que va col·laborar amb Hitler durant la invasió del seu propi país. Més endavant, el 1941, Churchill faria servir la paraula en un discurs dirigit als nord-americans, evocant la ràbia que encenia els britànics contra el brutal nazi que volia envair el seu país. Quinze anys més tard els líders dels africans kenyans feien servir aquell terme contra aquells a qui acusaven de col·laborar amb els brutals invasors britànics. El judici va acabar només amb unes multes de setanta-cinc lliures per a cadascun dels set acusats, però aleshores les flames del nacionalisme ja cremaven en tot el país.

El que més temia l’Estat no trigaria a fer-se realitat. El drama que es desenvolupava al carrer i a les cambres judicials va passar a un nivell del tot diferent, quan el 26 de juny, a l’hemicicle del Consell Legislatiu, Oginga Odinga va declarar que Kenyatta i els altres que, com ell, havien estat empresonats encara eren els dirigents polítics del poble kenyà. Fins i tot els seus col·legues de l’AEMO estaven sorpresos i dubtaven, i va ser gràcies al suport creixent de la població que finalment van acceptar la posició d’Oginga Odinga. Gràcies a ell, el poder del carrer havia entrat a la cambra del decòrum polític i el carrer havia guanyat. A partir de llavors el crit de les manifestacions pels carrers va ser: Uhuru na Kenyatta (llibertat amb Kenyatta).





42


Aquell any potser va ser molt agitat políticament, però per a nosaltres, els de quart, la prova més important de tota la nostra vida educativa va planar com una espasa de Dàmocles damunt de tot el que fèiem i pensàvem. Fins aleshores, cada any de la meva vida a l’institut havia tingut la seva pròpia dinàmica interna. El primer any el meu objectiu havia estat familiaritzar-me amb el centre i adaptar-m’hi. El segon any l’arribada dels nous de primer em va refermar la sensació que ja en formava part. El tercer any em va aportar la serenor de sentir que ja me l’havia fet meu. Al començament del quart any ja havies après a moure’t pels tres punts que feien de l’Alliance un lloc ideal: la capella per a l’ànima, els camps d’esports per al cos i l’aula per a la ment. Aquest triomf, però, comportava una contradicció: ara cada activitat era un cant del cigne; cada dia que passava era un pas que t’acostava més a un final desconegut. Mentre pensava en el futur incert i en tot el que havia aconseguit, veia la meva situació reflectida en l’himne de Johnson Oatman que cantàvem a la capella:

Si en l’onatge de la vida et sents atrapat,

si, abatut, penses que tot ho has perdut,

compta bé tot el que el Senyor t’ha donat,

i amb sorpresa veuràs la seva generositat.





43


Amb la desaparició del nostre conciliàbul de tres membres vinculat amb el Balokole, la meva vida espiritual va perdre les arrels que l’ancoraven a un grup. Tot i que l’Omange i jo vam continuar trobant-nos sense l’E.K., l’esperit col·lectiu ja no era el mateix. Vaig buscar refugi on sempre l’havia trobat: a la capella i a la catequesi dels diumenges. La capella interconfessional, amb el seu arc neogòtic, va ser construïda entre 1933 i 1934. Havia de ser un símbol de la presència de Déu a l’institut, la força motriu que hi havia darrere la seva obra i el seu servei, però també era un recordatori constant de la unitat de la institució amb l’Estat colonial.

A la nostra capella no hi havia un sacerdot fix, sinó que hi venien laics, reverends i bisbes convidats. Els diferents personatges que pujaven al púlpit em fascinaven. Alguns predicadors apel·laven directament al cor, d’altres, a la ment i d’altres, a una barreja de tots dos. Generalment els oficis eren seriosos, pessimistes i reflexius, però també eren actuacions perquè l’ordre de l’ofici ja estava establert i cada predicador hi aportava les seves maneres i gestos des del púlpit.

Això és el que va fer el reverend Handley Hooper, antic membre de la Societat Missionera de l’Església (CMS) de Kahuhia, quan un diumenge del desembre de 1956 va venir a celebrar l’ofici. Darrere el púlpit es veia alt, calmat i assossegat; no tenia res de dramàtic. Llavor, quan va agafar un plat per il·lustrar alguna cosa, el plat li va caure dels dits maldestres, va anar a parar a terra i es va fer miques. Jo vaig quedar horroritzat. A poc a poc, amb gestos estudiats, es va ajupir i va recollir els trossos, un a un. Perquè un cor estigui a punt per rebre Jesús, va dir, havia de fer-se miques, en un gest d’humilitat, de penediment. L’Esperit Sant ajuntaria els trossos per crear un tot. La trencadissa, encara que real, va ser teatre. Els qui ja l’havien sentit altres vegades parlaven d’altres numerets que li havien vist fer, diferents però igualment efectius per atreure l’atenció al tema central dels seus sermons.

Tota la comunitat d’estudiants, professors i personal havia d’assistir als oficis; aquesta era la manera bàsica d’expressar el seu compromís amb l’ideal pràctic i espiritual del centre de formar fidels servents cristians. El treball a la classe, la participació al camp d’esports i les activitats extraescolars voluntàries a la comunitat eren part del procés. El treball voluntari era el que més expressava l’esperit de compromís perquè no comportava cap altra recompensa que el servei en si mateix. La catequesi del diumenge, els quatre anys que vaig ser allà, es va convertir per a mi en aquest servei i recompensa.

No sé com vaig arribar a ser voluntari de la catequesi dominical a Kĩnoo, que era uns vuit o nou quilòmetres lluny, en comptes del veïnat més proper. Arribar a Kĩnoo posava a prova la meva voluntat i determinació. Per fer-ho, calia travessar el riu Ndurarua i moltes valls i serrats, el bosc d’Itukaria i després fer el mateix de tornada; per tant, per anar a Kĩnoo per fer la catequesi dominical calia tot un dia.

Al final de 1957 em van encarregar l’organització d’aquestes sessions i jo esperava amb il·lusió el meu primer diumenge com a cap d’un equip nou de quatre catequistes. Coneixia molt bé el ritual. Els alumnes es reunien per als preliminars abans de repartir-se en classes separades segons els professors que els havia tocat, i després ens tornàvem a reunir tots per a la pregaria de comiat, gairebé sempre el parenostre. El catequista dirigia la cerimònia inicial i la final. Durant els tres anys anteriors ho havia vist fer a d’altres amb facilitat i autoritat, em semblava a mi. Hauria pogut repetir aquell ritual a ulls clucs. Però quan em vaig plantar davant de totes aquelles mirades expectants clavades en mi, vaig sentir el pes del moment. Em vaig sentir alleugerit i content quan per fi va arribar la pregària de comiat, que vaig anunciar amb fermesa. Jo havia de dir la primera frase, Pare nostre, que esteu en el cel, però els nervis em van trair. No recordava la frase. Es va estendre un silenci incòmode. Desesperat, vaig pronunciar les primeres paraules que em van venir al cap: Que el cel ens perdoni; doneu-nos el cel. Però els alumnes van ser generosos. Van passar per alt la meva confusió i van cantar tot el parenostre des del començament fins al final.

Jo estava una mica atordit. Em pensava que, de pànic a sortir a l’escenari, només en tenien els actors, però ara ho vivia en la pròpia pell. Sabia el parenostre de dalt a baix perquè l’havia après de memòria quan anava a l’escola elemental de Kamandũra, però, així i tot, quan va arribar l’hora havia quedat paralitzat. Va ser una experiència humiliant i una lliçó. La resta de diumenges de 1958 van anar com una seda, i els pares i els nens de la zona em deien Mwalimu (mestre) i de tant en tant em convidaven, a mi i el meu equip, a casa seva.

La majoria d’estudiants no participaven en la catequesi dominical. A la tarda feien les seves coses, voltaven pel recinte i estudiaven; els que vivien als barris veïns anaven a veure la família o bé travessaven la vall per trobar-se amb una «davantiana». Aquests nois eren els qui tenien anècdotes més espectaculars per explicar al vespre, com si volguessin fer-nos saber, als catequistes, el que ens havíem perdut. És indubtable que cap anècdota relacionada amb l’ensenyament de les escriptures no podia competir amb les aventures amb les nimfes d’aquella famosa vall màgica.

Però no estava disposat a renunciar a la catequesi del diumenge per sortir amb noies. Les cares ansioses dels nens em recordaven la màgia de les meves sessions de catequesi a Kamandũra. Més endavant el meu compromís es va refermar amb l’experiència personal i dramàtica del cristianisme evangèlic. El compromís va ser anterior al conciliàbul i va sobreviure quan es va desfer. No em van venir mai temptacions de deixar la catequesi dominical de Kĩnoo perquè hagués de preparar un examen.





44


No és estrany que a l’Alliance els esports fossin un requisit, perquè educaven el cos de la mateixa manera que les classes educaven la ment i la capella, l’ànima. Junts, aquests tres elements formaven l’home fort destinat a servir. Encara que els esports havien estat importants des dels temps que Grieves era director de l’institut, va ser Carey Francis qui va convertir el camp d’esports en l’equivalent seglar de la capella. Va portar a Maseno i a l’Alliance la passió que sentia des que era jove, quan a Anglaterra era capità d’equips de futbol, criquet i tennis. Al Trinity College de Cambridge havia estat membre de l’equip de futbol dels First XI.[16]

Jo no vaig destacar mai en cap equip esportiu. La meva falta de coordinació gairebé era còmica. Quan jugava a futbol semblava que la pilota m’evitava expressament o que em passava de llarg i que es reia de les meves cames. L’estic d’hoquei no tocava gairebé mai la bola. En canvi era molt bo en jocs de taula o saló, encara que aquests jocs no formaven part de l’ideal de l’Alliance. Tot i que eren considerats merament recreatius, jo trobava que formaven el caràcter, la ment i l’esperit.

M’havia fet membre del club d’escacs creat per en David Martin el 1950. Com que jo no venia d’una tradició feudal, al principi trobava aquells personatges medievals de reis, reines, cavalls, alfils i peons, en aquest ordre decreixent del més alt al més baix i tots disposats a defensar el rei, estranys i una mica desorientadors. Però un cop vaig dominar les regles del joc, m’hi vaig aficionar. En Nicodemus Asinjo, un dels millors de la meva època, era capaç de preveure diverses jugades alhora. Ben aviat va descobrir el poder del peó; de vegades, fins i tot sacrificava la reina per un peó i una posició que després feia servir amb un efecte devastador. Aquest joc em va ensenyar una lliçó de vida: fins i tot la persona més humil té un gran potencial o, com diu el refrany kikuiu, els xàfecs forts comencen amb una gota. Els escacs, però, tenien pocs seguidors fixos, comparat amb altres esports. Per a alguns, era massa lent; per a d’altres, calia pensar massa i exigia massa càlcul mental. Era un joc de guerra i demanava resistència mental i l’habilitat de canviar de tàctica dins d’una visió estratègica, i precisament per això m’agradava.

El tenis de taula, com en dèiem del ping-pong, era l’altre joc en el qual em defensava força bé. En aquest esport els grans campions del meu temps eren en Philip Ochieng i l’Stephen Swai. Eren uns artistes de la pala. Al repertori de cops de pilota —cops de dreta, cops de revés, globus, defenses altes, cops tallats, efectes i rematades— ells hi afegien rapidesa de peus i podien anar a buscar la pilota a qualsevol racó, tant se val la velocitat i la potència que tingués, i tornar-la amb la facilitat arrogant d’un campió. De vegades eren capaços d’esgotar el rival només amb tàctiques de defensa. Jo mai no els veia venir i quan jugava contra ells, gairebé sempre perdia. Quan s’enfrontaven ells dos, fins i tots els de les altres taules paraven de jugar per mirar aquells dos grans artistes al cim de les seves capacitats.

Ngũgĩ (dreta) amb Nicodemus Asinjo.



S’esperava que tots els nois participessin en esports de debò, com ara el futbol, l’hoquei, la gimnàstica i el voleibol, i que se’ls prenguessin tan seriosament com la capella i les classes. Gràcies a les competicions dins de l’institut i entre instituts la implicació dels alumnes era gran. Naturalment, no tothom tenia la mateixa capacitat física per a tots els esports, però el que importava era participar-hi. Fins i tot l’espectador, amb les seves ovacions i aplaudiments, era una part integral de cada espectacle esportiu. Carey Francis era un dels espectadors més apassionats, i llançava puntades de peu enlaire en solidaritat amb un jugador o bé serrava les dents i picava de peus a terra quan un jugador de l’Alliance cometia un error ximple. També posava èmfasi en l’esportivitat i en la voluntat de compartir la pilota i no li agradaven les mostres d’individualisme en el futbol i l’hoquei sobre herba. Si guanyàvem, volia que mostréssim humilitat, i si perdíem, que en traguéssim lliçons que ens portarien a l’èxit en el futur.

A l’Alliance l’atletisme era la joia de la corona de l’educació del cos i el meu esport preferit com a espectador i també com a participant. M’encantava l’estètica dels salts i, des de primària, em fascinaven les curses. La narrativa, el ritme i el drama dels cent metres i els dos-cents metres llisos es concentraven en un temps breu, com una història que s’acabava quan encara no has tingut temps d’assaborir-ne el començament. Però les curses de fons, des de la milla fins a la marató, eren com una història llarga que l’atleta narrava i protagonitzava amb el seu cos. La narrativa col·lectiva, evolucionant a poc a poc i creixent en un tempo gradual, donava a l’espectador temps per seguir la tàctica dels diferents personatges-corredors i, així, li creava expectació per saber què passaria tot seguit.

Vaig representar el meu dormitori a la secció júnior de salt d’alçada, encara que no tenia èxit, però en la milla feia un bon paper. La milla i les curses més llargues eren un combat de lluita entre els esperits ferms de la voluntat i el diable persuasiu de la rendició. Això ho vaig aprendre a la meva primera cursa de cros. Hi va participar tot l’institut i, als primers metres, tots corríem formant una massa compacta. Però a mesura que anàvem baixant pels pendents dels terrenys de l’Alliance cap a la vall i després enfilàvem els altres serrats i plans, la massa de competidors es va anar desfent en grups. Jo vaig intentar seguir al grup capdavanter. Em sentia bé, orgullós. I llavors, de cop i volta, vaig sentir uns xiulets interiors que em deien que afluixés. La temptació era forta, gairebé paralitzadora. No vaig fer-ne cas, però els xiulets van insistir amb més força encara quan ens acostàvem a la meta. Finalment vaig fer cas de la crida, vaig afluixar i llavors vaig continuar caminant amb l’esperança que així podria descansar els peus i recuperar energia. Però no va ser així. Era com si les cames se m’haguessin tornat de plom. Aviat gairebé tots els grups que havien quedat enrere em van atrapar i em van avançar.

A la cursa següent vaig lluitar contra els dimonis i em vaig obligar a fer sempre una passa més, intentant atrapar els que tenia al davant, però sense sucumbir mai als xiuxiueigs que em deien que em rendís. Vaig quedar entre els vint primers i vaig mantenir aquesta posició. Però els petits dimonis eren implacables. A cada cursa es reproduïa aquella lluita i com més determinació tenia jo, més grans eren les temptacions. Aquest esforç em va fer comprendre per què la metàfora de fer una bona cursa era essencial en l’ideal del cristianisme de Francis. Anys més tard les curses d’atletisme serien un símbol important en els meus llibres, sobretot a A Grain of Wheat.





45


L’Alliance va competir amb molts altres centres docents, que a la Kenya d’aquells temps estaven dividits segons la raça i eren desiguals. Els resultats educatius en les tres categories racials no es podien comparar fàcilment, i per això els esports van adquirir un valor simbòlic com a únic mitjà per confrontar habilitats. Però la consciència racial va continuar sent un factor present en tots els aspectes de qualsevol encontre entre blancs i negres, sobretot en el camp d’esports.

L’única anècdota relacionada amb el futbol que em va quedar gravada a la memòria, tot i que només era un espectador, no va tenir res a veure amb els centres rivals; va ser un partit entre l’equip de l’Alliance i un conegut club europeu, els Caledonians. Es jugava a casa, i recordo Carey Francis sermonejant sobre la importància de ser educats, tant si es guanyava com si es perdia. No seria cap deshonra perdre davant d’un equip com aquell; l’oportunitat de jugar contra els Caledonians ja era, en si mateixa, un honor i una recompensa. Carey Francis va repetir la prohibició de fer el que deia un eslògan popular al camp de futbol: «si no toques la pilota, toca la cama».

Tant si havia estat la seva intenció com si no, el discurs preparatori va fer l’efecte psicològic contrari. Els nois de l’Alliance van jugar com uns possessos. En aconseguir un empat amb els Caledonians a la primera part, els ànims de l’Alliance es van multiplicar per deu, mentre que els dels Caledonians van caure en la mateixa proporció. A la segona part els jugadors de l’Alliance van ser els primers a atacar i van mantenir la pressió. A pràcticament l’últim minut del partit, en Hudson Imbussi va aturar un xut a la porteria de l’Alliance amb el peu. Tothom es pensava que driblaria una mica i que després llançaria la pilota amb un xut ben fort cap al costat enemic, però en comptes d’això, perseguit i atacat des de tots els costats, l’Imbussi va driblar amb la pilota per tot el camp i va marcar un gol just abans que sonés el xiulet. Aquella actuació en solitari tan admirable va ser rebuda amb aplaudiments eixordadors de part dels nostres i amb mal humor de part dels rivals, que van sortir del camp capcots. Un empat hauria estat una victòria moral per a l’Alliance, però aquell triomf rotund? Carey Francis, que creia tant en el treball d’equip, va pensar que aquella actuació en solitari del jugador havia estat una bestiesa molt gran, però no semblava gaire disgustat. El triomf de l’Alliance ens va fer pujar l’autoestima: si érem capaços de guanyar un equip semiprofessional, guanyar els equips dels instituts dels blancs com el Duke of York o el Prince of Wales seria bufar i fer ampolles.

Amb tot, els encontres esportius entre l’Alliance, el Duke of York i el Prince of Wales eren més un duel entre blancs i negres que no simplement una competició rutinària. Tant si n’érem conscients com si no, cada esdeveniment esportiu entre blancs i negres es va convertir en una metàfora de la radicalitzada lluita pel poder que hi havia al país.

El contacte acadèmic i social amb el Duke of Wales, fora de l’esportiu, potser hauria pogut canviar la situació, però aquests encontres eren mínims i es limitaven a l’assistència d’uns quants estudiants d’un institut als concerts musicals i a les representacions teatrals de l’altre. Amfitrions i convidats es tractaven amb educació, però no hi havia una relació natural entre ells. De vegades alguns cursos de l’Alliance visitaven els cursos equivalents del Duke of Wales, acompanyats dels seus amfitrions, i a l’inrevés. Eren com una mena de festes de debutants vigilades per pares plens d’expectació. Però això es va deixar de fer. Devia ser en una d’aquestes trobades tan poc naturals que per primera vegada vaig parlar cara a cara amb l’Andrew Brockett, del Prince of Wales, i el primer cop que em vaig relacionar amb un estudiant blanc. Va ser breu. Potser hauria oblidat l’incident, nom i tot, si no fos perquè mesos més tard, a l’últim any, vam tornar-nos a trobar en un camp de servei voluntari.





46


Com que els camps de treball voluntari multiracials per a joves eren un fenomen nou, no eren tan valorats com l’escoltisme, pujar al mont Kilimanjaro o excel·lir en esports. Qui hi participava no esperava grans elogis públics. I en canvi, a mi m’atreien. Potser encara buscava una comunitat que substituís la llar que havia perdut o potser, senzillament, m’agradava la novetat o era sensible al que passava al meu entorn.

Es respiraven canvis a l’ambient i això es manifestava en les propostes de persones ben intencionades que s’esforçaven per aconseguir ajuntar les diverses races i així compensar tants anys de segregacionisme. Organismes com l’United Kenya Club i la Capricorn Society eren capdavanteres en aquelles missions de bona voluntat; i si bé havien tardat a sorgir, com diuen, val més tard que mai. Consideraven que per aconseguir un canvi calia convidar els africans que tinguessin estudis, propietats o bones maneres a sopars i festes, amb persones d’altres races de mentalitat i posició semblants. Hi va haver altres experiments que tenien per objectiu ajuntar els joves blancs i negres a través de campaments de joves voluntaris.

No sé com va ser que triessin Mutonguini per fer-hi un experiment multiètnic i multiracial. La zona tenia significació històrica i geogràfica perquè formava part de la regió que connectava el centre de Kenya amb la costa, i molts dels estudiants d’Alliance eren d’allà. Però la persona que tenia més poder de la regió era Kasina Ndoo, un exmilitar i cap colonial tan lleial a l’Estat britànic que una vegada que li van oferir l’oportunitat d’escollir una recompensa, va demanar una bandera britànica. A més, havia demostrat que tenia coratge i força interior en superar una adversitat personal. El 1953, quan va tornar de la coronació de la reina Elizabeth II, un veí li va tallar les mans. No se sap si el motiu va ser la gelosia o si va ser un gest de protesta política o de venjança, però l’amputació no el va dissuadir de continuar servint amb lleialtat el poder colonial.

El campament de Mutonguini el van organitzar uns quants quàquers blancs de la Província Occidental. Dels tres voluntaris de l’Alliance, jo era l’únic que no era de la zona. No es va aconseguir la diversitat racial que s’esperava. No hi havia ni un asiàtic i l’Andrew Brockett, del Prince of Wales, era l’únic estudiant blanc. Tant ell com jo recordàvem la breu trobada a l’Alliance. Ell ja havia acabat la secundària i ara havia d’esperar-se fins que l’admetessin a Oxford per estudiar història. Jo sentia curiositat per saber per què s’havia apuntat a aquell camp de treball en una zona de població africana. Ell va confessar que no havia optat pel servei voluntari per amor, sinó per no haver d’acceptar una feina a l’administració colonial i haver de fer complir lleis injustes. Jo no li vaig dir res, però no vaig poder evitar de pensar que en Johnny el Verd, el jove que m’havia segellat els documents per al passaport interior i del qual havia fugit, potser era un estudiant com ell.

Això ens va portar a parlar de qüestions racials, no des del punt de vista econòmic i polític sinó psicològic. L’apartheid social portava a la incomprensió, la qual generava por d’allò que es desconeix, que encara portava a més incomprensió, en un cercle viciós sense fi de sospita i animositat mutus. Estàvem d’acord que si hi hagués més contacte social es podrien reduir les tensions i els estereotips racials; així expressàvem la satisfacció que sentíem pel camp de treball. Anys més tard, a la meva novel·la Weep Not, Child, reproduiria aquesta escena en una conversa breu en una escola entre Njoroge i l’Stephen, dos personatges ficticis.

La majoria dels participants del campament venien d’un institut dirigit per quàquers, el Kamusinga High School, de la Província Occidental. Jo ja en coneixia uns quants que eren membres del cor Kamusinga, que una vegada va passar per l’Alliance de camí a Nairobi, on havien de fer un espectacle musical. Eren una colla molt alegre. Van irrompre als terrenys del nostre institut com si fossin els amfitrions i no pas els convidats, anunciant la seva arribada cantant:

Estem contents i alegres,

com els micos dalt dels arbres,

estem contents i alegres,

aquesta nit.



Tractaven la caixa del camió com si fos un timbal mòbil clavant-hi cops seguint el ritme de la seva melodia enganxosa. Per l’energia i la passió amb què cantaven, aquella melodia em va quedar gravada al cap molt de temps. El grup de Kamusinga que hi havia al campament Mutonguini —entre d’altres, en David Wanjala Welime, en David Okuku Zalo, l’Alfayo Ferdinand Sandagi i en Mabati Litaba— va portar la mateixa energia i entusiasme. La relació que tenien amb els seus professors blancs semblava molt relaxada i interactiva, una relació que no havia vist mai.

El nostre projecte era la construcció d’un local social, el nucli del que havia de ser el Centre Social de Muntonguini. Dels quàquers europeus, hàbils paletes i fusters, vam aprendre a fer totxos, coure’ls, fer parets i a fer servir un teodolit i altres eines de l’ofici de paleta i de fusteria, un procés d’aprenentatge que em va portar records del temps que vaig passar al taller d’en Good Wallace a Limuru. Després d’un dia de treball molt dur, jugàvem a futbol i a voleibol amb la comunitat, sovint contra equips locals, i no sempre guanyàvem. De vegades passàvem el vespre discutint sobre algun tema, també amb la comunitat. Aquells moments de tranquil·litat, els oficis litúrgics que celebrava el pastor local de l’Africa Inland Mission i les nostres excursions i caminades setmanals pels turons del voltant, van ajudar a forjar un autèntic esperit de comunitat.

No era la primera vegada que em relacionava amb kambes. Si bé tradicionalment hi havia hagut escaramusses frontereres entre les nostres dues comunitats, la relació entre nosaltres era sobretot comercial. Em vaig recordar de les venedores ambulants kambes que, convidades per la mare, passaven una o dues nits a casa abans de continuar la seva ruta. Aquesta vegada jo formava part de la seva comunitat. Alguns dels seus ancians venien sovint al camp. S’assemblaven molt als ancians kikuius que coneixia. Jo parlava kikuiu i ells parlaven kikamba, dues llengües emparentades. Justament a causa d’aquesta similitud, però, hi havia malentesos lingüístics.

Mentre parlaven amb mi, els ancians, que semblava que m’apreciaven de debò, intercalaven en el seu discurs la paraula mutumia, que en kikuiu vol dir «dona». Per què em diuen dona?, em preguntava, preocupat. Però ni en el to de la seva veu ni en el seu llenguatge corporal no hi detectava cap indici de malícia ni insult. Finalment vaig confessar el meu malestar a l’Stephen Muna, el meu company de l’Alliance i resident de Mutonguini que, encara que no dormia al campament, participava en les activitats quotidianes. L’Stephen va riure. Mutumia en kikamba volia dir «ancià», no «dona»; aquells homes em mostraven respecte acceptant-me, a mi, un noi, com un d’ells.

També va ser durant els campaments que vaig aprendre i experimentar la força dels tambors. Aquest instrument no era tan cabdal per als kikuiu com ho era per als kambes. Un vespre vam sentir el so d’un tambor que ens cridava a veure els famosos dansaires acròbates kambes a la seva terra. Vam decidir d’anar-hi. Ja era ben fosc i l’única font de llum eren la lluna i les estrelles. No tenia importància. El so insistent era clar i pròxim. Vam seguir la carretera en direcció a la ciutat de Kitui. Cada vegada que tombàvem en un revolt o pujàvem a un serrat pensant que el so venia d’allà, teníem una decepció: semblava que el so venia del turó següent. Alguns van deixar-ho córrer i van tornar al campament. Finalment només vam quedar en Welime, l’Okuku i jo, decidits més que mai a arribar fins a l’origen d’aquella força.

Després de caminar molts quilòmetres, vam aconseguir detectar que el so venia d’un bosc de vora la carretera. Davant nostre s’obria una clariana amb una foguera al mig i, al voltant, s’hi veien uns homes joves que tocaven els tambors i uns altres que ballaven. No era el gran espectacle que havíem imaginat; eren nois del veïnat que havien sortit de gresca a la nit. Amb el meu kikuiu i amb el suahili d’en Welime, ens vam poder explicar. Ells ens van donar la benvinguda i van continuar tocant els tambors i ballant, però ara amb més vigor: actuaven per a un públic forà. La nostra presència i el nostre interès evident havien revitalitzat allò que per a ells fins aleshores era una pràctica rutinària i un entreteniment. Però, així i tot, durant una estona no va passar res d’extraordinari. Quan ens disposàvem a marxar, els dansaires, que fins aleshores ens havien semblat moderats, van començar a fer salts mortals i, de tant en tant, dos nois s’entrecreuaven en l’aire en destres números acrobàtics que la claror de la foguera encara feia més misteriosos enmig de la foscor. Com possessos, els que tocaven el tambor movien el tors com si no tinguessin ossos. Llavors també es van posar a fer salts en l’aire, per torns, aferrant l’instrument entre les cames i colpejant-lo rítmicament amb les mans. Semblava que competissin, impulsats cada cop més amunt per les forces rivals dels seus tambors. Llavors, tot de sobte, calma. La foguera s’havia reduït a unes brases vermelles. Era evident que gaudien de l’admiració dels seus convidats. Quan va arribar l’hora d’anar-nos-en, ens van dir que de fet érem als afores de la ciutat de Kitui. Així vaig aprendre que a la nit un tambor pot enganyar l’orella i semblar molt proper. Des d’aquell dia sempre he associat la regió d’Ukambani i els kambes amb els tambors de nit i els números acrobàtics sobre un fons de foscor creixent frenada per la claror de les brases vermelles.





47


L’experiència comunitària m’havia agradat tant que quan més endavant, aquell mateix any, vaig sentir a parlar d’una altra iniciativa per a joves organitzada per una altra entitat, la Kenya Youth Hostels Association (Associació d’Albergs Juvenils de Kenya), m’hi vaig apuntar de seguida. El campament durava un cap de setmana i havia de ser el primer d’una sèrie de campaments en els quals s’ajuntarien europeus, asiàtics i africans. Es demanava als participants que portessin el mínim per dormir: hi aprendríem tècniques de supervivència, no hi anàvem per lliurar-nos als luxes. El meu germanastre Mwangi wa Gacoki em va deixar la seva bici i vaig arribar al campament, situat a la part occidental de Limuru, un divendres al vespre. Va ser el recorregut més llarg que havia fet mai amb bici.

El campament es trobava sobre un talús en una estació de ferrocarril construïda el 1899 i que ara estava abandonada. Hi havia una via fèrria mig colgada sota terra, encara visible entremig de l’herba que hi havia crescut a sobre i al voltant. En conjunt, aquell lloc es veia desolat, no hi quedava cap vestigi del seu passat gloriós. Jo em pensava que hi coneixeria nois de tot Kenya amb qui em podria relacionar, que seria un muntatge molt més gran que el de Mutonguini. En canvi, només vaig trobar-hi un noi indi, en Govinda, i dos instructors europeus, un de l’Església i l’altre de l’exèrcit. El de l’exèrcit, un home jove que encara portava els pantalons i la camisa militars de color caqui, caminava amb l’arrogància pròpia d’aquell estament. Em va fer pensar en els funcionaris que un dia de 1954 em van pegar i també en els que em van interrogar aquell fallit dissabte de Nairobi de 1956. Mentalment el vaig anomenar el General. Havia vingut amb un land rover carregat fins al capdamunt de sacs de dormir i altres estris de supervivència. L’home de l’Església havia vingut amb el seu cotxe. Era una mica gran, portava una sahariana sobre una camisa de màniga llarga. Li vaig dir l’Arquebisbe. Quin contrast! Mentre que el General caminava com si fos l’amo de la Terra, l’Arquebisbe ho feia amb pas insegur, com si tingués por de fer mal al terra que trepitjava. El General i l’Arquebisbe es pensaven que hi hauria molts més participants, almenys algun més a banda d’un noi indi d’aspecte fràgil que duia pantalons llargs i el seu homòleg africà vestit amb l’uniforme de l’Alliance.

El vespre del divendres ens van fer una xerrada prèvia amb instruccions per a l’endemà, dissabte, després vam anar als nostres catres respectius dins de l’enorme sala, probablement poblada pels esperits dels centenars de treballadors indis que van perdre la vida construint el ferrocarril en aquell talús tan pronunciat que s’acabava a l’enorme vall del Gran Rift de sota. En Govinda i jo vam parlar de les aventures que ens esperaven l’endemà i de l’avantatge de ser tan sols nosaltres dos: així estarien només per nosaltres. Però dissabte ben d’hora, en Govinda va recollir les seves coses, va agafar la bicicleta i se’n va anar. Vaig quedar jo sol amb dos instructors només per a mi. Ara sí que estarien només per mi.

Armats amb un mapa de la zona, de bon matí ens vam endinsar en el bosc per aprendre a interpretar els mapes, a seguir els camins del bosc i altres estratègies de supervivència. Semblava més aviat un campament d’escoltes, però amb un altre nom i només amb un noi. Hi va haver poca interacció entre nosaltres. Jo caminava amb el mapa a les mans i els meus dos instructors es limitaven a parlar entre ells, excepte quan m’equivocava de camí i el General m’explicava en quin punt no havia sabut interpretar el mapa o no havia vist uns senyals petits però importants. Va ser esgotador, pujar i baixar parts de bosc pendents, només amb un parell de galetes i aigua per menjar i beure.

Un cop que anava unes quantes passes més endavant que ells, vaig sentir que parlaven acaloradament de les guerrilles del Mau-Mau i de les forces del Govern. Va ser llavors que em vaig adonar que ni ells no es coneixien abans i que tenien punts de vista molt diferents sobre el que passava al país. No estaven d’acord, per exemple, en la política colonial del càstig col·lectiu. L’Arquebisbe defensava la responsabilitat individual, mentre que el General assegurava que no hi havia cap altra manera de tractar els autòctons, tan propensos al secretisme. Com més anava, més basaven els seus arguments en casos hipotètics. Si saps que un nadiu té informació que pot salvar o posar en perill vides i que aquest individu s’amaga dins d’un grup, convé responsabilitzar-ne tot el cony de grup, afirmava el General. Quina diferència hi ha, doncs, entre el que fan les forces colonials i el que va fer Hitler durant la Segona Guerra Mundial?, replicava l’Arquebisbe. I així van continuar. Jo era invisible.

De cop i volta em vaig adonar que havien deixat de caminar i que s’havien quedat drets l’un davant de l’altre. El debat havia passat de la confrontació mental a l’amenaça del combat físic. L’Arquebisbe, ja gran i amb un petit bigoti, no tindria res a fer amb el General de l’exèrcit, més jove i ben afaitat; així i tot, s’arremangava les mànigues. La imatge d’aquells dos homes a punt d’enfrontar-se a cops de puny era ridícula. Em vaig quedar allà dret, totalment hipnotitzat. Com podia intervenir jo entre dos blancs en peu de guerra? Llavors vaig tenir una visió; em va semblar que veia l’home de Déu amb una sotana negra i el collet blanc aixecant una Bíblia enorme davant seu, com si fos un escut per protegir-se de la pistola que li apuntava un oficial militar fortament armat. Era tan real, que vaig sentir terror. Vaig estossegar. Ells van quedar paralitzats. La sotana, la Bíblia i la pistola eren dins la meva imaginació, però la tos havia fet efecte. Van fer veure que només enraonaven. El General va dir-me que continués avançant fins que trobés un altre camí. Ells em van seguir en silenci.

Quan vam tornar al campament, vaig agafar la bicicleta i vaig fugir; una estada de tres dies reduïda a una nit i un dia.





48


La mare solia dir que quan una persona sortia de casa, s’adonava que la seva mare no era l’única que sabia cuinar. Les iniciatives dels camps de treball voluntari per a joves m’ho van confirmar, tot i les decepcions. L’Alliance també em va demostrar que allò era cert en relació amb les comunitats de Kenya.

Des del començament, l’esperit nacional de l’Alliance era contrari a la política estatal de dividir els africans segons criteris d’ètnia i l’institut admetia estudiants de diferents comunitats. Però sota la direcció de Carey Francis, l’admissió a l’Alliance d’estudiants de tot el país es va convertir en una política sistemàtica tant en la teoria com en la pràctica. En aquell establiment hi havia representats el nord, el centre, l’est, l’oest, el sud i la costa de Kenya. I més important encara, el personal africà provenia de diverses comunitats africanes, i si eren admirats o insultats ho eren merament per la seva personalitat, no pas pel seu origen ètnic.

Aquesta va ser la situació predominant a l’Alliance durant els quatre anys que m’hi vaig estar. A Limuru, a casa havíem rebut molts treballadors de diferents comunitats, però només hi estaven de pas. Aquesta era la primera vegada que jo vivia, interactuava, competia i em barallava cada dia amb una varietat tan gran d’individus. De cada ètnia i de cada persona se n’aprenia alguna cosa.

De tots els representats de l’institut que hi va haver durant els quatre anys que hi vaig ser, el que més curiositat em va despertar va ser en Bethuel A. Kiplagat. La seva personalitat anava més enllà de l’ètnia. No era fàcil identificar-lo d’entrada amb cap comunitat. Una vegada li vaig preguntar què volia dir la inicial del seu nom; ell em va respondre que la A era d’Abdul. Abans de convertir-se al cristianisme era musulmà. Però per què conserves el nom d’Abdul?, li vaig preguntar. Perquè també me’n dic, forma part de la meva vida, em va dir. L’entranyable Samuel Mũngai, representant de l’institut de 1958, també era curiós però d’una altra manera. Tenia un gran conflicte interior, no estava segur de si era un rebel o un líder. Li agradava fumar i altres plaers i sovint infringia les normes que havia de fer complir. A més, era un faldiller i va deixar un reguitzell de cors trencats i unes quantes noies en estat. Tot i que mai no hauria tingut una bona puntuació en l’escala de valors morals oficial, aconseguia mantenir-nos units. En conjunt, vaig aprendre que qualsevol individu de qualsevol comunitat podia tenir aptituds per ser un bon líder, de la mateixa manera que podia tenir tendència a fer mal, portar problemes i ser un mal líder.

El 1957 em van fer prefecte de dormitori, al capdavant de les diverses comunitats del Dormitori Dos, a l’edifici Livingstone, en substitució de G. Shokwe. A en Shokwe, un taita, li agradava molt la boxa. Solia prendre part en combats amateur de la divisió dels pesos lleugers de Nairobi. També portava el club de boxa de l’institut i havia intentat moltes vegades convèncer-me perquè fos boxador. Finalment vaig acceptar de pujar al ring. Em quedaven bé els guants vermells de boxa, almenys això em semblava. Al primer swing, vaig pegar al rival, més experimentat encara que prim i desmanegat, a la galta. El cop ens va agafar de sorpresa a tots dos. El contrincant va caure. Jo vaig quedar esgarrifat. Vaig treure’m els guants, els vaig deixar i no vaig tornar mai més al ring. No em veia a mi mateix victoriós per haver fet mal a un altre, ni tan sols en un esport.

El meu nomenament com a prefecte de dormitori també va ser totalment inesperat. Que jo en fos conscient, no havia mostrat mai cap interès per una tal consideració, però m’ho vaig prendre amb calma. Sense oblidar que havia de vigilar el mateix dormitori en què Moses Gathere ens despertava amb uns versos de Macbeth, se’m va acudir la idea de fer servir una altra citació de Shakespeare, però canviant les línies de ser o no ser per despertar-se o no despertar-se. No ho vaig arribar a fer mai.

En Dunstan Ieri va ser el primer a posar a prova la meva autoritat. Havíem entrat a l’Alliance el mateix any i érem amics, però en Dunstan es considerava un rebel i ho expressava fumant, sovint alçant-se del llit molt d’hora al matí o molt tard a la nit per fumar vora el bosc o les latrines. A l’Alliance hi havia una fraternitat de fumadors, amb membres de tots els dormitoris i de totes les comunitats ètniques. Alguns prefectes havien elevat el fumar a la categoria de la pitjor infracció de les normes de l’institut i muntaven batudes als caus dels fumadors. Els fumadors i els prefectes lliuraven una batalla de fet i amagar, i els fumadors en parlaven com si fos una aventura plena de maniobres evasives i de fugides espectaculars.

Em vaig proposar de negar a en Dunstan i als altres fumadors aquest plaer. Jo no considerava que fos el meu deure espiar ningú. Llavors vaig traçar una línia a la sorra. Quedava prohibit fumar dins del dormitori i del recinte escolar. El que fessin al bosc fora dels terrenys del centre era cosa seva. Si bé ningú, és clar, no admetia que era fumador, vaig percebre que uns quants del meu dormitori agraïen els límits que havia imposat. Però a un o dos nois no els va fer gens de gràcia que s’acabés el joc de fet i amagar. Quan sortia a fumar, en Dunstan ho feia saber a tothom, i amb cada provocació despertava l’admiració d’una colla de nois. I un dia va intentar fumar sota els llençols del llit. No es pensava que jo el castigaria, però vaig decidir posar-me ferm. Tot el dormitori em va fer costat. En Dunstan va haver de passar tot el dissabte tallant herba com a càstig per haver fumat al llit. Aquest va ser el mètode que vaig fer servir per fer-me respectar: aconseguir que els nois em fessin costat per fer complir les normes que afectaven la comunitat. Però fins i tot en això, procurava fer raonar en comptes de clavar cops de maça cada vegada que s’infringien les normes. M’agradava més discutir que no pas proclamar normes i llançar amenaces. Necessitava fer veure als nois que perquè una comunitat funcionés, calia que tothom fos responsable davant dels altres. No sempre me’n sortia, però gràcies a això, el temps que vaig ser prefecte se’m va fer suportable.





49


El meu interès per les diferents cultures em va portar a intervenir en les activitats de la Societat Intertribal, de la qual vaig ser president durant un temps. Els caps de diversos clubs solien fer anuncis als seus membres durant els àpats al menjador. A mi sempre em va costar pronunciar bé societat intertribal perquè em menjava la ena, i quan feia una crida als membres de la Societat itertribal a fer això o allò, tothom es posava a riure perquè sonava com Eat-a-Tribe. Els membres de la societat ens reuníem regularment per intercanviar punts de vista sobre una gran varietat de temes, i cadascun hi aportava el saber de la seva tradició. Com s’organitzaven les nostres diferents comunitats? Què ens semblaven els ritus de pas? La societat convidava conferenciants de fora i de vegades organitzava debats amb oradors escollits entre els seus membres.

Jo valorava les converses individuals amb alumnes per parlar d’altres qüestions, a banda de les relacionades amb l’aula o amb el dormitori. L’Evanson Mwaniki, que havia substituït en King’ori com a pianista de l’institut, em va ensenyar moltes coses de la música d’església. Va ser d’ell que vaig sentir parlar per primera vegada del do central del teclat del piano. En Mwaniki era tímid, però quan tocava el piano era molt expressiu. No tenia una formació acadèmica de música; només havia adquirit coneixements de piano dels seus predecessors, i això refermava la meva actitud positiva pel que fa a aprendre dels companys. Vaig aprendre més suahili de David Mzigo que d’en Dollymore, el professor que ensenyava aquesta llengua. El suahili era la llengua materna de Mzigo; en Dollymore l’havia après perquè, quan era soldat, va estar destinat a Mombassa durant la Segona Guerra Mundial. Les discussions i els arguments sobre història i literatura que compartia amb els amics i els exercicis de matemàtiques que feia fora de l’aula van aportar molt a les meves intuïcions i, de vegades, em van ser molt útils a les proves i als exàmens.

La consciència nacional que s’anava forjant a l’institut també es reflectia en el país, en les lluites socials dirigides pels nacionalistes de les muntanyes i ara també als carrers de la capital del país. Un dissabte de Nairobi vaig portar en Joshua Omange i en Nicodemus Asinjo al poble nou, que ja començava a fer-me meu. Altre cop la mare va escalivar patates i van tenir molt d’èxit. Quan tornàvem vaig trobar una velleta que tenia fama de ser una nacionalista del morro fort. Deien que no estava bé del cap perquè cantava obertament cançons de resistència prohibides. Tenia l’esquena encorbada i caminava amb l’ajuda d’un bastó. Després de saludar-la, li vaig dir que els meus dos amics, l’Omange i l’Asinjo, eren tots dos luos. Ella es va posar la mà al cor en senyal de respecte. Avui dia no hi ha luos ni kikuius, va dir. Tots som fills de Kenya.

Tots som fills de Kenya. Tots, fills d’Àfrica. Tots, fills del món. Si bé ja fa molt temps que la dona va morir, recordo les seves paraules, el seu aspecte i el seu somriure. Aquest és un altre exemple d’un consell savi i enriquidor que vaig rebre al carrer. Tots els coneixements, tant els que adquiria a dins d’un marc acadèmic com a fora, tenien impacte en la meva vida.





50


Fora de les classes, la biblioteca de l’institut era una de les fonts de coneixement millors i més completes. Quan l’Oades ens hi va portar quan feia pocs dies que jo havia arribat a l’Alliance, em vaig quedar dret a la porta, hipnotitzat de veure tants prestatges plens de llibres en un edifici dedicat només als llibres: no n’havia vist mai tants. No podia creure que ara pogués entrar-hi, agafar-ne, tornar-los i després agafar-ne més tantes vegades com volgués. Vaig jurar que llegiria tots els llibres de la biblioteca.

No hi havia ningú que ens orientés, però que hi ha ningú que espera que el guiïn quan té set i és a la vora d’un riu? Ni tan sols no es planteja si hi ha parts del riu contaminades: tota l’aigua li sembla prou bona per fer passar la set. Llegia sense ordre, sovint atret cap a un autor pel nombre de llibres que tenia als prestatges. Vaig empassar-me moltes novel·les històriques de G. A. Henty sobre herois i naixements d’imperis. Alguns títols com With Clive in India or The Beginnings of an Epire (Amb Clive a l’Índia o els inicis d’un imperi) i With Wolfe in Canada or The Winning of a Continent (Amb Wolfe al Canadà o la conquesta d’un continent) van posar en primer pla el tema de l’imperi; el pròleg de With Clive… anunciava: encara caldria lliurar grans batalles; fer grans esforços abans que el vast imperi de l’Índia caigués en mans dels britànics. Adreçat als benvolguts nois meus, el públic juvenil a qui anava dirigit el llibre, aquest pròleg podria servir per a la majoria dels relats de Henty sobre l’imperialisme. A mi m’interessava la ficció, però no els detalls històrics. Les narracions eren tan avorrides que se me’n van anar les ganes de llegir aquella mena de llibres durant molt de temps. Vaig deixar Henty per buscar un món més fictici, o això creia, en el qual els personatges no estiguessin determinats pel realisme ni pels fets històrics. Volia un món al qual pogués fugir.

Em vaig pensar que havia trobat un món així en la sèrie del capità W. E. Johns protagonitzada per James Bigglesworth, l’aventurer pilot a qui seguia a tot arreu on anava i en tot el que feia: Biggles and Co. (Biggles i Companyia); Biggles Learns to Fly (Biggles aprèn a volar); Biggles Flies Again (Biggles torna a volar); Biggles in France; Biggles Flies East (Biggles vola cap a l’Est), cap a l’oest, al sud, a tot arreu, tant se valia. Biggles era l’heroi de totes les estacions, tots els llocs i totes les confrontacions. No va ser fins que vaig arribar a Biggles in Africa que vaig començar a sentir-me incòmode amb el retrat que feia dels personatges que no eren anglesos. Biggles era un pilot de la RAF i em recordava les forces que llançaven bombes sobre els guerrillers del Mau-Mau al mont Kenya. Gent com ell volia matar el meu germà. No tenia una idea clara de què era allò que no m’acabava de fer el pes; simplement em vaig apartar d’aquells llibres, aquesta vegada per endinsar-me en el món fictici de H. Rider Haggard.

Aquella sensació estranya es va intensificar. Les mines del rei Salomó era ple d’aventures, però clarament a costa d’Àfrica. A mi m’havien ensenyat que s’havia de respectar les persones grans per la seva saviesa i experiència, però Gagool era una de les descripcions més esfereïdores d’una vella africana que he vist mai en ficció. Era, senzillament, perversa, el geni que hi havia darrere la tirania que desolava l’Àfrica des de feia segles.

Les mines del rei Salomó em feia pensar en L’illa del tresor, de Stevenson, perquè en totes dues novel·les el tema principal era la recerca d’un tresor, però no podia endinsar-me totalment en els personatges de Haggard com ho havia fet en els de Stevenson. Les mines del rei Salomó no se sostenia sense el rerefons d’una Àfrica salvatge; L’illa del tresor s’aguantava sense el salvatgisme dels pobles del Pacífic. Amb la perspectiva del temps, veig que Haggard i altres escriptors populars, quan parlaven del meu continent, partien de la mateixa idea: l’imperialisme era normal; la resistència a l’imperialisme, immoral. L’Àfrica i els seus pobles era l’entorn que permetia que els europeus s’autorealitzessin, el mateix tema que ocupava les nostres lliçons d’història. El ritme ràpid, els revolts, els girs, el misteri i el desenllaç d’aquelles aventures m’absorbien, però aviat fins i tot aquests elements van deixar d’encegar-me fins al punt de no deixar-me veure les implicacions negatives de certes imatges i associacions dels personatges. Ni tan sols en la ficció em podria alliberar del tema de la construcció d’un imperi. Però després vaig descobrir les novel·les de suspens i de lladres i serenos i vaig pensar que potser per fi podria evadir-me en el reialme de la ficció pura i no contaminada.

Durant una temporada vaig llegir Edgar Wallace, amb les seves novel·les de suspens i de misteri trepidants, i ningú més. Després em vaig adonar que un cop havia acabat la novel·la i en coneixia tots els secrets, no podia llegir cap llibre d’aquells una altra vegada. Els títols, els personatges, els llocs tenien noms diferents, però la història era la mateixa. Així i tot, Wallace em va portar a novel·les policíaques més serioses, en què l’expectació febril i la curiositat per saber què passava a continuació no ho era tot. Els personatges podien ser més complexos i aportar profunditat i emoció a l’argument. Així, Sherlock Holmes, el seu amic, el doctor Watson, i la seva adreça a Baker Street de Londres, gairebé em semblaven reals. Llegia una vegada i una altra qualsevol història en què hi sortís Sherlock Holmes. Vaig començar a mirar les persones, els professors, els altres estudiants, els coneguts, buscant-hi pistes sobre el seu passat o sobre el lloc on havien estat, tal com ho feia Sherlock Homes. Un dissabte ho vaig provar amb un Omange desconcertat.

Veig que has anat a les botigues índies.

Com ho saps?

Home, estàs menjant papaia. En cap dels camps del voltant de l’institut hi creixen papaies. S’han de comprar a les botigues índies.

T’equivoques. Me l’ha donada un amic.

Sí, però ell en deu haver comprat a les botigues índies.

Potser sí, però això no vol dir que jo hi hagi anat ni que ara en torni!

Era evident que una cosa era llegir les aventures de Sherlock Holmes i l’altra, fer de detectiu com ell. Però no vaig deixar de provar d’imitar-lo, fins i tot feia servir un mirall per buscar pistes, encara que un mirall no era un bon substitut de la lupa. Sherlock era tan real que fins i tot eclipsava el seu creador. L’únic personatge que s’hi podia comparar era Robin Hood. Mai no em vaig preocupar de saber qui n’era autor, només llegia qualsevol cosa en què aparegués el seu nom.





51


Amb el temps vaig començar a fixar-me amb esperit crític en el que llegia dins i fora de l’aula: no hi havia cap llibre que reflectís la meva experiència com a negre. Llavors, un dia, per casualitat vaig triar la novel·la d’Alan Paton, Plora, pàtria estimada, tema d’una de les xerrades de Carey Francis. Potser no era cap novel·la policíaca o de suspens, però la història del pastor Stephen Kumalo que va a la ciutat per buscar la seva germana Gertrude i el seu fill pròdig, Absalom, podria haver-se desenvolupat ben bé a Kenya. El tema em recordava el fil argumental de la novel·la inacabada d’en Kenneth. Fins i tot vaig arribar a pensar que Alan Paton potser era negre. Com, si no, hauria pogut reproduir tan bé el to i les imatges de la parla africana?

Plora, pàtria estimada em va fer venir més ganes de llegir llibres que reflectissin la meva realitat social, però la biblioteca no podia satisfer les meves necessitats. Buscant-hi més acuradament, vaig trobar uns quants exemplars de Up from Slavery, (Sortir de l’esclavitud) de Booker T. Washington. Era la primera autobiografia que llegia. Washington hi plasmava d’una manera esborronadora les semblances entre la situació del sud dels Estats Units al segle XIX i Kenya. Les barreres racials que impedien el progrés dels negres m’eren familiars; a Kenya topàvem amb la barrera del color de la pell en tots els aspectes de la vida. La diferència entre el colonialisme i l’esclavitud semblava que era una qüestió de gradació. Per això, quan afirmava que els negres havien tret més profit de l’esclavitud que els blancs, em feia sentir incòmode. Comparant la seva situació racial amb la colonial del nostre país, no entenia com podia dir que els africans ens havíem beneficiat més del colonialisme que els blancs.

Si bé no havia resolt del tot aquesta qüestió, Washington m’inspirava sentiments barrejats. Em veia reflectit en la seva set d’educació i la seva determinació a fer tot el que calgués per assolir els seus objectius. M’agradaven les seves idees sobre l’esforç personal i la confiança en un mateix, perquè aquesta era la manera com la mare m’havia educat sempre. Però no em sentia còmode en el fet que demanés als negres que no fessin campanya per la igualtat social: la confiança en un mateix i la modèstia eren ideals contradictoris.

En va, vaig buscar escrits amb els quals em pogués identificar del tot. Semblava que calia triar entre les narratives imperialistes que em desfiguraven el cos i l’ànima, i les liberals que em restituïen el cos, però que encara em desfiguraven l’ànima. Ja no estava segur de voler llegir tots els llibres de la biblioteca de l’institut.

Cada vegada era més exigent a l’hora de triar-ne un. La meva presa de consciència i els llibres que analitzava a classe influïen en el que esperava trobar en una història, en termes de profunditat i complexitat del personatge, tema i argument. En aquest sentit, l’aula influïa en el món exterior. Així i tot, no en tenia prou, amb la classe. Encara necessitava el món de fora. Si no podia aconseguir textos que m’atraguessin el cos i l’ànima, almenys podia recórrer als que m’atreien l’ànima, independentment de l’època i l’entorn social en què van ser escrits. No podia tornar a les novel·les de suspens, policíaques i d’aventures amb la innocència d’abans.

Hi havia llibres de contes que transcendien la seva època i autoria; els germans Grimm, Isop i Andersen. Vaig llegir els contes d’aquests escriptors una vegada i una altra i sempre amb el mateix interès. Eren els que s’assemblaven més als contes que explicàvem al voltant del foc els vespres de la meva infantesa. Compartien una mateixa màgia: es renovaven cada vegada que es tornaven a llegir i a contar.

El meu esperit crític cada cop més accentuat em va portar a Cims borrascosos, d’Emily Brontë. Em va obrir els ulls a una manera ben diferent d’explicar una història. Amb tantes veus, s’assemblava a la forma com s’anaven enfilant les històries al meu poble, amb un narrador que explicava un episodi, seguit d’altres narradors que hi afegien més versions que enriquien el tema central. La història d’en Heathcliff i la Catherine Earnshaw, explicada per la Nellie Dean i en Lokwood, era una mica lenta, però també era absorbent i infinitament trista. Els vents que fuetejaven els bruguerars de Yorkshire em feien pensar en els vents gelats de juliol a Limuru. No havia conegut mai cap autor que descrigués els fenòmens meteorològics amb tant realisme.

De Brontë vaig passar a Tolstoi. Com en el cas de l’autora anglesa, sabia molt poques coses d’aquest escriptor. Però només havent llegit unes quantes pàgines de la seva trilogia en un sol volum, Infància, adolescència i joventut, vaig sentir un desig que no havia experimentat mai, si més no, amb aquella intensitat: volia escriure sobre la meva infantesa. Fins aleshores, aquell sentiment havia estat vague i efímer, i no m’havia empès a posar-m’hi immediatament. Aquest nou desig era insistent. Ni tan sols no em deixaria acabar el llibre de Tolstoi. Vaig oblidar del tot les discussions que havia tingut amb en Kenneth sobre el permís per escriure.

Era l’any 1957, el tercer a l’Alliance. La història que va sortir de mi es basava en una creença que teníem de petits segons la qual, podíem fer aparèixer una persona estimada des d’allà on fos si en xiuxiuejàvem el nom a la boca d’una olla de fang buida. Al meu relat, el primer xiuxiueig del narrador fictici però autobiogràfic fa efecte: la seva tia, que viu gairebé a cinquanta quilòmetres de distància, compareix tres dies després que el noi l’ha invocada. El narrador, animat, té ganes de mostrar els seus nous poders davant d’un públic. L’oportunitat se li presenta quan sent la seva mare queixar-se que el fill gran, que treballa a Nairobi, no ve mai a casa. El noi assegura a la seva mare que si ella vol, ell pot fer que el seu germà vingui a casa abans de tres dies. Naturalment, la resta de la família rep la seva solemne declaració amb rialles escèptiques, però ell no s’immuta. Ja li arribaria l’hora de la revenja: Quan no hi havia ningú, vaig anar a la cuina. Hi vaig trobar l’olla, mundana, indiferent, morta… però, ep, un moment!, posseïa, com bé sabia, poders màgics. Vaig treure-la del ganxo amb cautela i, a poc a poc i pausadament, vaig cridar el meu germà pel nom. Però la màgia no va fer efecte. Aquell era el gir irònic. Inspirant-me en Tolstoi, vaig titular el relat «La meva infantesa». Eren dues pàgines escrites a mà, mentre que el de Tolstoi era tot un llibre, però, així i tot, ho vaig fer arribar als redactors de l’Alliance High Magazine.

No vaig rebre cap resposta, cosa que no tenia res d’estrany, perquè normalment no hi havia intercanvi editorial entre l’autor i el director de la revista i aviat vaig perdre l’esperança i me’n vaig oblidar. Però quan la revista va sortir més tard, el setembre de 1957, un amic hi va veure el meu relat. Em moria de ganes de llegir-lo. Era la meva primera obra publicada. A primer cop d’ull, la lletra impresa i bonica era molt diferent de la meva versió escrita a mà. Era més petita que la meva cal·ligrafia, és clar, però això no importava.

Així que vaig començar a llegir, però, vaig quedar esgarrifat per les llibertats que s’havien pres en la revisió i em va caure l’ànima als peus. N’havien canviat el títol, que de «La meva infantesa» havia passat a ser «Els meus primers passos en bruixeria». No hi vaig donar importància; el nou títol era substanciós, encara que enganyós perquè el que jo descrivia no era bruixeria. Però al segon paràgraf, un afegit editorial, el narrador fictici deia que el cristianisme era sens dubte la influència civilitzadora més gran i a mesura que anava penetrant entre la gent, molts començaven a veure la futilitat de creure en la superstició i en la bruixeria. Havien transformat una història senzilla, en la qual feia broma de les nostres creences i supersticions de la infantesa, en una condemna de la vida i les creences precristianes de tota una comunitat i, al mateix temps, en un reconeixement afalagador dels efectes beneficiosos del poder il·luminador de la nova fe. M’havien convertit en un testimoni de càrrec a favor de la tradició literària imperialista de la qual havia intentat fugir. A pesar de les bones intencions, aquesta intrusió de la redacció va apagar el foc creatiu que duia a dins; per més que llegís la Infància, adolescència i joventut de Tolstoi, aquell foc no revifava. No em sentia orgullós de la meva creació.





52


Durant les vacances vaig ensenyar el conte a en Kenneth. La seva reacció sarcàstica era previsible, potser. Ja tenies l’autorització per escriure?[17] Sempre tornava a treure el tema de les nostres discussions. Jo hauria pogut respondre que allò no era cap llibre i que les correccions del meu professor m’havien vacunat contra la censura. Però en realitat, ja no defensava la idea que calia una autorització per escriure. Fins i tot en les nostres discussions durant l’aplec Asante a Nyeri, ja havia començat a allunyar-me d’aquella posició, i Tolstoi me n’havia acabat d’allunyar del tot. Vaig admetre la derrota. En Kenneth no va donar-me la seva opinió sobre la qualitat del relat. Estava content que li hagués servit per guanyar una discussió que havíem iniciat a l’escola elemental, tres anys abans. Ara, victoriós, treia el tema fins i tot davant d’un tercer i esmentava el meu relat, cosa que, de retop, despertava curiositat pel conte.

L’escrit va fer que em guanyés dos amics nous a qui més endavant descriuria com a companys aficionats al sufix «ologia», i els dies en què ens vam relacionar més intensament, com a «periodologia». El primer va ser en Kĩmani Mũnyaka, que havia acabat els tres primers anys de l’ensenyament secundari i que ara feia de mestre en una escola primària. Com que tenia el costum de portar sempre una revista o un llibre, s’havia guanyat la fama de ser un gran lector. Així que en Kenneth ens va presentar i va treure el tema de la meva publicació, Kĩmani va voler llegir el conte.

Jo vaig esperar ansiós els seus comentaris, desitjant que no s’entretingués gaire en el fragment que parlava dels efectes civilitzadors del cristianisme. Necessitava sentir la seva opinió sobre el que havia escrit jo. Quan ens vam tornar a trobar, les seves primeres paraules aparentment no tenien res a veure amb el tema: saps com s’escriu la paraula psicologia? Jo vaig quedar parat: quina relació tenia l’ortografia amb el meu relat? Aquella paraula ni tan sols hi sortia, a la meva història. Per complaure’l, vaig provar de lletrejar la paraula en veu altra. No parava d’equivocar-me i finalment vaig rendir-me. Ell va arrufar els llavis somrient i va dir-me que ja es pensava que no me’n sortiria. Mira, la paraula comença amb la lletra pe, va explicar-me amb la paciència d’algú superior, però no siguis gaire dur amb tu mateix, perquè has fet el que fa la majoria de la gent. No es recorden que la pe és muda i només senten el so de la lletra essa. Ara parlem del teu relat. L’he trobat força interessant. Va fer una pausa. Posa de manifest un dels pilars de la psicologia del desig. Jo no sabia de què parlava. Li vaig preguntar què hi tenia a veure la psicologia, i encara més la psicologia del desig, amb la meva història.

Tot, va respondre ell. La psicologia regia totes les accions i conductes humanes. Era al darrere dels motius ocults d’aquestes conductes. Potser et pensaves que el conjunt de les teves paraules només narraven una simple història sobre xiuxiueigs dins d’una olla de fang, però de fet eren xiuxiueigs cap a l’interior de tu mateix, com les converses silencioses que tots tenim amb nosaltres mateixos. Per començar, el vas escriure a l’Alliance, un institut que és lluny de casa. Correcte? Sí. Et senties sol, enyoraves casa teva, el menjar de la teva mare, que prepara en una olla de fang. Els teus professors eren blancs, correcte? Sí, però no tots. Però el director ho era, correcte? Sí. Recorda que, a més, estaves envoltat de cristianisme, una religió forana. Per tant, és evident que enyoraves alguna cosa que et fes sentir com a casa. Però la història diu moltes més coses que això, va explicar. És realment una història sobre el desig humà de tornar al ventre matern, i això es veu clarament quan el protagonista fica el cap dins de l’olla. Saps que en kikuiu es fa servir la mateixa paraula, nyũgũ, per designar una olla i el ventre matern, oi?

En sentir allò, me’l vaig mirar amb estranyesa. En primer lloc, efectivament, en escriure buscava alguna cosa que m’ajudés a vèncer el sentiment de pèrdua i a connectar amb el poble nou. En segon lloc, de vegades m’havia preguntat quina sensació devia tenir jo dins del ventre de la mare. Intentava recordar com hi vivia, allà dins, però no en tenia ni el més mínim record, tret que la mare em deia que li clavava cops de peu sovint. Segons que sembla, de tots els seus fills, jo havia estat el més mogut dins de la seva panxa. Semblava que en Kĩmani tenia el cap en un altre lloc. Jo parava atenció, cada cop més encuriosit.

L’olla de fang, la seva boca, el coll més estret i el cos rodó, òbviament recordava el ventre matern, va continuar dient en Kĩmani sense adonar-se de la meva reacció. El lloc on una persona se sentia més segura era dins del ventre matern. Protegida, nodrida, és quan té més poder. Que potser enyoraríem la seguretat, si ja ens sentíssim segurs?, va preguntar, travessant-me amb la mirada. Aquesta història parla, en realitat, del teu sentiment de soledat i inseguretat a l’Alliance. Probablement et costa fer amics. Si tinguessis amics amb qui jugar, no tindries temps ni desig de retirar-te en un món inventat, correcte? I de ben segur, et preocupava massa saber si tu, un noi de poble, podries sobreviure a l’Alliance. Abans que jo pogués dir res, ell ja m’havia assegurat que m’ajudaria. Que m’ajudaria a dissipar les preocupacions abans que les preocupacions m’enfonsessin.

A la següent trobada va portar dos llibres: Com fer amics i influir en la gent i Com deixar de preocupar-se i començar a viure, de Dale Carnegie. Però no me’ls va deixar perquè els llegís tot sol. Li agradava parlar-ne i repetir una vegada i una altra les històries d’èxit que s’hi citaven. Sempre eren casos de persones que, partint d’una posició social humil, arribaven a triomfar, generalment fent-se rics. Una persona havia començat amb un dòlar i que lluitant tot sol per una idea havia arribat al capdamunt de tot. Carnegie donava consells sobre com escoltar els altres i deixar-los parlar de si mateixos. Jo trobava en Kĩmani i les seves històries fascinants. M’havia ben captivat. A ell li agradava més la meva companyia que la d’en Kenneth perquè en Kenneth replicava més i fins i tot posava en qüestió el seu estimat Carnegie.

Aviat vaig entendre d’on venia l’escepticisme d’en Kenneth. Finalment em vaig adonar que en Kĩmani només parlava d’aquells dos llibres. La fama de ser un gran lector li venia del fet que sempre portava l’un o l’altre. No s’esplaiava en altres temes si no era per destacar algun aspecte de la psicologia. Si parlaves d’educació, ell sortia amb la psicologia del coneixement. Si parlaves d’amor o de política, ell treia la psicologia del poder: l’amor era un joc d’atracció i repulsió en lluita pel poder. Que potser jo no havia vist com un gran home es torna feble davant d’una dona que li ha dominat el cor? Tenia uns quants números d’una revista bianual de psicologia. Era com el seu talismà o prova personal que el que deia es fonamentava en el coneixement. Vivíem en parts diferents de Kamĩrĩthũ, però els nostres camins s’encreuaven una vegada i una altra. Sempre que ens trobàvem em deixava anar una reflexió psicològica i tot seguit passava ràpidament a històries escollides de Carnegie.

En Kĩmani tenia el costum de llegir un text, repetir-lo amb les seves pròpies paraules i després interpretar-lo citant exemples del mateix passatge. Sempre donava consells per mitjà de citacions o paràfrasis d’aquest guru de la saviesa, la consecució i l’èxit. I sent com era un psicòleg que advertia de la importància d’escoltar, em feia l’efecte que s’estimava més enraonar que parar l’orella. Vaig començar a evitar-lo. No em venia de gust de sentir-lo parlar de Canegie partint de la meva història.





53


Per contra, sempre buscava la companyia d’en Gabriel Gaitho Kuruma, que vivia al poble del costat, Kĩhingo. Tots dos havíem treballat junts en la funció nadalenca que jo havia ajudat a organitzar l’any abans. En Gaitho va ensenyar al grup l’himne «Nosaltres els tres Reis». Quan li vaig deixar llegir el meu relat, va reaccionar d’una manera molt diferent que en Kĩmani: estava segur que jo era tot un escriptor. Ell havia acabat dos anys d’ensenyament secundari i s’havia llicenciat a l’escola de mestres, el Kagumo Teacher Training College. No sé com ens vam conèixer, però durant els anys que vaig estar a l’institut sempre ens vam relacionar.

En Gaitho era un gran lector de llibres, interessat en la idea de Panàfrica i en el món, i vam compartir setmanes de converses variades. Ell, però, sempre feia sortir el nom de Kwame Nkrumah en qualsevol tema. Havia seguit la carrera de Nkrumah, des de la Universitat Lincoln fins al Cinquè Congrés Panafricà de 1945, sobretot en el paper de l’expresidiari que va aconseguir la independència de Ghana. En Gaitho admirava la filosofia de Marcus Garvey perquè Nkrumah havia dit que s’hi havia inspirat. Li agradaven George Padmore i W. E. B. DuBois perquè havien fet costat a Nkrumah i Kenyatta al Congrés Panafricà celebrat a Manchester el 1945. Va ser d’en Gaitho que vaig sentir per primera vegada la citació: el problema del segle XX és el problema de la frontera del color, que va atribuir a DuBois. I quan va sortir el tema de Booker T. Washington i el seu llibre Up from Slavery, va comentar que DuBois, amic de Nkrumah, s’havia oposat a Washington i havia fundat el Niagara Movement, que més endavant es va convertir en la National Association For the Advancement of Colored People (Associació Nacional pel Progrés de les Persones de Color), l’NAACP. No tenia gaire bon concepte de Washington, encara que no sabia indicar exactament què l’irritava tant. Per contra, no parava de parlar del cas de Rosa Parks, que s’havia negat a cedir el seient a un home blanc dins d’un autobús i que, d’aquesta manera, havia encès l’espurna que havia portat al boicot als autobusos de Montgomery; i insinuava que aquest fet tenia algun tipus de relació amb el boicot als autobusos promogut pel Mau-Mau a Kenya.

De Kenya, a en Gaitho li agradava Tom Mboya perquè el partit que va fundar, el Nairobi People’s Convention Party, s’inspirava en el Convention People’s Party de Nkrumah. Parlava de la trajectòria ascendent de Mboya, que havia passat de ser sindicalista, a estudiar a Oxford i ser el brillant arquitecte de les tàctiques utilitzades per l’Organització dels Membres Elegits Africans (AEMO). Coneixia amb tot detall els intercanvis de paraules entre Mboya i Michael Blundell als debats al Consell Legislatiu (Legco). Però el tret més distintiu de Mboya era la seva aliança amb Kwame Nkrumah. Mboya havia après del mestre. Tots els brillants camins d’Àfrica portaven a Ghana. Des de Ghana i la Conferència de Tots els Pobles Africans celebrada el 22 de desembre de 1958, la crida per l’alliberament de Jomo Kenyatta va esdevenir continental i mundial. El nostre Mboya va presidir la conferència, un gran honor per a la lluita kenyana. Com a president, Mboya va fer una crida a la fi de l’imperialisme a l’Àfrica. En Gaitho era capaç de repetir el que va dir gairebé paraula per paraula: Si fa 72 anys van començar a disputar-se Àfrica, des d’Accra anunciem que cal dir a aquestes mateixes potències amb veu ben alta, ferma i clara: Toqueu el dos d’Àfrica. De disputar-se a tocar el dos: el discurs va fer famós Tom Mboya, aquell jove de vint-i-vuit anys, per tot Àfrica. La premsa kenyana va reduir el discurs a una frase, Mboya diu als blanc que toquin el dos d’Àfrica, que en Gaitho subscrivia amb satisfacció.

A pesar de l’entusiasme que li despertava la independència de Ghana, en Gaitho el 1956 també deia que Ghana no era el primer país independent de l’Àfrica, i citava els casos d’Etiòpia, Libèria, Líbia, Tunísia i el Marroc, i fins i tot parlava de pobles africans que s’havien independitzat abans en un lloc que es deia Haití, encara que no en donava més detalls i jo no tenia prou informació per contrarestar les seves afirmacions i avaluacions. En Gaitho potser va ser a l’institut l’equivalent de Ngandi a la primària, però a diferència de Ngandi, no barrejava la realitat amb la ficció. Mentre que Ngandi basava l’autoritat del que explicava majoritàriament en històries, rumors i coses que havia sentit dir, en Gaitho parlava sobretot d’història i d’idees i solia citar l’autoritat d’un llibre o una revista.

En política, admirava els filòsofs-reis. Jo no sabria dir qui li agradava més, si l’Nkrumah polític o l’Nkrumah intel·lectual. Tot i que l’impressionava el panafricanisme de Nkrumah i el seu compromís per un govern continental d’una Àfrica unida, que posava de manifest la seva disposició a renunciar a la sobirania de Ghana a favor d’aquesta unió, en Gaitho parlava amb tant o més entusiasme dels estudis del seu ídol en filosofia i teologia. Havia llegit l’autobiografia de Nkrumah, Ghana, i sabia que Nkrumah havia renunciat a l’esquer de les possessions terrenals que hauria pogut tenir per l’educació que havia rebut i havia optat per una vida de servei. Potser l’educació i dedicació de Nkumrah a una causa el va portar a un altre intel·lectual que havia estudiat filosofia i teologia, entre altres coses, i que havia renunciat a les seves places en el món acadèmic a Alemanya per viure entre els pobres i malalts de l’Àfrica: Albert Schweitzer.

En Gaitho parlava de Schweitzer amb una admiració autèntica: músic, filòsof, teòleg, expert en orgues i metge. Te l’imagines renunciant a tot això per construir un hospital a Lambaréné, a l’Àfrica Equatorial Francesa?[18] Però el que més li cridava l’atenció no era la filantropia de Schweitzer, sinó les seves idees sobre Jesús, tant la figura històrica com l’escatològica. Jo no havia sentit mai la paraula escatològic. Em va deixar el llibre de Schweitzer Aus meinem Leben und Denken (De la meva vida i pensament). Aquesta era la segona vegada que tenia a les mans una autobiografia.

La cerca del Jesús històric per oposició al Jesús escatològic predominava en les nostres discussions. M’intrigava la revisió que feia Schweitzer a Geschichte der Leben-Jesu-Forschung de la història de la recerca sobre la vida de Jesús. M’hauria agradat llegir una biografia completa de Jesús, però com que no en vaig trobar cap, m’havia de conformar amb els fragments reproduïts als evangelis de Mateu, Marc, Lluc i Joan. L’interès per Schweitzer va coincidir amb els dubtes cada vegada més grans que jo tenia sobre el cristianisme evangèlic i l’èmfasi que feia en una experiència personal del pecat i un vincle personal amb Jesús. Quin Jesús? El Fill de l’Home o el Fill de Déu? El Jesús del sermó de la muntanya o el Jesús de la fi del món i del judici final? Per la meva experiència, el cristianisme evangèlic se centrava massa en la fi del món, el segon adveniment i el judici dels pecadors. Jesús, el nen prodigi que va viure a la Terra, que va fugir amb la seva mare a Egipte, que va aprendre l’ofici de fuster, que anava amb pescadors, que ens advertia que no havíem de judicar els altres si no volíem ser jutjats, que ens desafiava a llençar la primera pedra i que parlava de servir els més petits entre nosaltres, era molt més real i m’atreia més que el Jesús apocalíptic. Jo no volia veure la fi del món; ni imaginar persones cremant-se en el foc etern de l’infern des del dia del Judici final.

I llavors a en Gaitho se li va acudir una solució. El vessant històric i l’escatològic n’eren un de sol. L’històric era l’experiència social de l’avui; l’escatològic, una visió del demà. El Jesús històric va preveure la caiguda de Roma, del món antic i el canvi a un nou món. Un ordre deixaria pas a un altre de nou. La Roma imperial i els grups socials vinculats amb la seva dominació serien jutjats. El Jesús històric també era universal perquè el seu missatge de la fi del vell ordre tenia sentit per a totes les situacions d’opressor i oprimit, del passat, present i futur. Nosaltres ho aplicàvem a la situació colonial, en què Londres era Roma i el governador Evelyn Baring, el Ponç Pilat modern. Els membres de la Home Guard que treballaven amb el règim colonial eren els fariseus moderns. Això em va obrir els ulls. El missatge del Jesús escatològic m’era molt eloqüent: el món colonial estava a punt de caure. Seríem lliures.

Naturalment aquesta era la nostra conclusió, no la de Schweitzer. Sovint tenia dubtes sobre l’entusiasme que sentia per ell. En part era degut a la passió encomanadissa d’en Gaitho. Però potser vaig detectar alguns paral·lelismes entre ell i Carey Francis. Tots dos acceptaven Jesús com el centre de la seva vida. Tots dos havien renunciat a una carrera acadèmica per anar a servir a l’Àfrica. Però en el cas de Carey Francis, quedava més clar que volia servir els més petits entre nosaltres. Schweitzer escrivia autobiografies; Carey Francis no escriuria mai cap autobiografia ni cap text que se centrés en ell mateix. Schweitzer estudiava la vida de Jesús; Carey Francis seguia la vida de Jesús. Però hi havia una cosa en la qual coincidien plenament: el servei a la comunitat inspirat per la relació que tenien amb Jesús, fos quina fos la seva interpretació d’aquesta relació. El meu amor pel voluntariat potser s’inspirava en la devoció per servir manifestada en la vida de dos missioners dispars que vivien en costats oposats del continent.





54


A l’Alliance era impossible eludir Shakespeare. Els seus personatges havien esdevingut els meus companys diaris, com també ho era la seva manera de veure els conflictes socials. A dins i fora de l’aula, durant els últims quatre anys, Shakespeare va ser una part integral de la meva formació intel·lectual. Havia arribat a entendre el fragment que en Gathere recitava de Macbeth cada matí.

Sempre esperava amb il·lusió l’obra de Shakespeare que es representava al final de curs. Però em sentia més fascinat que mai per la producció de El rei Lear de 1958, perquè marcaria la fi d’una època i el començament d’una altra. No hi vaig prendre part, però no vaig poder evitar d’admirar el coratge del company de classe Andrew Kaingu, que havia fet les proves i acceptat un paper tan gran com aquell; perquè Lear és la figura central de l’obra tant pel nombre d’escenes en què surt com pels versos que diu. En Kaingu va haver d’aprendre’s tot el text de memòria i presentar-se a quasi tots els assaigs, al mateix temps que es preparava per als exàmens de Cambridge que determinarien el seu futur. Però se’n va sortir. L’última representació va ser una proesa increïble de resistència i una exhibició convincent de tot l’espectre d’emocions, des de la comèdia fins a la tragèdia, en la vida i els fets de Lear.

A en Kaingu li havien escampat pólvores grises als cabells per donar un toc de vellesa als seus dinou anys, però no li calien els cabells grisos per fer mostra de les seves aptituds i del seu talent. A l’escena dels camps de prop de Dover, davant d’un públic format tan sols per un pagès beneit i pel cec Gloster, el rei Lear de Kaingu va estar a l’altura del paper, una mescla de seny amb mostres evidents de follia: Recobriu el pecat amb una capa d’or, i la sòlida llança de la justícia es trenca sense causar cap dany; armeu-lo amb uns parracs, i el forada la palla d’un pigmeu.[19] Els versos i la interpretació reproduïen la manera com s’impartia la justícia colonial en aquells moments a l’altre costat dels murs de l’Alliance.

Potser l’establishment colonial adorava Shakespeare, art pur que se servia generosament a les escoles, però el seu retrat de la lluita descarada pel poder, com els conflictes entre el món feudal i el nou ordre social dramatitzats a El rei Lear, es podia aplicar directament a les lluites pel poder que hi havia a Kenya en aquell temps. L’obra reflectia amb precisió el conflicte sagnant entre els guerrillers del Mau-Mau i les forces de l’estat colonial. En essència, Shakespeare posava en qüestió la suposada estabilitat de l’estat; mostrava a l’escenari, davant de tot el món, que el poder venia de l’espasa i que amb l’espasa es conservava. Shakespeare va animar uns quants estudiants a escriure drames: en Henry Kuria, en Kimani Nyoike, en Gerishon Ngũgĩ i en Bethuel Kurutu.

Si bé les obres d’aquests estudiants no giraven al voltant de temes polítics, van posar els fonaments d’una tradició d’obres en llengües africanes, sobretot en suahili, d’un teatre que implicava tota la comunitat. Mentre que el destinatari de les produccions en anglès eren els públics escolars i sovint també l’elit colonial de parla anglesa, les produccions en suahili anaven destinades principalment a la comunitat. Amb tot, Shakespeare havia inspirat la tradició local, una tradició que demostrava, a la pràctica, que el suahili també era un vehicle legítim per a la imaginació creativa.





55


Tot i l’agradable entreteniment shakespearià, no havia oblidat el gran repte acadèmic que tenia davant meu. L’Alliance enviava cada any els alumnes que acaben la secundària al Makerere University College de Kampala, Uganda, en un nombre i una regularitat que causaven l’admiració fins i tot dels més furibunds colonòfils intel·lectuals. Uns quants alumnes de l’Alliance que acabaven l’ensenyament secundari aconseguien una plaça a l’estranger, però el que més es cobejava era poder entrar al Makerere, cosa que depenia totalment dels resultats en uns exàmens ferotgement competitius. Jo volia ser un dels escollits.

Per tant, durant la resta de l’any, no vaig aixecar el cap dels llibres i dels apunts presos a les classes. Hi havia alumnes que memoritzaven dates d’història, fórmules de física i química, informació sobre la vida animal i vegetal per a l’assignatura de biologia. I com tots els altres exàmens, n’hi havia que parlaven com si estiguessin segurs dels fragments de Shakespeare, Bernard Shaw o H. G. Wells en què es basarien les preguntes de literatura. Jo no servia per empassar-me dades i dades i encara menys per retenir-les i recordar-les. M’interessava més entendre els processos. Per això, sempre que sentia els altres nois parlar de geografia o història deixant anar un enfilall de dades i xifres, em posava una mica nerviós, tot i que no era la primera vegada que passava per aquella mena de tràngols.

Tanmateix, hi havia un àmbit del coneixement en què acceptava i abraçava els reptes obertament. Totes les vuit assignatures, incloses les matemàtiques, eren obligatòries i ens havíem d’examinar de totes. Però, a més, hi havia un examen opcional de matemàtiques addicionals. No comptava per a la nota final ni per a l’admissió a la universitat. Era per l’ego intel·lectual d’un mateix. Les matemàtiques addicionals eren una mica més elevades i complexes que les normals. La majoria dels alumnes les evitaven, principalment per la fama de difícils que tenien i, francament, perquè implicaven més hores de preparació que podien ser molt útils per a les assignatures que comptaven. Deixant-me portar per un impuls, en vaig parlar amb el meu amic Joseph Gatuiria i li vaig dir que no sabia si havia de presentar-me o no a l’examen d’aquesta assignatura. En Gatuiria es va posar a riure. És impossible que aprovis les matemàtiques addicionals. No ets l’Asinjo, em va dir, referint-se al millor alumne de matemàtiques de 1958. L’Asinjo encertava a la primera: jo, per arribar a una solució, seguia un camí més sinuós i ple d’entrebancs, mentre que el camí de l’Asinjo era curt i net. L’escepticisme d’en Gatuiria es va convertir en un repte. Faria l’examen de matemàtiques addicionals.

Els exàmens de l’Overseas Cambridge School Certificate van començar el dilluns 24 de novembre. Però l’assemblea i el discurs final de Carey Francis van ser el dijous 4 de desembre, un dia abans de l’últim examen. L’escena feia pensar una mica en Jesús quan va enviar els deixebles a predicar a totes les nacions i a batejar-les en el nom del Pare, del Fill i de l’Esperit Sant. Carey Francis va llegir la nostra missió, la mateixa, sens dubte, que havia llegit a tots aquells alumnes de l’Alliance que havia acomiadat des que va assumir la direcció de l’institut el 1940:

Aneu pel món en pau;

tingueu coratge;

aferreu fort tot el que és bo;

doneu valor als qui tenen por,

i suport als febles;

ajudeu els afligits;

honreu tothom,

estimeu i serviu el Senyor.



I ja va estar. Divorci formal de la Casa de l’Intèrpret. Així doncs, el 5 de desembre vaig fer el darrer examen des d’un espai liminar en què no era alumne de l’Alliance ni exalumne de l’Alliance; ni de l’institut ni del món. Després de l’examen vaig saber, sense ni una ombra de dubte, que els meus dies a l’Alliance s’havien acabat.

Quedava una darrera peça per marcar la separació formal i definitiva de l’Alliance: el Leaving School Certificate, el certificat d’educació secundària. Carey Francis els lliurava personalment als estudiants, d’un en un. Quan vaig entrar al despatx, vaig recordar totes les vegades que vaig estar amb ell, als camps d’esports i jardins, a la capella, a la classe, a tot arreu, perquè era a tot arreu, fins i tot quan semblava que no era enlloc.





56


El fet és que l’Alliance del meu temps era Carey Francis, i Carey Francis era l’Alliance. Tot estava impregnat de la seva personalitat: l’herba sempre ben tallada, les formacions dels nois tots ben nets i polits, perquè la netedat anava després de la devoció; el bon ordre mental i del cor reflectit en el cos modelat pels esports i per rigoroses proves de resistència; les pregàries de cada matí i les hores d’estudi del vespre. Impregnava la conducta tant dels professors com dels alumnes, sobretot quan eren al seu davant. Fins i tot els dignataris que anaven a l’institut, des del governador i alts funcionaris fins a parlamentaris britànics que venien de visita, adoptaven un aire seriós davant seu. No era pas que ell exigís reverència; era senzillament la seva manera de viure com a cap de la família de l’Alliance i la reputació que havia creat. Dirigia la família amb el guiatge de l’únic mestre que ell acceptava i a qui havia jurat obediència: Jesús. En una carta de 1944 que va escriure al reverend H. M. Grace sobre S. G. Young, Carey Francis expressava què esperava dels professors de l’Alliance:

Necessitem un home (de fet, ens en fan falta uns quants) que tingui un títol, pugui ensenyar i estigui preparat i disposat a treballar en el que calgui. Haurà d’encarregar-se de més d’una classe i haurà d’ocupar-se dels nois. Ha de ser cristià, perquè intentem que això sigui el centre de tot (amb un èxit molt limitat). Tant m’és quina classe de cristià sigui, mentre ho sigui de debò i mentre estigui disposat a treballar sense problemes amb mestres d’altres classes de cristianisme que serveixen el mateix senyor.

S’estava descrivint a si mateix. La seva ferma devoció a aquell ideal li donava una estabilitat interior, el pes de la qual es podia percebre a tot el seu voltant. S’assemblava ben bé a aquell personatge de Kipling que anava amb reis i no perdia la senzillesa, una roca que no podien moure ni la catàstrofe ni el triomf.

Només una vegada vaig veure una escletxa a la roca. Va ser la tarda del dimarts 22 de febrer de 1958, durant una visita del seu antic company d’universitat a Cambridge, el bisbe Stephen Neill. Per la manera com Carey Francis ens el va presentar als de quart A, vam saber que l’admirava. El bisbe Neill va parlar de l’Església anglicana, en probablement un compendi de les idees exposades en el seu llibre sobre l’anglicanisme. De sobte, commogut per algunes paraules que havia pronunciat Neill, Carey Francis es va posar a plorar i les llàgrimes van començar a rodolar-li galtes avall. Jo no sabia exactament quines paraules de Neill l’havien commogut tant. Potser va ser l’expressió via media, que es podria traduir com el camí del mig, entre extrems, el punt clau de la seva manera de veure el món. Fos com fos, semblava gairebé com si Neill acabés de parlar amb Jesús i ara estigués transmetent un missatge del cel. Neill no semblava sorprès. Ni tan sols no va canviar el to de veu. Ja hi devia estar acostumat. Però jo vaig quedar perplex. No havia vist mai aquella faceta de Carey Francis.

Aquell no era el seu únic tret contradictori. Una vegada, durant una classe de matemàtiques, va dir que des que era a l’Alliance, només havia conegut un noi, en David Wasawo,[20] que podria ser admès a Cambridge només pels seus mèrits. I tanmateix, ell va dedicar la vida a fer que els nois de l’Alliance excel·lissin en tot el que feien i estava molt content quan apallissaven el Wales i el York en qualsevol competició. En una conferència que va fer en una trobada conjunta de la Royal African Society i la Royal Empire Society a Londres el 31 de març de 1955, va dir que a banda de ser africans i fills de famílies més pobres i amb menys recursos, són essencialment iguals que els nois anglesos. Es poden comparar amb els nois dels centres docents europeus de Kenya o amb els de qualsevol bona escola d’aquest país, en intel·ligència, habilitat atlètica, aplicació, cortesia, coratge, honradesa o en cavallerositat.[21]

Creia, com vaig saber anys més tard, que el Mau-Mau era «la perversió personificada que ha fet molt mal tant als europeus com als africans; però és un moviment de resistència», que feia una guerra nacionalista i legítima contra l’ocupació estrangera i «com tots els moviments de resistència del món [Segona Guerra Mundial], el Mau-Mau no tan sols lluita contra els invasors europeus, sinó que també lluita i, amb més ferotgia encara, contra els col·laboradors africans». Carey Francis tenia fe «en l’Imperi britànic i en les grans tradicions que aquest imperi representa». Efectivament, creia que l’administració colonial, en oposició amb els colons blancs implicats en la política, era íntegra i, en essència, ben intencionada; així i tot, precisament a causa d’aquesta fe en l’Imperi, s’esforçava a trobar proves de les injustícies comeses per les forces colonials i presentar-les a les autoritats superiors. En algunes zones, havia dit a la sessió conjunta de la Royal Africa Society i de la Royal Empire Society, «el kikuiu mitjà gairebé no sap de qui ha de tenir més por, del Mau-Mau o de les forces de la llei i l’ordre. Els uns i els altres els han robat, apallissat, raptat i assassinat, i pràcticament han perdut l’esperança de ser rescabalats. Ja ni ho intenten. A qui poden recórrer?». Amb èmfasi els va dir: «No destruirem el Mau-Mau matant els seus membres o empresonant els qui els juren fidelitat; només els destruirem eliminant les bases sobre les quals es fonamenten, demostrant-los que no som invasors enemics»[22]. Era realment tot un misteri, aquell home.

Ara jo tornava a ser al seu despatx, davant, per última vegada, de l’home que tant havia influït en l’institut durant els quatre anys que hi vaig ser. Em va preguntar si sabia què faria mentre esperava els resultats de Cambridge. Faria classes en una escola primària que es deia Kahũgũinĩ. Tot i que jo no hi havia estat mai, vaig intentar d’explicar-li on era, però ell va ser més ràpid que jo. És a Gatũndũ? Vaig dir que sí. Llavors em va fer un sermó sobre les temptacions que trobaria al món. Em va donar un consell: «Facis el que facis, no siguis polític. Tots els polítics, negres, blancs o morenos, són uns brètols».

Vaig agafar el full de paper, un certificat basat en la valoració que feia el centre de cadascun dels alumnes. Responia del caràcter de l’estudiant. Entre tots els comentaris, en destacava un: ha demostrat tenir esperit d’explorador. Vaig mirar Carey Francis. Jo no em veia com un explorador. Però vaig valorar aquest comentari més que cap altre, perquè només podia referir-se a la meva participació en els camps de treball per a joves. Les meves activitats a Mutonguini i al campament del talús havien cridat l’atenció. Gràcies, senyor Francis. Gràcies, Alliance.

Fora del despatx, al pati de formar on vaig desembarcar per primera vegada el 20 de gener de 1955, ho vaig entendre tot de cop. Ara érem al desembre de 1958. El full de paper que tenia a les mans senzillament certificava que després de quatre anys, me n’anava per sempre d’aquell lloc que Carey Francis descrivia com un oasi en el desert. El desert i l’oasi es complementaven mútuament. Una vegada vaig veure aquell establiment com un refugi, envoltat de gossos caçadors, però amb el pas del temps, al cap de quatre anys, els lladrucs dels gossos havien anat minvant fins a convertir-se en un guinyol feble. Ara, a l’altre costat dels murs, se sentien veus humanes ofegades o neutralitzades per les dels gossos. Jo sentia alegria i alhora por. M’allunyava d’aquelles parets per immergir-me en el desconegut.

Malauradament, havia mig oblidat que, a l’altra banda del reixat, encara hi havia els gossos arrupits, panteixant, assetjant, esperant el moment de saltar…





1959


El conte dels gossos a la reixa





57


DIVENDRES

La saga dels gossos caçadors comença a l’abril de 1959, quatre mesos després d’haver-me’n anat de l’Alliance. Jo sec vora la finestra, a pocs seients del fons de tot d’un autobús que va de Nairobi a Limuru. En un control de carretera a prop de Banana Hills, la policia ens fa senyals que parem. Dos agents, un armat amb una metralladora i l’altre amb un fusell, entren corrents dient a crits: no us mogueu. Mentalment els anomeno senyor Metralladora i senyor Fusell. El senyor Metralladora es queda plantat a la porta i no deixa sortir ningú. El senyor Fusell camina ben de pressa pel corredor entre els seients, després es relaxa, es penja el fusell a l’espatlla dreta i comença a demanar documents d’identitat i resguards de pagament d’impostos, començant pels que seuen a prop de la porta d’entrada. Si bé això no té res d’extraordinari en un país sotmès a l’estat d’excepció des del 1952, aquesta escena encara em sobresalta.

Fins ara ha estat un divendres alegre per tres motius. M’han pagat el salari de tot un mes juntament amb els tres mesos que em devien com a professor sense títol a l’Escola Primària de Kahũgũinĩ, a Gatũndũ, on vaig començar a treballar al gener, un mes després de sortir de l’Alliance. He anat rebent un percentatge del salari, en l’espera dels resultats dels exàmens per a l’Overseas Cambridge School Certificate, que vaig fer el desembre. Potser no és gaire, fins i tot amb els quatre mesos endarrerits, però cinquanta lliures és la quantitat més gran de diners que he tingut mai a les mans.

Amb una part d’aquests diners, he pogut renovar el meu vestuari. Això és important per crear una nova imatge. A l’Alliance no ens permetien portar pantalons llargs. Fins i tot les sabates només eren per al dissabte i el diumenge. El centre no volia que la roba reflectís o aprofundís diferències socials. A mi la norma em semblava correcta perquè no m’hauria pogut permetre aquestes despeses extres. Però havent deixat l’institut volia marcar una diferència entre l’estil de vida a l’Alliance i el de després de l’Alliance, com ho havia vist fer als meus predecessors.

Avui mateix, unes hores abans, he demanat a en Kenneth que m’acompanyés a la botiga d’un sastre indi on feia algun temps em vaig fer fer a mida uns pantalons de llana grisos. Eren de teixit gavardina o d’estam, havia explicat el botiguer. Aleshores només podia pagar a terminis mensuals. Ara, amb el salari sencer més els endarreriments, podria pagar el que quedava pendent. Em moria de ganes de posar-me els nous pantalons de llana i guardar els vells en una capsa. Quan ho he fet, m’he passejat per la botiga; semblava ben bé un futur estudiant universitari. Fins i tot en Kenneth, que estava acostumat a portar pantalons d’una qualitat raonable perquè havia començat a guanyar-se la vida abans que jo, estava impressionat i se n’ha fet fer uns a mida.

A més del salari complet i la roba nova, he rebut dues notícies més que han fet que aquest divendres sigui més important, encara. He obtingut l’Overseas Cambridge School Certificate, amb matrícula d’honor en llengua anglesa, història, física i química i biologia, darrere només d’en Henry Chasia. A més, he tingut un notable en matemàtiques addicionals. A la bossa hi porto els papers d’admissió al Makerere University College, un dels dinou admesos de l’Alliance. Els he portat a la seu central de Kĩambu per demostrar que he aprovat els exàmens, condició necessària per cobrar els endarreriments, però, a banda d’això, me’n sento orgullós. Tot el matí, entre la colla de professors vells i nous que, com de costum, s’han desplaçat des de diferents parts del districte fins a la seu central per cobrar el salari, m’han vingut temptacions de mostrar els impresos a tothom perquè sabessin que sóc un alumne de l’Alliance que té el títol de la secundària i que anirà a la universitat. Però no ho he fet. Primer vull compartir la notícia amb la mare. És el resultat del nostre pacte, el que vam fer fa dotze anys.





58


Tenia tantes ganes d’anar a casa que a Nairobi no he fet cas dels precs d’en Kenneth i d’en Patrick que em quedés més estona a la ciutat i agafés més tard un autocar de Nairobi a Limuru. Només d’imaginar el somriure de la mare quan li posés els diners i els papers sobre la falda se me n’han anat les ganes de quedar-me. I ara aquest retard a Banana Hills.

És empipador. Inoportú. A més, no veig què té a veure amb mi, tot això. No em descuido mai enlloc el passaport interior; hi diu ben clar que sóc estudiant. És cert que ja no vaig a l’Alliance, però per sort tinc els papers d’admissió al Makerere pel juliol. Als passatgers que no tenen el passaport interior, un rebut de l’impost de capitació o documents d’identitat els fan baixar de l’autobús i uns altres agents els obliguen a seure a la gatzoneta de dos en dos vora la carretera. Són accions rutinàries; monotonia que té a veure amb els altres, i em torno a immergir en el meu somieig.

Una plantofada a l’espatlla i una veu cridanera em sobresalten. Aixeco la mirada i veig la cara del senyor Fusell que no para de bramar.

Estàs borratxo o què? Ensenya’m els papers dels impostos.

Sóc estudiant, dic. He acabat la secundària. A l’Alliance High School, afegeixo per impressionar-lo.

Per aquí es va a l’Alliance?

No, me’n vaig a casa. A Limuru.

D’on véns? De l’escola?

De Kahũgũinĩ. Gatũndũ.

Gatũndũ? No és on va néixer Jomo Kenyatta?

Kahũgũinĩ no és Gatũndũ, dic, una mitja veritat.

Ets un seguidor de Kenyatta?

Sóc estudiant, responc vagament.

L’Alliance és a Kahũgũinĩ?

No. És a Kikuiu. Carey Francis, ja sap… el matemàtic, és el director.

Així doncs Carey Francis t’ha dit que no paguis l’impost de capitació?

No. Només sóc un estudiant.

I què hi feies, tu, al poble de Kenyatta?

A Kahũgũinĩ!, dic, per deixar clara la distinció. Li explico que he aconseguit una feina temporal mentre espero els resultats dels exàmens…

El senyor Fusell m’interromp. Oh, així doncs, ets mestre. I suposo que no ensenyes de franc, oi?

No, però…

No juguis amb mi. Ensenya’m els rebuts dels impostos.

No en tinc cap. Miri aquests documents. Aniré a Makerere. Uganda. Al juliol! Estudiant de primer curs a la universitat.

L’agent deixa anar unes rialles sonores. Tots els passatgers tenen la mirada clavada en nosaltres. L’home fa una actuació per a ells. Crida l’altre agent, el senyor Metralladora. Vine a veure aquest que diu que és un príncep de l’Alliance que anirà a Makerere per trobar-se amb el kabaka, el rei de Buganda, i que és massa important per pagar impostos. No para de moure els papers, però no s’ha dignat a llegir-ne cap. Jo no hauria d’haver esmentat l’Alliance, Makerere ni Uganda.

Estàs dient que tens més estudis que el doctor Julius Kĩano?

Intento no fer cas del sarcasme.

No, dic.

Doncs, escolta. Fins i tot Julius Kĩano, Tom Mboya i Oginga Odinga[23] paguen impostos, diu, tornant-me els papers de mala manera i tot seguit m’ordena que baixi, arrencant-me literalment del seient i empenyent-me pel passadís. Com que no vol ser menys que el senyor Fusell, el senyor Metralladora em fa baixar a terra d’una empenta, i llavors un altre policia m’indica que vagi al final de la fila de captius. Hi deuen haver víctimes d’altres autobusos anteriors perquè la cua és bastant llarga.

Encara tinc esperances que s’aclareixi el malentès, que s’adonin que quan he esmentat l’Alliance i Makerere, no volia fer creure que jo era més important que els altres, i que em deixin pujar altre cop a l’autobús. Però llavors l’autobús se’n va. Desanimat, el miro mentre va desapareixent carretera enllà. Al cap d’una mica també desmunten el control i el senyor Fusell i el senyor Metralladora se’n van en un jeep. Ara ens vigilen uns altres que també van armats amb fusells, però són subalterns i no ens diuen ni ens diran quin serà el següent pas. Tot plegat és molt absurd. Tinc molts diners a la butxaca i també tinc els documents de Makerere, però aquesta nit no veuré la mare i a casa ningú no sap què em passa.

I llavors, en aquell moment, arriba un altre autobús de Nairobi i s’atura vora l’escena. Encuriosits per la llarga cua de persones assegudes a la gatzoneta, els passatgers ens espien per les finestres. Entre ells hi ha en Kenneth i en Patrick. Baixen de l’autobús i pregunten què passa, però els guàrdies es limiten a arronsar les espatlles. Què en volen fer, dels captius? Shauri ya Wakubwa, responen, però em permeten parlar amb en Kenneth. Li dono quasi tots els diners i el paquet de roba vella perquè ho porti tot a la mare. El seu autobús també se’n va, però ara tinc el consol de saber que algú portarà la notícia de la meva detenció a la meva família. És cert que la mare rebrà els diners, però així no és com havia imaginat l’escena.

Ens fan estar sota el sol fins que l’últim autobús se n’ha anat. Ens han permès d’asseure’ns del tot en comptes d’estar a la gatzoneta i agraeixo aquest petit gest de misericòrdia. Com més va, més preocupat estic. No tan sols per la incertesa de què passarà a continuació. Encara que em deixin anar, no sabré què fer, on passar la nit o per on recórrer a peu els vint quilòmetres que hi ha fins a Limuru. Sé que la meva tieta Kabera es va casar i viu per la zona de Banana Hills, però no sé exactament on és casa seva. Estic als llimbs. La meva situació és cada cop més absurda. Intentant trobar-hi sentit, repasso mentalment tot el que ha passat durant el dia.

Al matí, a Kahũgũinĩ, jo era un professor respectat. La docència no és el que havia triat en primer lloc, ni tan sols com a feina temporal mentre esperava que m’admetessin a la universitat. El que jo volia era ser periodista, i quan el director de l’East African Standard, l’únic diari important en llengua anglesa a Kenya, va fer entrevistes a l’Alliance, m’hi vaig presentar, però no em van agafar. Així i tot, una vegada vaig haver començat, vaig agafar gust a ensenyar i vaig oblidar les meves ambicions periodístiques. Sentia que em comunicava amb els alumnes. En Kĩmani Ware, el director, que pronunciava el seu cognom com si fos la paraula anglesa que s’escriu igual, era propens a exagerar les coses, i al cap de poques setmanes que jo havia entrat a treballar a l’escola, per tota la regió se sabia que un geni de l’Alliance formava part del professorat. Des que van publicar els resultats dels exàmens de Cambridge a l’East African Standard, en Kĩmani Ware portava al damunt la pàgina que demostrava que hi havia un geni entre els seus professors.

Aquest matí, hem anat de Kahũgũinĩ a Kĩambu tots dos junts i més tard, després d’haver cobrat, ell m’ha demanat amb insistència que tornés amb ell a Thika i a Kahũgũinĩ i s’ha ofert per acompanyar-me a Limuru demà. Però he dit que no. Volia anar a casa a veure la mare per celebrar l’èxit del nostre pacte.

Ara em trobo aquí, a la vora de la carretera, sense saber què passarà després.

Finalment torna el jeep que s’ha endut el senyor Fusell i el senyor Metralladora; els agents xiuxiuegen alguna cosa als nostres guàrdies i se’n van. Per fi han pres una decisió, però no a favor nostre. A empentes, ens fan formar una fila de dos en dos i ens escorten fins al post de la Home Guard de Thĩmbĩgwa. El post consisteix en un edifici principal de parets de pedra i de teulada de ferro situat vora uns quants edificis de fusta al voltant d’un pati obert. Per tot el recinte hi ha una tanca de filferro espinós. Ens amunteguen en una habitació gairebé a les fosques. Totes les altres habitacions del barracó són plenes. Hi deu haver hagut una batuda general; el nostre autobús ha estat l’últim. Tant de bo hagués fet cas d’en Kenneth i en Patrick o fins i tot d’en Kĩmani Ware. No m’haurien atrapat en aquesta operació policial. No vull delectar-me en l’autocompassió, però no puc entendre que hagin canviat tant les coses, de l’esperança del matí a la desesperació del vespre.

I llavors un fet inesperat interromp el ritme dels esdeveniments: en Good Wallace i el meu germanastre Joseph Kabae vénen a veure’m. Sento que se’m neguen els ulls. És evident que en Kenneth ha fet córrer la notícia.





59


Ara, sempre que penso en Good Wallace, en nosaltres dos parlant, apareix la paret de filferro espinós de Ngenia que ens separa, però aquesta imatge de seguida és desplaçada per l’altra imatge del meu germà a casa, la del retrobament familiar, després d’haver passat el suplici de les muntanyes i del camp de concentració. Vam prendre consciència de la sort que tenia de ser viu encara quan pel març va córrer la notícia que, al camp de Hola, havien matat onze presos polítics. Considerats extremistes perquè oposaven resistència, els havien clavat unes pallisses mortals. L’Horror de Hola de sobte va alertar el món de la realitat que vivien els kenyans des de feia set anys, quan el 1952 es va declarar l’estat d’excepció. Fins i tot des de les venerades cambres de Westminster, els parlamentaris laboristes exigien una resposta de Harold MacMillan. Al capdavall, Kenya encara era una colònia britànica. Amb tot, quan van deixar anar en Good Wallace, ens va dir que havia tingut sort, que mentre va estar internat, en cap camp no s’havia trobat mai una situació com l’Horror de Hola.

En Good Wallace no deixava mai de sorprendre’m. Quan el van alliberar, ben entrat el 1957, s’havia reinventat a si mateix i havia passat de ser aquell fuster, guerriller i presoner de guerra a ser un comerciant que comprava i venia productes alimentaris i se n’anava sortint. Es negava a acotar el cap davant les adversitats. I ara, tan sols uns quants mesos més tard, em ve a buscar aquí, amb en Joseph Kabae. M’adono que en Good Wallace s’està al darrere, a una passa d’en Joseph Kabae, que és qui parla. Ni tan sols vestit de paisà, en Kabae no ha perdut aquell aire militar tan seu, vestigi dels dies que va formar part del regiment dels Fusellers Africans del Rei durant la Segona Guerra Mundial. Fuma un cigarret rere l’altre i esclafa les burilles amb la sola de la sabata, a poc a poc, amb un gest estudiat, o bé les llença ben lluny amb destresa i amb un aire d’autoritat. Acostumat a donar ordres, no li costa fer creure els altres i aconseguir el permís per parlar amb mi. Em deixen sortir a fora; en Kabae entreté els guàrdies donant-los conversa perquè en Good Wallace i jo tinguem temps d’enraonar. El meu germà s’afanya a donar-me uns quants detalls més del dia que va deixar les muntanyes i es va lliurar al cap Karũga.

M’explica que la nit abans de presentar-se a casa d’en Karũga, havia dormit, gelat, afamat i tot sol, sota uns abrets de cafè que no són gaire lluny d’aquí, sense saber si, en cas que l’atrapessin, el matarien d’un tret allà mateix o si el portarien a Gĩthũngũri a morir a la forca. Intenta animar-me perquè no perdi l’esperança. M’assegura que en Kabae farà servir els seus contactes al Govern per aconseguir que em deixin anar. Sentir-lo parlar de gana i de fred m’ha desvetllat l’estómac. Em portaran menjar, em diu, i és veritat: poc després em duen una barra de pa. En Kabae repeteix una vegada i una altra que jo no he infringit cap llei, que aconseguirà el meu alliberament. Els guàrdies amb qui ha parlat són subalterns que no tenen autoritat per fer res respecte dels presos i, per tant, les negociacions per al meu alliberament hauran d’esperar fins demà.

Mentre miro com se’n van, m’adono de l’absurditat de la situació. No fa gaire temps, ells eren a dins i jo a fora, contemplant impotent la seva dansa fraternal de la mort, amb en Kabae al costat del Govern i en Wallace a les muntanyes. L’ànim que m’han donat es va esvaint. Però m’han assegurat que em traurien d’aquí: és qüestió d’aguantar la nit.





60


Estem tots amuntegats, només hi ha espai per estar-nos drets, a les fosques. No sé què he de fer per anar al vàter. Em fixo en el que fan els altres: demanen a crits permís per anar al vàter que hi ha a fora, vigilats per un guàrdia. La meva veu és massa feble, els altres mostren solidaritat cridant el guàrdia per mi. Un cop he buidat la bufeta, torno a dins i m’estic dret altre cop. No, els meus peus no ho poden resistir; m’obro pas fins a un racó, baixo lliscant fins a terra i m’assec amb l’esquena repenjada a la paret.

A hores d’ara ja ha corregut la veu que entre els presos hi ha un captiu de l’Alliance. Tots es giren cap a mi, veus fantasmals en la foscor, encuriosits. A les seves preguntes, només puc respondre no ho sé, i els ulls se’m neguen davant la seva compassió. Potser sóc el més jove de tots, però no he de sucumbir a les ganes de plorar, ni tan sols als sanglots silenciosos. Només em puc aguantar fent el sord fins i tot als xiuxiueigs de compassió més insistents. Em replego dins meu. Hauria servit de res que a l’autobús no hagués dit que havia acabat els estudis a l’Alliance i que aniria a la universitat? Ho dubto. Tinc la sensació que ja he passat per això una altra vegada, que el que em passa ara encaixa en un patró que s’ha anat repetint des d’aquella tarda de gener de fa quatre anys, quan vaig franquejar el reixat de l’Alliance. Recordo la tornada a Limuru després del primer trimestre, quan vaig trobar l’antic recinte familiar totalment arrasat.

Sembla ben bé que el savi que va dir en algun moment que la història es repeteix dues vegades, primer com a tragèdia i després com a farsa, parlés de la meva situació. El post de Thĩmbĩgwa, on em tenen detingut, podria ser una rèplica de la presó comunitària que vaig ajudar a construir fa quatre anys. L’impacte d’aquell primer retorn va tenir el regust d’una tragèdia. El d’ara és una comèdia sense rialles. Què pot superar l’absurditat que m’hagin tancat en un post sense haver comès cap delicte, tret d’haver dit que he anat a l’Alliance?

Lluitar amb aquests records no m’ha servit per esmorteir el dolor ni esborrar la humiliació. Després de les deu no podem anar al vàter de fora. La foscor amaga la identitat dels qui fan servir les parets per afluixar la pressió de la bufeta. Però no dissimula la fortor. La mare ens solia dir que fins i tot la nit més llarga s’acaba amb l’albada. M’aferro a l’esperança que al matí deixaré enrere aquesta fetor.





61


DISSABTE

El toc de clarí que acompanya el moment d’hissar la bandera britànica interromp el rierol agitat d’imatges que em corren pel cap. Espero que el dia d’avui sigui més bo i afable que el d’ahir. Com si em volgués respondre, l’albada em torna en Good Wallace i en Kabae, que em porten un pa. Els detinguts depenen dels parents per poder menjar. Els qui no tenen ningú que sàpiga on són depenen del que els donin els altres. Jo comparteixo el pa amb els que tinc a la vora.

En Kabae fa més impressió que mai, deixant anar espirals de fum per la boca i esclafant burilles amb la bota. Els guàrdies demanen disculpes mentre expliquen que el seu cap blanc encara no ha arribat però que, sens dubte, vindrà. Quan se’n van prometent que vindran d’aquí a una estona i en Good Wallace em diu que s’han mogut tota la nit i que han contactat amb gent important, amb la qual cosa entenc que han subornat gent que es vantava de tenir influència. En Kabae m’assegura que avui passarà alguna cosa bona.

L’oficial de districte, que és blanc i que, segons que sembla, no passa les nits al post, arriba amb cotxe. Potser això és una prova del poder i la influència d’en Kabae. De sobte hi ha molta agitació. Els agents de policia es quadren en posició de ferms, saluden el cap dient-li effendi; una escena ben absurda. Els agents són alts, corpulents, més grans i van armats. El cap, d’aspecte juvenil, és més baix, més prim, va vestit de paisà; fa cara de ser inofensiu si no fos per la pistola que porta penjada al maluc i que no para de tocar, com si tingués por dels seus propis agents. Els detinguts es repeteixen els uns als altres per enèsima vegada que són innocents i que de ben segur els deixaran anar així que l’oficial blanc sàpiga la veritat. Els blancs són més comprensius que els seus subalterns negres, com l’amo bondadós que no sap que els seus gossos ferotges ensenyen els ullals als innocents.

D’un en un, els detinguts entren al despatx i en surten com a detinguts en el mateix ordre i amb la mateixa queixa: l’oficial només escolta el policia, el seu únic informador, traductor i intèrpret. Ja no diuen res de la diferència entre l’amo de la casa i el gos a la porta. Són la mateixa merda colonial.

Finalment m’arriba el torn d’entrar al despatx. L’oficial fa un posat seriós i estricte, probablement per deixar clara la seva autoritat als seus subalterns africans, que tenen molts anys més que ell. Fins i tot la manera que té d’inclinar-se per damunt del dossier obert, amb una ploma a la mà, sembla una actuació per impressionar el públic, una conducta gairebé idèntica a la d’aquell Johnny el Verd de fa tres anys. Sense alçar la vista, em pregunta per què no he pagat impostos. Havent sentit el que deien del policia intèrpret els que han passat abans que jo, m’afanyo a respondre. Fa poc que he acabat el batxillerat, li dic en anglès. Tinc documents que ho demostren, afegeixo ben de pressa perquè l’intèrpret no tingui temps d’intervenir-hi. Una pausa, una lleugera pausa, després amb els ulls encara clavats en la carpeta, allarga la mà perquè li deixi veure els documents. Jo li dono els d’admissió a la universitat, on figuren els resultats dels exàmens de Cambridge. Ell els mira amb atenció i tot seguit aixeca la vista cap a mi. Que potser hi detecto sorpresa, a la seva cara? Fins i tot rubor? Això m’inspira el nom que li diré: Johnny el Vermell.

L’Alliance?

Sí.

Aniràs a la universitat, veig.

Sí.

En Johnny el Vermell repenja l’esquena al respatller; sembla relaxat, com si volgués tenir una conversa sobre un tema que és més del seu gust que la feina sòrdida d’indagar si uns camperols pobres, més grans que ell, han pagat impostos o diuen la veritat.

M’has avançat, diu mig somrient. Jo encara espero que em diguin si he estat admès a Oxford. He estudiat al Duke of York, el vostre flagell en hoquei, afegeix amb un deix d’orgull.

Em ve al cap la conversa que vaig tenir amb l’Andrew Brockett fa un any a Mutonguini. El jove oficial que seu davant meu i que ha de decidir el meu futur també espera saber si podrà anar a la universitat? La seva feina a l’administració, com la meva a Kahũgũinĩ, és temporal. La nostra situació és semblant. Però estem en costats oposats de la taula, una pistola entremig, em dic a mi mateix mentre l’escolto. Encara parla d’esports. Es recorda de l’última victòria en hoquei contra l’Alliance. Ell formava part de l’equip, diu, i jo el felicito com si la victòria fos recent. Li vull recordar que el novembre passat en quatre partits de futbol, dos a casa i dos fora de casa, l’Alliance va guanyar al York, però no em sembla prudent fer-lo pensar en una derrota. Només afegeixo que, efectivament, el York és millor que l’Alliance i que el Wales en hoquei, cosa que el fa estar encara de més bon humor, i això molesta el policia intèrpret i el deixa perplex. Tot gràcies als esports, penso, encara ansiós i insegur del que em passarà. Finalment em pregunta què he fet des que vaig acabar a l’Alliance. Li ho explico. Pel que veig, tens els papers en ordre, diu tornant-me’ls. Te’n pots anar, afegeix en un to gairebé cansat.

Jo també estic cansat, però me’n vaig d’aquell despatx molt content. Quan surto, veig un dels agents que m’ha detingut, el senyor Fusell, que es dirigeix precipitadament cap al despatx. Jo no en faig cas i saludo els altres detinguts. No miro enrere. Mentalment ja he passat de l’empresonament a la celebració, i tinc l’esperança de trobar els meus germans i estalviar-los haver de venir fins aquí per a res. La seva missió s’ha acomplert.

Quan estic a punt de tombar a la cantonada i desaparèixer, sento passos darrere meu. És el policia intèrpret. M’atura. Bwana oficial et vol veure, em diu.

Potser m’he descuidat algun dels documents, penso mentre torno cap al despatx seguit del policia. Només amb una mirada a aquell oficial que feia uns minuts era tan amable, he sabut que li ha canviat l’humor. En Johnny el Vermell, el futur universitari amant de l’hoquei, ha recuperat el posat autoritari d’oficial de les colònies britàniques decidit a imposar la llei i l’ordre. Ha trobat una missió de més pes moral que perseguir camperols pobres que no han pagat l’impost de capitació.

Així doncs, vas oposar resistència quan et van detenir? Fins i tot vas agredir els meus agents? Et penses que l’Alliance t’ha donat llicència per atacar un agent de policia que compleix el seu deure? No em deixa explicar-me. Torneu-lo amb els de la seva mena, ordena. El senyor Fusell encara és al despatx, s’està dret al costat del seu jove cap i li veig una lluïssor de triomf als ulls.

El jove oficial no té clemència per a ningú. Nou, inexpert, amb poc coneixement de les lleis que vol fer complir, es refia gairebé del tot de les paraules dels agents de policia, que tenen molts més anys d’experiència que ell.

Al vespre, la policia ens fa pujar a un camió. Escortats per uns homes armats, el camió surt del recinte. No ens diuen on se’ns enduen. Segons el que m’han explicat, són capaços de portar-nos a una pedrera i afusellar-nos. Al llarg de l’estat d’excepció, he sentit dir que detenien persones amb qualsevol pretext, que les deixaven anar en un bosc dient-los que se’n podien anar i que llavors els disparaven per l’esquena, com si fossin terroristes en una escaramussa. Fins que el camió no s’atura vora una tanca de filferro espinós i les portes s’obren per engolir-nos, no sé pels altres que som al Centre de Presó Preventiva de Kĩambu.

Això sí que és una comèdia absurda! Ahir, divendres, era aquí a Kĩambu per cobrar el salari més alt de la meva vida. Estava amb amics. Ara torno a ser a la mateixa ciutat, sense diners i sense ningú que em conegui. Els guàrdies de la presó mouen el cap d’un costat a l’altre a cada pregunta que els fem sobre el que ens passarà. Un dissabte desolador, anoto al meu diari mental.





62


Quan entrem al Centre de Presó Preventiva de Kĩambu, ens fan formar una fila i treure tot el que tinguem de valor: diners, rellotges i altres objectes personals, i lliurar-los a recepció, on els compten, enregistren i desen en diferents bosses, que etiqueten i separen darrere el taulell. Ens distribueixen entre desconeguts per diferents habitacions en les quals ja hi ha presos que esperen judici. Em fa la sensació com si em separessin de la família. Per això, quan a tres que venim de Thĩmbĩgwa ens fan entrar en la mateixa cel·la, em sento afortunat. Tanquen la porta amb clau des de fora.

Uns quants minuts més tard, l’obren i ens tiren algunes mantes, que nosaltres mirem d’atrapar amb les mans. Seiem sobre el formigó fred, amb els cossos tan junts que gairebé es toquen i amb les mantes sobre els peus i els genolls. A la cel·la, dissenyada per a quatre persones, ara n’hi ha vuit. Al sostre hi ha una bombeta encesa que fa una claror molt pobra. Aviat ens hi acostumem i podem veure amb més precisió el perfil de cadascun de nosaltres.

Els presos que ja eren a la cel·la potser són de la meva edat, però tenen el rostre endurit. Ens miren fastiguejats, com si els envaíssim el seu territori. Dos dels de Thĩmbĩgwa són clarament més grans, almenys comparats amb tots els altres. Durant una estona els que ja hi eren abans murmuren entre ells, però finalment les preguntes inevitables de per què ens han portat aquí trenquen la barrera entre els veterans i els nous. Jo no hi participo, però un dels de Thĩmbĩgwa revela que sóc de l’Alliance. Tots mouen el cap deixant anar murmuris de desaprovació, com si la meva detenció, que d’una hora lluny es veu que és un error, demostrés que amb ells també s’ha comès un error. Això és culpa del caràcter perniciós de la policia colonial. Aquest estat d’excepció els ha donat llicència per fer el que vulguin. No volen veure’ns, als negres, com unes persones amb estudis.

Moguts per la compassió que els suscita la meva situació, els altres expliquen per què van deixar els estudis: el preu de la matrícula, suspensos, professors cruels o simplement l’esquer d’una vida més excitant que, ara admeten, va ser una il·lusió. N’hi ha un o dos que no han posat mai els peus en una classe; a la seva regió no hi havia escoles, perquè havien prohibit les escoles independents.

Com han vingut a parar aquí? A un el van detenir per haver pispat la cartera d’una dona índia, a un altre el van detenir quan provava d’entrar a robar en una botiga de teles. Uns altres van intentar atracar un banc amb una pistola que havien llogat a un agent de policia a canvi d’una part del botí. Se senten traïts perquè el treballador de dins en qui havien confiat que els passaria la informació era un infiltrat. Quan atrapin el traïdor, per més temps que tardin, es venjaran. Ho diuen sense passió; és una declaració esfereïdora perquè transmet fermesa d’intencions. A mi em sembla encara més esfereïdor, una revelació, aquesta conxorxa entre els delinqüents i els qui els persegueixen.

Per a alguns, aquesta detenció és una més, de tantes vegades que han entrat i sortit de la presó: la delinqüència s’ha convertit en una manera de viure. D’altres comparteixen les seves experiències en diferents presons en diferents moments. Uns quants expliquen que una vegada i una altra van poder evitar la forca a canvi de la cadena perpètua i que, com que la seva conducta havia estat exemplar, els havien reduït la pena.

No parlen de les seves experiències amb orgull ni amb resignació, sinó amb naturalitat, com aquell qui explica un contratemps inesperat mentre passeja pel carrer. No es queixen de les condicions que els han portat pels seus respectius camins; no jutgen les condicions socials que els han marcat la vida; es prenen la societat de la mateixa manera que es prenen els capricis de la naturalesa. Fas el que has de fer per viure amb això, no per canviar-ho, perquè com es poden canviar les muntanyes, els rius, les inundacions i els incendis?





63


M’adono que els meus companys de Thĩmbĩgwa fa estona que no diuen res, com si prenguessin consciència de les diferències entre les seves experiències i les d’aquests joves. Ells són més grans; semblen sorpresos que aquí, en aquest centre de presó preventiva, hi hagi persones que admeten els seus delictes i en parlin amb serenor. En el seu cas, han estat víctimes de la policia administrativa, que buscava la mínima excusa, fins i tot una d’inventada, per fer les detencions.

La situació canvia quan un dels que admeten els seus delictes es vanta del coratge que cal per fer el que fan. Fins i tot per ser carterista cal saber observar, ser ràpid de mans i peus i no posar-se nerviós. Un dels de Thĩmbĩgwa finalment trenca el silenci. Parla a poc a poc, gairebé xiuxiuejant.

Nois, us parlaré perquè podríeu ser qualsevol dels meus fills i el destí ha fet que ens trobéssim. No cal ser valent per pispar les carteres de la gent, tant se val si són europeus, asiàtics o africans. No té res de coratjós llogar una pistola d’un policia per posar en perill la teva vida i permetre que l’home que ha de fer complir la llei pugui distribuir el botí com vulgui. De coratge en tenen els homes i les dones joves que se’n van anar a les muntanyes per plantar cara a un enemic deu vegades més nombrós que ells, no pels guanys personals sinó responent a la crida d’una comunitat. De coratge, fills meus, en té Mbiyũ, que va renunciar als esplendors propis d’un cap superior, a la riquesa d’un gran terratinent i a la pau de la vellesa, per fer costat a la seva comunitat.

Es refereix a l’excap superior Koinange wa Mbiyũ?, pregunta el que robava bancs o el senyor Lladre de Bancs, com li dic jo mentalment. A què ha renunciat? A les seves terres? El meu avi va treballar per a ell molts anys, i que potser li va donar mai una parcel·la? Els seus fills estan sans i estalvis a Anglaterra; un altre encara ara és cap…

No podem esperar que doni un tros de terra a cada persona sense terra d’aquest país i permetre que els blancs continuïn ocupant les terres que ens van robar. Als seus fills també els han perseguit. Que potser pretenia enriquir-se més? No, ho feia per tots nosaltres, els sense terra, els pobres. I perquè va lluitar per l’educació, la terra i la llibertat, ara, en la seva vellesa, es consumeix en un lloc desèrtic i remot com és Marsabit.

Sí, però he sentit dir que té tots els criats que necessita i que fins i tot les seves dones el poden anar a veure.

A l’exili? A Marsabit? Allunyat de casa seva i de la seva família? No t’estimaries més ser a casa teva sense criats que viure a l’infern amb criats que et curin les cremades?

Què ha sacrificat realment? On és el seu coratge?

La conversa s’ha convertit en una guerra entre dues persones, de paraules, sí, però una guerra. El més gran calla una estona, com si hagués decidit no continuar, però només està reorganitzant les idees per a la defensa i l’atac.

Aquest home s’ha sacrificat totalment per una causa superior a ell. Ho diré aquí i si algú repeteix aquestes paraules fora d’aquest cercle, ho negaré tot, fins a la tomba.

Fa un retrat de l’ancià, a partir de la dècada dels anys vint: el seu nomenament com a cap colonial i com després va convertir aquest càrrec en una plataforma per donar veu a les queixes anticolonials; la seva lluita per l’educació, tot i que ell no va anar mai a escola; el seu testimoni davant la Comissió Carter de la Terra a Londres; de casa seva, a Kĩambaa, transformada en un parlament on es van reunir molts nacionalistes per treballar per la nostra llibertat.

Explica d’una manera commovedora com la guerra per la llibertat es va planejar a la propietat d’aquell cap local; com va convertir un dels seus magatzems amagats en un arsenal i com molt poques persones coneixien aquell lloc secret. Però no se sap com, en Gathiomi, un dels seus fills el va descobrir. Llavors es va prendre la decisió de fer-lo desaparèixer. Era la seva vida o la de milers de persones. Quan va haver d’escollir, l’ancià no s’hi va negar. Noi, tu llegeixes la Bíblia? Saps com es va sentir Abraham quan Déu li va manar que sacrifiqués el seu fill per una causa més gran? Només que en aquest cas, Déu hi va intervenir i li va oferir una alternativa. A la Bíblia mateix hi trobem un altre exemple. Perquè tant va estimar Déu el món, que va donar el seu Fill unigènit… Bé, en Gathiomi no era el seu fill unigènit, però un pare estima tots els seus fills de la mateixa manera.

De petit, a Limuru, vaig sentir rumors sobre la misteriosa desaparició d’en Gathiomi. Ara parlem de l’incident obertament, en el lloc més inversemblant, deu anys més tard i a tres o quatre quilòmetres de la propietat del vell cap. Es podria tallar la tensió que hi ha en aquesta cel·la amb un ganivet, una tensió que encara s’intensifica més amb els estossecs d’un altre de Thĩmbĩgwa.

I quin coratge, a banda d’esquivar els recaptadors d’impostos, has demostrat tenir?, pregunta l’atracador de bancs amb sarcasme.

Aquí tots som desconeguts i en canvi ells parlen com si fossin vells adversaris.

Noi, diu l’home, no pagar impostos a un govern cruel no és el pitjor dels crims. Però així i tot els pago per evitar aquesta mena de coses. Això em priva de treballar. No duia els documents a sobre en aquell moment, i aquests gossos no volen escoltar les meves explicacions. I pel que fa al coratge, deixa’m dir-te que potser no sóc capaç d’empunyar un ganivet o disparar una pistola, però…

S’ennuega i calla. Quan reprèn el fil, explica una cosa increïble. Es veu a si mateix com un lluitador per la llibertat. Abans treballava a Nairobi. Una vegada un ajudant de cap de zona molt cruel que havia mort molts patriotes amb les seves pròpies mans va ser capturat i condemnat a mort per un tribunal popular. Com es podien desfer del cadàver? Les forces colonials ho regirarien tot. Així doncs, els botxins el van tallar a trossos. Llavors tothom, el qui parla inclòs, va rebre’n un tros perquè l’enterrés a les zones rurals dels afores de Nairobi. Ningú no coneixia els botxins ni cap de les altres persones que tenien un tros del mort. Ningú no havia de tenir informació, per si de cas els atrapaven i els torturaven. A ell també n’hi van donar un tros, un braç. El va embolicar amb paper i va agafar un autobús. Quan havien sortit de Nairobi, l’autobús es va aturar. La policia va pujar-hi i fins i tot va palpar el seu paquet. Ell suava. El paquet traspuava sang. Però a la policia li interessaven més els que no tenien els papers en ordre. El record d’aquell dia que havia vist el perill tan a prop l’aclapara. Fins i tot el seu adversari es mossega la llengua.

Veieu la ironia? Ahir jo tornava del camp i ara sóc aquí. Per què? Perquè no tinc els papers en ordre.

Es fa un silenci absolut. Em ve al cap un nom per a aquest home: el senyor Trossos Humans. Tot i que no puc veure bé les cares dels altres presoners, em fa l’efecte que se’l miren d’una altra manera. Ara tenen una expressió de respecte o de por. Jo mateix sento un estremiment: no voldria pas tenir-hi cap fricció. Per què ens ho ha explicat, això? La presó és un espai propici per a les confessions? És perquè els qui escolten són uns desconeguts i és poc probable que ho expliquin a ningú? O és la sensació d’unitat que neix de compartir una injustícia? No ho sé. Recordo que una vegada que vaig estar ingressat en un hospital, els pacients se sinceraven els uns davant dels altres. Però també m’adono que en tota la conversa d’avui, ningú no dóna el seu nom ni detalls de casa seva o de la seva família. Jo sóc l’únic que ha dit el nom d’un lloc: l’Alliance.





64


De sobte, els dos lladres i un tercer pres es fan senyals entre ells. S’aixequen i vénen cap a mi. Jo estic mort de por. Però només volen anar a la latrina sense porta que hi ha al racó dins la cel·la mateix. Dos d’ells aguanten una manta per les puntes per estendre una cortina davant la latrina; el tercer se situa darrere la cortina i al cap de no res sento el soroll dels seus budells. Ho fan per torns. La fortor em talla la respiració. Em vénen ganes de vomitar, però no tinc res per treure. Al cap d’unes quantes hores ja no sento la pudor i m’adono que no la sento perquè s’ha escampat a tot arreu. Trobo desconcertant, fins i tot divertit, que uns homes que han confessat actes terribles encara tinguin una mica de decència a l’hora de cagar.

Vull dormir i no ho vull. Recelo dels guàrdies de fora, dels altres presoners, de la cel·la, de tot. M’és impossible fugir, fins i tot entotsolar-me; estic lligat a la seva companyia. Em fan partícip dels seus secrets. No m’han tractat amb hostilitat, ni amb paraules ni amb gestos, però el que han explicat ha fet créixer dins meu una por que no puc definir. Quan comença a venir-me son, sense adonar-me’n faig esforços per no adormir-me, per estar alerta, encara que no sé per què. Però sento que és important tenir els ulls oberts, ben oberts. És una lluita. Acabo suspès entre el son i un estat de vigília.

Vaig a la deriva fins a un plantació. Mentre bufa el vent, la brisa capgira la superfície, com si obrís les pàgines d’un llibre, i deixa al descobert diferents conreus: cafè, te, sisal, cotó, que s’estenen fins a l’horitzó per tots cantons. Jo sóc l’únic treballador d’aquesta vasta plantació. Si provo de reposar, un atracador de bancs transformat en capatàs m’ho impedeix. En una mà té un matxet immens; a l’altra, un sjambok, que fa espetegar cada vegada que mostro cansament. Per què, per què? Ell és negre com jo. Llavors, del no-res, apareix el seu amo muntat en un cavall que té els unglots de goma. Si torna a afluixar, diu a l’atracador de bancs, assenyalant-me, talla’l a trossos. Jo vull protestar, però no em surt cap paraula de la boca. Ho provo amb més força. En comptes de paraules soles, em surt de dins una melodia, Senyor, quin matí, de primer amb veu rogallosa, com si tingués tos enganxada al coll, i després suaument:

Sentireu el toc de trompeta que desperta les nacions,

mirant la mà dreta de Déu, mentre els estels van caient.



Miro la immensa volta del cel i només hi veig un estel i uns núvols grisos i foscos que n’amaguen la llum. L’amo se’n va al galop per fugir de la tempesta imminent. És el senyal perquè el capatàs comenci a tallar-me a trossos? Llavors, tot de sobte, veig aparèixer uns homes amb mantes lligades al voltant de la cintura i amb el tors nu que vénen cap a mi a poc a poc i cantant, Gronxa’m estel daurat, però a l’última frase diuen: et guia d’aquí fins al cel.

No, no, no em poden enganyar. Sé de quin cel parlen. Cadascun d’ells ha rebut l’ordre de emportar-se un tros del meu cos amagat sota la manta i enterrar-lo en alguna part remota de la plantació. De primer els suplico que vagin amb compte amb el capatàs: conec les ordres que l’amo li ha donat; un cop m’hagin eliminat, us farà el mateix a vosaltres. No em fan cas i per això replico cantant ben fort per ofegar les seves veus amb la meva: Vull ser lliure. Ara em senten. Cantem tots junts:

I abans de ser un esclau

enterreu-me sota el fang

deixeu-me viure en pau i llibertat.



No és la part que parla d’enterrar-me sota el fang la que em commou, sinó la reiteració de Vull ser lliure! Vull ser lliure! Vull ser lliure ara mateix. I trobo molt potent l’afirmació categòrica prou segregació i l’espai que ofereix per cantar i pregar, perquè, què faig jo sinó pregar perquè arribi el dia que no hi hagi un amo i un capatàs que em vigilin? Mirant d’un costat a l’altre mort de por, el capatàs comença a recular i el seu immens matxet i el seu sjambok es transformen en un fusell davant dels nostres ulls.

Així i tot, nosaltres anem darrere seu, cantant Ningú no em pot fer girar. I caminaré fins que arribi el canvi, fent voleiar les mantes a l’aire, com si fossin banderes. La unió fa la força, i això ho ha canviat tot.





65


El soroll d’algú cagant i pixant em fa tornar a la realitat de cop. Els coristes són els meus companys de cel·la que fan cua per anar a la latrina. La comuna és plena, sobreïx i fins i tot els valents reneguen quan, darrere la manta de la vergonya, hi afegeixen la seva caca i orina.

Jo m’arrapo tant com puc al meu racó. He de concentrar-me en mi mateix, com vaig fer ahir a la nit a Thĩmbĩgwa; he de fer veure que seré aquí, en aquest infern, només una nit. Però he de procurar no tornar-me a adormir. És difícil: imatges oposades voleien davant meu. He de triar-ne una d’alguna cosa bona que m’hagi passat i aferrar-m’hi, com la del dia que les portes de l’Alliance es van obrir, aquell gener de fa quatre anys. Però en comptes d’això, apareix l’oficial de districte, un noi de la meva edat que somriu amb sornegueria i em recorda que unes hores abans m’ha deixat anar només per tornar-me a atrapar; un gat blanc jugant amb un ratolí negre. S’ha introduït en els meus somnis disfressat de propietari de la plantació. En ell tot és disfressa. Però aquesta vegada no em pot enganyar. No sóc un ratolí; sóc humà. No he fet cap mal. Què té el noi blanc que no tingui jo? Amb un somriure maliciós, imagino que no l’han admès a la universitat, el meu únic triomf sobre ell. I fins i tot físicament, enfrontats cara a cara, cop per cop, penso que jo guanyaria: que potser no m’havia sotmès a la circumcisió i era un home? Sí, em respon una veu, però això no té res a veure amb la virilitat, ni amb l’edat, la condició física ni la mental: vols saber quina és la gran imatge de l’autoritat? Sí, responc. Ha desaparegut. Així com així. Per contra, sento la veu de l’Andrew Kaingu recitant versos del Rei Lear:

Tu has vist mai el gos d’un pagès bordant a un captaire?

I l’homenet fugint del gos?



Sí, sí, una vegada el gos de Lord Kahahu em va fer córrer. Em va mossegar. Què vas fer? Em pregunta la veu? No res, només vaig tornar a casa plorant. La veu es posa a riure i diu: un gos és obeït pel seu càrrec.

Però jo em nego a obeir. Com si respongués al meu desafiament, el noi blanc reapareix amb un Land Rover ple de soldats armats i em desterra a Marsabit. Jo vaig guarnit amb una toga feta de pell de còlob. Trobo altra gent vestida d’una manera semblant. Tots som homes d’una posició econòmica relativament bona, com ho demostren les pells d’animals exòtics que portem. Marsabit és un bosc de cactus verds que tenen fulles grosses i flors en comptes de punxes. I també és un nom encobert d’Arcàdia, on l’exiliat troba una llar i el viatger cansat, pau. Aquí, a l’arcàdia Marsabit, hi ha fulls clavats als troncs dels arbres amb missatges d’amor. Però, un moment, tot és una il·lusió. Són els de la RAF que ens llancen al damunt bombes que es converteixen en fulls inofensius quan toquen a terra. N’agafo un. Ens adverteixen que ens tallaran a trossos si no sortim del bosc. Correm entre els arbres en diferents direccions. Vago pel bosc amb una manta espellifada, tot sol. Plou i el vent udola. Un home menut apareix de sobte i em passa una palla per la roba espellifada, i jo només puc cridar impotent: és injust; no hi ha justícia! I l’homenet diu: Mira, tot és una il·lusió, no plou i el sol brilla sobre un camp de lliris blancs. M’assec sobre un tronc caigut: és veritat, fa sol. L’homenet em parla de la fi d’un viatge:

Si us hem ofès, no en feu cas:

som ombres, som esperits,

i això és un somni fugaç

que heu fabricat adormits;



Un somni! Somnis dins de somnis! Quin descans!, murmuro per dins quan em desperto i veig els raigs de sol que entren per la porta oberta i les finestres diminutes. Els guàrdies de la presó diuen: fora, fora, formeu de dos en dos per anar a esmorzar. Som diumenge al matí.





66


DIUMENGE

Repasso les imatges del somni que he tingut a la nit en aquesta presó. Sempre he procurat trobar sentit en l’aparent manca de lògica del que passa en els somnis. Les imatges sovint provenen de coses que han ocorregut durant el dia o en temps anteriors. La falta de lògica és deguda a la manera com s’encadenen aquestes imatges. De vegades això em passa de dia i agafo por. Com en diuen del que passa quan ets als camps o camines tot sol i comencen a aparèixer diferents imatges enllaçades? O quan les flors d’un camp de sobte es posen a ballar davant teu o els ocells parlen amb tu? O quan una persona que camina davant teu es transforma en una altra persona, d’un altre lloc, d’una altra època? Això també és un somni?

Però no m’hauria de semblar estrany que em vinguin imatges dels espirituals a la presó durant la nit. No fa gaire temps, amb els meus alumnes de Kahũgũinĩ, vaig organitzar un espectacle semblant al que havia fet amb el jovent de Limuru, a Kamandũra. Aquesta vegada, els espirituals i altres himnes es van centrar en el tema del sacrifici i relacionaven la intenció d’Abraham de sacrificar el seu fill Isaac amb el sacrifici real de Jesús a la creu. Per mitjà de cants i danses, narràvem la història de Sarai, que, no podent tenir fills, demana a Déu que escolti els seus precs i que rep la resposta del Senyor per mitjà d’un àngel. Sarai té un nen rialler al qual posa el nom d’Isaac. Nosaltres vam afegir uns quants fragments al relat bíblic i al final, altre cop per mitjà de la dansa i del cant, Sarai es transformava en Maria, que plorava el seu fill unigènit, crucificat. Ella també sentia una veu que li parlava de resurrecció i una nova vida. No hi havia guió; tot era improvisació oral, un fil argumental que unia els dos fets bíblics. La principal representació es va fer en una església de Gathũndũ, poques setmanes abans que em detinguessin.

Vam tenir tant d’èxit, que el consell d’ancians em va demanar si podia fer més representacions. En Kĩmani Ware hi estava d’acord, perquè d’aquesta manera a la comunitat es parlaria constantment de l’escola primària de Kahũgũinĩ. Amb els meus resultats dels exàmens de Cambridge i l’admissió a Makerere, sabia que només em quedaven unes quantes setmanes. Era evident que calia fer una representació de comiat. Havia de donar una resposta definitiva aquest diumenge.





67


Tot i els meus dubtes sobre l’evangelització, d’alguna manera mantenia una façana interna. Fins i tot sense un grup de suport confessional, encara conservava la meva fe, si bé plena de dubtes. En Kĩmani Ware i els altres mestres de Kahũgũinĩ miraven de temptar-me amb alcohol i dones. Jo vaig decidir expressar obertament la meva fe. De tant en tant els sermonejava, cosa que enfortia la meva resistència i els aigualia la festa pecaminosa. Fins i tot quan no deia res, ells sentien el pes moral de la meva presència silenciosa. Com més em posaven a prova, més segur em sentia de la meva fe. Però això no em consolava, perquè no aconseguia fer-los seguir el meu camí. El fet que ni tan sols en el meu millor moment com a Balokole no hagués aconseguit convertir ningú sempre m’havia fet pensar que potser no exposava les meves creences religioses amb prou convicció. Com si ho pressentissin, els meus col·legues de l’escola es divertien responent amb arguments i fent-me preguntes per a les quals jo no tenia resposta. Com és que els cristians van condemnar la poligàmia i en canvi creien en una Bíblia en què hi ha un personatge com Salomó que tenia cent dones? O Abraham, que va deixar embarassada la criada Hagar i que després va enviar-la al desert amb el seu fill Ismael?

No eren preguntes que els preocupessin de debò. Només les feien per veure què responia. Tots eren cristians de nom. Per què aneu a ofici cada diumenge? Els preguntava per dir alguna cosa. Ells no tenien cap problema a dir que hi anaven per venerar Déu i resar. I com acabeu les pregàries? En el nom de Jesucrist, amén. Ho veieu, professeu la vostra fe cristiana i després la negueu. Sí, però nosaltres no som dels twakutendereza, els salvats, com tu. Aquestes paraules portaven a una treva, però només temporal.

A banda d’això, eren molt amables amb mi i em convidaven a casa seva; a més, no parlàvem només de religió. Un dels mestres va dir que hi havia una mestra al seu poble, a la zona de Ng’enda, que devorava els llibres, inclosa la Bíblia: no hi havia cap home que s’hi pogués comparar en intel·ligència ni cap dona, en bellesa. Va dir que seria interessant que ella i jo ens coneguéssim. Jo vaig riure, fent el desentès. Fora dels debats, no m’interessaven les conteses intel·lectuals pel gust de competir. M’agradaven les discussions i els intercanvis d’idees i d’experiències. Creia que sempre s’aprenia alguna cosa de cada conversa.

Un cap de setmana aquest mestre em va convidar a casa seva. Em van rebre molt bé, amb un petit banquet de cabra rostida i irio. El seu pis d’una habitació era ple a vessar de nois i noies de la meva edat que estaven contents de conèixer algú que havia estudiat a l’Alliance. Em vaig asseure al llit. El meu amfitrió, com els altres, havia exagerat les meves capacitats intel·lectuals i les notes que havia tret a l’Alliance, i assegurava que hi havia professors d’aquell centre que em consultaven quan no sabien resoldre un problema. Així doncs, tots havien vingut per veure un geni de carn i ossos. Em sentia relaxat, però inevitablement van sorgir qüestions de fe. Havia d’espatllar aquell ambient tan agradable amb qüestions morals? Però les noies no em deixaven tranquil: volien saber si realment jo era un dels salvats. Acorralat en un racó, vaig dir sí amb fermesa.

I llavors, quan ja havien enretirat el menjar i el llum projectava ombres bellugadisses a la paret, va entrar ella, com una actriu que surt a l’escenari. Li direm Lady Mestra. Tots els ulls es van girar cap a ella quan es va asseure a la cadira que li havien deixat buida. La tractaven com si fos algú que desafiava el campió de boxa actual en un ring. Es va reprendre el debat. Al començament ella no va dir gran cosa; bàsicament escoltava, de vegades aixecava els seus ulls grossos i foscos. Era mestra sense títol en una escola de la vora, vaig saber. Era la noia de qui havia sentit parlar tant? Per què, doncs, estava tan callada? No sabia veure si el seu silenci era d’admiració o d’escepticisme. Per més que ho intentava, no podia apartar els ulls de la llum dels seus. I llavors es va posar a parlar, fent preguntes i discrepant amb dolçor, i em vaig adonar de seguida que no havia vingut a competir, sinó que estava realment torbada per dubtes profunds.

Com és que un Déu bondadós permet que hi hagi fam, malalties i tant de sofriment al món? Per què permet que els blancs matin els negres? Dius que Déu ens parla. En quina llengua parla?, em va preguntar directament. Parla als negres en la seva llengua i als blancs en la seva? Estima més els uns que els altres?

Gairebé vaig caure de la cadira. Eren les mateixes preguntes que jo havia fet a l’E.K. Jo no podia admetre que Déu no em parlava en una llengua discernible. Vaig esgrimir l’argument de la importància de la fe. Déu parla directament al cor, sense el mitjà de cap llengua específica. Déu parla en la seva pròpia llengua. Em vaig escudar en la fe. Així doncs, quin sentit té fer servir la raó per explicar qüestions de fe? I per què una religió és més creïble que una altra? Vaig recomanar alguns passatges de la Bíblia, però ella ja els coneixia, a més de molts altres passatges i exemples que contradeien els que jo citava. En aquells moments, els altres ja havien quedat exclosos i tots veien el nostre intercanvi de paraules com una competició, però per a mi era com sentir el ressò d’una conversa anterior dins meu: de quin color és la pell de Jesús? I, en acabat, el repte: Déu era un home o una dona?

El sexe de Déu? No havia pensat mai en Déu en termes d’identitat sexual. Sempre havia donat per fet que era masculí, tot i que en kikuiu Déu no és ni home ni dona, és una cosa, una cosa gran! Però la qüestió del color de la pell de Jesús ja me l’havia plantejada abans, quan en Sam Ntiro i el seu alumne, l’Elimo Njau, van venir a l’Alliance a parlar-nos de l’art i ens van ensenyar quadres d’un Crist negre. Ara recordava tot això i podia explicar detalladament que Déu creava els humans a imatge i semblança seva. La gent podia veure Déu i Jesús en qualsevol color de pell o sexe. En altres paraules, com que érem fets a imatge i semblança de Déu, tots nosaltres podíem saber com era Deu mirant cap a dins nostre.

I de sobte, vaig tenir la sensació que se m’havia revelat alguna cosa. Havia respost algunes de les meves antigues preguntes; més ben dit, vaig parlar com sovint m’havia parlat a mi mateix, sempre que tenia dubtes de la meva fe. En aquell moment, fins i tot els meus dubtes van desaparèixer, perquè havia posat la capacitat de creure per damunt de la raó en qüestions de fe. Em delectava en l’eloqüència. Guanyava terreny. El silenci s’havia estès per tota l’habitació. Ara tenia l’oportunitat de convertir una persona, aquella dona que em desafiava. Estava tan absort en les meves paraules, gaudint per avançat del meu triomf evangèlic, que no em vaig adonar que tots els altres se n’havien anat de l’habitació. Només hi quedàvem jo i la bella oient, les respostes de la qual ara es reduïen a dir, sí, sí, de debò? El llum de querosè anava perdent força i l’habitació s’enfosquia. Sense que me n’adonés, encara murmurant frases de dissentiment i d’assentiment, ella s’havia anat acostant i ara seia al llit vora meu. I llavors, com si volgués abastar la santedat, els seus dits van passar a frec de la meva mà, i vaig sentir que l’eloqüència de sobte quedava engolida per les flames.

Vaig quedar sorprès de no sentir-me culpable. El fet que la meva voluntat de resistir s’hagués fos al primer repte seriós em preocupava més que el sentiment d’haver pecat. Però havia perdut tota autoritat moral d’emetre judicis ràpids sobre els altres, vaig pensar, recordant el nostre conciliàbul sagrat de l’Alliance.

Volia veure-la un altre cop. No ens vam trobar. Dues setmanes més tard em van detenir.





68


El temps de presó preventiva s’escola més a poc a poc que mai, tal com aquell predicador americà va descriure el pas del temps a l’infern, i aquest diumenge no serà diferent. Fins i tot el procés de despertar-se, posar-se a la cua per esmorzar, parar el plat i menjar les farinetes, transcorre a càmera lenta. Començo a creure que això és un càstig diví. Els predicadors que em van convertir deien que els pecats de comissió i els d’omissió eren iguals. No vull deixar res a l’atzar. Murmuro el parenostre que se’m va entravessar el meu primer diumenge de catequista a Kĩnoo. Pare nostre que esteu en el cel, sigui santificat el vostre nom, continuo a la cua, i perdoneu les nostres culpes. Repeteixo la pregària en kikuiu i després en suahili. Però no hi ha cap veu que em parli directament o indirectament en cap d’aquestes llengües. Només el silenci.

Les farinetes m’han calmat la gana. Després, ens deixen voltar pel pati tots barrejats; per als que hem vingut a parar aquí des de Thĩmbĩgwa, és com una reunió familiar. Ells també afirmen una vegada i una altra que són innocents i, a més, es queixen de les condicions a les cel·les. I tots compartim un mateix plany: no sabem què ens faran.

Alguns presos proposen de fer una partida de dames. Com que no tenim cap tauler, en dibuixen un a la sorra. Uns trossos de branquetes seques fan de fitxes blanques i uns trossos de tiges verdes són les negres. Cada vegada que algú corona una dama, es limita a doblar els trossos. Els altres presoners es concentren al voltant de la partida. Aquí, en aquest lloc de confinament, el joc ajuda a distreure’ns de l’avorriment, la letargia i l’autocompassió.

Jo me’n vaig cap al filferro espinós i miro cap enfora. La ciutat de Kĩambu s’estén per serrats amb valls intercalades. Els ulls se me’n van cap al punt on hi ha la seu central d’educació i després al serrat del Sastre, com anomeno el lloc on vaig comprar-me els pantalons de llana fets a mida. Encara els porto; em serveixen d’estora i cobrellit. Curiosament, encara s’hi marca la ratlla.

Des del pati, veig passar gent per la carretera que va al centre de Kĩambu. Veig membres d’una secta fonamentalista que van vestits de blanc amb una creu vermella cosida i que, cantant, anuncien que es dirigeixen cap al Cel. No caminen, corren, per simbolitzar la seva bona disposició. Desitjo de tot cor poder caminar sense que em vigilin, encara que això sembla impossible.

De sobte, m’augmenten les esperances. Veig el meu germà, en Good Wallace. M’adono que no va amb en Kabae, que, amb els seus aires militars i gestos d’autoritat, tant havia impressionat els guàrdies de Thĩmbĩgwa. No em permeten veure’l i a ell no el deixen entrar, però podem parlar a través de la tanca de filferro espinós que ens separa. No puc oblidar com s’ha capgirat la situació de l’un i de l’altre. A ell li sap greu que els seus esforços no hagin servit per alliberar-me. M’explica que ahir va passar molta por quan va tornar a Thĩmbĩgwa i ningú no li va saber dir on m’havien portat. Aquest matí ha tornat a Thĩmbĩgwa i un agent de policia, després que ell li donés una quantitat de diners, li ha dit: Per què no proves d’anar a Kĩambu? El mateix agent li ha dit que és probable que demà ens portin a judici. No m’ha dut pa, però s’excusa i al cap d’una mica posa remei a la situació. La mare, diu, m’envia un missatge: Nduˇgakue ngoro! Ma ndĩkuaga! No perdis l’esperança! La veritat no mor mai!

A pesar que intenta animar-me, percebo un sentiment d’impotència. No mira de consolar-me dient-me: hem anat a veure algunes persones. Ni tampoc no parla d’en Kabae i les seves influències. Els guàrdies aviat li diuen que se’n vagi. Té unes quantes paraules per a mi, l’única cosa que em pot donar. Em diu: Estigues preparat per al pitjor, però espera sempre el millor. Ens veurem demà al jutjat. Se’n va quan els guàrdies ens fan tornar a les cel·les. L’esperança que demà al jutjat se m’acabaran les penes m’anima. En veu baixa dic a un pres el que m’ha dit el meu germà. Aviat tothom sap la notícia del judici de demà.





69


DILLUNS

Resulta que aquest dilluns és festa. Les farinetes del matí no tenen gust de res. Em sento estafat, com m’hi vaig sentir dissabte, quan em van detenir altre cop minuts després que m’haguessin deixat anar. No sé si podré aguantar tot dilluns mirant els meus companys jugar a les dames una vegada i una altra amb bastonets per fitxes i uns clots fets a terra per tauler. N’hi ha dos que proven de jugar sense espectadors, però paren al cap d’unes quantes jugades. Tothom fa un posat apàtic. Percebo la seva decepció. Només espero que no em culpin per haver-los donat, sense voler, falses esperances.

M’assec allunyat dels altres, després m’aixeco i camino, em torno a asseure i rumio sobre el meu futur. No hauria d’haver posat totes les esperances en la compareixença davant del tribunal d’avui ni, indubtablement, no hauria d’haver fet saber als altres el que m’havia dit el meu germà.

No et sentis culpable, em diu una veu. Alço la mirada i veig el senyor Trossos Humans dret davant meu. Jo em tenso, esperant que no es noti. Shauri ya Mungu, diu, asseient-se’m a la vora. Els camins de Déu són inescrutables i admirables els seus designis. Vols que t’expliqui una història?

No tinc ganes de conversa i espero de tot cor que no em parli de trossos de cossos humans enterrats. Però en comptes d’això, m’explica un conte d’una hiena que ha caigut dins d’un forat. La hiena no pot sortir-ne. Es queda allà dins dia i nit, sense menjar i sense aigua. Per sort, l’antílop passa per allà la vora i, en sentir els crits de l’animal atrapat, s’atura. La hiena suplica a l’antílop que la tregui d’allà dins. L’antílop estira la pota i l’ajuda a sortir. Moltes gràcies, diu la hiena, però mira, tinc molta gana i he de menjar-te’m tot sencer. Llavors arriba la llebre, que s’ofereix per resoldre el problema. Li expliquen el que ha passat i, segons que sembla, tots dos coincideixen en tot. La llebre diu que es fa creus que la hiena, grossa com és, hagi pogut caure en un pou com aquell. La hiena s’enfada perquè no la creu. Ensenya’m com hi has caigut, li diu la llebre. Quan la hiena torna a ser dins del pou, la llebre diu a l’antílop, cas tancat. Continua el teu camí.

Ja li està bé, a la hiena estúpida, diuen algunes veus, i m’adono que el relat ha atret més públic. Aleshores tots debaten acaloradament sobre la llebre i la seva astúcia. Però la llebre no es pot comparar amb el camaleó, diu un d’ells. I sense que ningú li ho demani, es posa a explicar un conte.

A mi em fa l’efecte que explica una versió del conte de la tortuga i la llebre, només que en comptes de la tortuga, és un camaleó el qui desafia la llebre a una cursa. Tots dos animals acorden que es trobaran vora un arbust en el qual viu el camaleó. Quan la llebre arriba a l’arbust, no veu el camaleó i s’espera uns quants minuts. Aquest camaleó s’ha acoquinat, pensa la llebre, i llavors sent la veu del camaleó que li diu: Comencem. La llebre arrenca a córrer i llavors s’atura i mira enrere. El camaleó no es veu enlloc. Encara que li doni un dia d’avantatge, no m’atraparà mai, diu la llebre i entra en un restaurant. El nostre narrador descriu l’àpat, que en varietat, color, bon gust i quantitat és ben bé el revés de les farinetes que ens han donat. La llebre, a més, passa la nit en una casa de barrets i dorm en una habitació amb un llit i uns llençols que són ben bé el contrari del que tenim en aquest centre de presó preventiva. Al cap d’uns quants dies de disbauxa, la llebre arriba al lloc acordat. Quan s’hi asseu, sent la veu del camaleó: No t’asseguis sobre meu; fa un dia i mig que t’espero. Què ha passat? Pregunta un del públic. Ho pregunta només per dir alguna cosa, perquè tots saben la resposta: el camaleó es va enfilar a la cua de la llebre, i allà on anava la llebre, el camaleó canviava de color per adaptar-se a l’entorn i no es movia, esperant la seva oportunitat.

Sabíeu que aquests mateixos dos animals són els que van portar la mort al món?, pregunta un altre. I aquest cop gairebé tots els presos s’han afegit al públic i participen en el que s’ha convertit en una sessió de contes. Quan tots paren atenció a la nova veu, l’home s’escura el coll i explica el conte de com la mort va venir al món.

Quan Déu va crear els humans, encara no sabia si els faria immortals. Un dia decideix que els humans, com que són fets a imatge i semblança seva, no moriran mai. Envia el camaleó a portar la bona nova a la raça humana. El camaleó triga molts dies a arribar fins als humans i quan és amb ells, comença a donar el missatge. De-De-Déu di-di-diu que-que-que… Mentrestant Déu canvia de parer. Com que l’home és fet a imatge i semblança seva, hi ha d’haver alguna cosa que diferenciï els déus dels humans: immortalitat per als déus; mortalitat per als humans. Aleshores envia la llebre a dir als humans que són mortals. La llebre ha de transmetre el missatge abans que el camaleó perquè Déu compleix sempre la seva paraula. La llebre arriba just quan el camaleó diu que… que… que i la llebre l’acaba dient: els humans han de morir.

I llavors tots donen arguments sobre els avantatges i els desavantatges de la immortalitat. El debat es desvia cap a les qualitats dels diferents animals. S’expliquen més contes per donar suport una posició o l’altra. Fins i tot el senyor Lladre de Bancs i el senyor Trossos Humans expliquen més contes sense alterar-se. Els contes ens han calmat els nervis i ens ha unit més. El dia passa molt de pressa. Recordo el que em va dir la mare sota la figuera Mugumo sobre com es transmeten les històries.

A la nit, al meu racó, m’aferro a l’esperança. A l’Alliance, Carey Francis solia dir que calia tractar la catàstrofe i el triomf com uns impostors. Estigues preparat, em dic a mi mateix. Aquestes paraules em són familiars. Són el lema dels escoltes. Però la por del que passarà demà és un pes que m’aclapara, i no sé si el que vaig aprendre amb els escoltes me’l pot treure de sobre.





70


DIMARTS

Quan dimarts al matí em desperto a la presó, torno a sentir por, però em consolo pensant que avui, com a mínim, es mourà alguna cosa. I, efectivament, després d’esmorzar amb farinetes, uns guàrdies armats ens porten a judici. Algú de Kahũgũinĩ em reconeix: en John, un mestre, però no el conec d’allà. Treballava amb Lady Mestra a la mateixa escola que ella. L’última vegada que ens vam veure va ser el dia que vaig caure en desgràcia, no fa tant de temps. Se m’acosta i em pregunta en veu alta, Mwalimu, què passa?, però no li permeten estrènyer-me la mà. Ben de pressa, li dic que estic en aquesta situació des de divendres. Ell ha vingut a resoldre unes qüestions a l’oficina d’educació. Vindrà al jutjat així que acabi.

La sala del jutjat és plena. Em sento el cos feble, però estic content de veure els meus germans, les meves germanes, en Kenneth i unes quantes persones més de Limuru. Encara no sé de què m’acusaran, però suposo que tindrà a veure amb el pagament d’impostos. No havia estat mai dins d’una sala de justícia. De seguida criden els acusats, un a un. La majoria dels detinguts per la qüestió dels impostos es declaren culpables. Els posen una multa i surten de la sala per anar a pagar-se la llibertat. Altres delictes menors són tractats d’una manera semblant: acusació, declaració de culpabilitat, multa i llibertat. Em sorprenen aquelles declaracions de culpabilitat perquè durant tots els dies i totes les nits que hem passat junts ells han insistit en la seva innocència. S’aixeca la sessió a les deu per fer una pausa. A mi encara no m’han cridat. Els altres m’han dit que s’han declarat culpables senzillament per evitar una altra nit a la presó. Un o dos no tenen els diners i em demanen un préstec. Faig el que puc, procurant no quedar-me sense ni cinc.





71


No sé com, però durant la pausa, vigilat encara pels guàrdies, se m’acosten el senyor Fusell i el senyor Metralladora. Es mostren increïblement simpàtics i fins i tot compassius. M’ofereixen consells. Tots els meus amics, tal com anomenen els altres presos, s’han declarat culpables. Els han deixat anar després d’haver pagat una multa petita. Jo tinc dues opcions: admetre la meva culpabilitat i ser lliure o negar-m’hi i haver d’afrontar un judici perllongat i gairebé amb tota seguretat una condemna de presó, cosa que m’esguerraria els plans d’anar a la universitat. Sóc jove, tinc somnis per fer realitat. Ells m’ajudaran. Si accepto el seu consell, donaran testimoni de la meva bona conducta. Això posarà fi a les meves tribulacions. Els ancians potser fins i tot em deixaran en llibertat sense cap multa. Però si no coopero, no els podré culpar del que em passi.

És impossible creure que unes persones que m’han tractat amb tanta crueltat ara puguin ser tan comprensives i puguin estar tan disposades a ajudar-me a aconseguir la llibertat. S’han presentat com si fossin els únics veritables amics que tinc al món. No dic res; no vull discutir. Estic totalment aïllat de la companyia de la família i dels amics que veig al voltant, cosa que encara em fa sentir més sol. Em torna el malson que tenia els primes dies a l’Alliance dels gossos de caça arrupits a l’altre costat de la reixa, però una mica diferent: encara m’empaiten, però quan crido per demanar ajuda, la gent no em sent i passa de llarg sense mirar en la meva direcció.

Es reprèn la sessió al jutjat. Torna a ser ple. Fins i tot els que han deixat anar han tornat per sentir el meu cas. Jo m’estic al banc dels acusats, sol, custodiat. Tot em resulta nou. El senyor Fusell i el senyor Metralladora, que s’han autoproclamat amics meus, són a la sala. Veig una lluïssor maliciosa en la mirada de l’agent en cap, el senyor Fusell, que em recorda que si no em declaro culpable, hauré de preparar-me per acceptar les conseqüències. Encara suposo que m’acusaran de no haver pagat els impostos. Començo a preguntar-me si no he de fer el mateix que han fet els altres. No és una qüestió de llei i justícia; es tracta de triar entre la presó i la universitat.

Però quan llegeixen l’acusació, quedo esbalaït. No puc creure el que sento. No diuen res dels impostos, sinó que m’acusen d’haver-me resistit a un agent de policia i d’haver-lo agredit. Em demanen que em declari culpable o innocent, però jo m’alço i intento demostrar la meva innocència. No, només volen que digui si em considero culpable o innocent. Jo em vull explicar, vull dir la veritat del que va passar, però el jutge diu no, no, només digues com et declares, tindràs una oportunitat d’explicar-te més tard. Estic a punt de plorar. Veig conspiració a tot el meu voltant. Per què no em deixen explicar-los que aquesta acusació és un munt de mentides? Poden veure que no tinc gens d’experiència en judicis. Al final, anoten que m’he declarat innocent. Jo m’assec. Comença el judici.

El jutge que presideix la sala demana al fiscal si està preparat per cridar els testimonis. Sí, diu, consultant el senyor Fusell, que surt a fora, seguit ràpidament del senyor Metralladora. El senyor Fusell torna al cap de no res i xiuxiueja alguna cosa. El fiscal demana disculpes al tribunal. Al seu testimoni principal l’han cridat per una missió urgent i avui no estarà disponible. No necessito cap expert per saber que això vol dir que s’ajornarà el judici i que hauré de tornar al centre de presó preventiva per un temps indeterminat. El consell de jutges discuteix. Després, el veredicte: l’agent ha de presentar el seu testimoni demà al matí, quan es reprengui el judici.





72


Em tornen a portar en presó preventiva. Tot és una conspiració. Com pot ser que el consell d’ancians que presideix el judici doni crèdit a aquestes mentides descarades? Ara ni tan sols em permeten parlar amb cap familiar o amic. Els meus pantalons de llana encara conserven el séc, però sé que han de fer molta pudor.

Al pati de la presó, el senyor Fusell i el senyor Metralladora, l’agent que suposadament estava de servei, em tornen a venir a veure. M’aparten dels altres. No eren els testimonis que no estaven disponibles?, em pregunto amb ressentiment. Tornen amb la mateixa cançó i el mateix tema: rendeix-te per salvar-te. L’acusació és molt greu; serà una condemna a presó molt llarga i ja em podré acomiadar dels meus somnis d’anar a la universitat. Quan demà es reprengui el judici, jo hauria de dir que vull canviar la meva declaració; ells respondran de la meva bona conducta. El seu aire, el seu to, el seu gest, tot traspua comprensió i un veritable desig d’ajudar. Expliquen que no han aportat el seu testimoniatge perquè em volien donar més temps perquè reflexionés sobre la meva situació. Per tant, fins i tot han mentit al jutge per ajudar-me? No dic res. Però quan se’n van em sento totalment abandonat.

Els excompanys de presó se n’han anat tots, fins i tot el senyor Lladre de Bancs i el senyor Trossos Humans. Tots els amics que coneixia han estat substituïts per un nou grup de detinguts espantats. Però les històries, les parets, les latrines, la pudor i les mantes són les de sempre. Tinc polls als cabells, però ni tan sols la picor constant no em pot distreure de la sensació d’aïllament.

Durant la nit, em vénen ombres de dubte. I si el senyor Fusell té raó? I si… i si això i si allò… el futur és cada vegada més fosc. La veu dolça i persuasiva que em diu que tiri pel camí més fàcil és cada cop més forta. Que n’és, de senzill, declarar-te culpable i després continuar la teva vida. Però si em declarés culpable, mentiria i, així, les seves mentides es convertirien en una veritat permanent sobre mi. Encara em barallo amb els dubtes i la indecisió quan es fa clar i em vénen a buscar per dur-me al jutjat.





73


DIMECRES

Ha corregut la veu; el jutjat encara és més ple que ahir. A la porta, en John, el mestre de Kahũgũinĩ, em dóna un sobre, després desapareix entre la multitud. Me’l guardo a la butxaca. Les cares de Limuru d’ahir han tornat i encara n’hi ha més. En John del Sobre deu haver fet córrer la veu.

Finalment entra el consell de jutges i pregunten al fiscal si té els seus testimonis. Els agents encara estan de servei, respon el fiscal al tribunal. No podran venir fins d’aquí a un parell de dies. Demana un altre ajornament i s’ofereix per jutjar altres casos tant o més urgents. S’aixeca altre cop la sessió perquè els jutges puguin deliberar sobre la seva petició. Les rodes de la justícia són lentes. Jo encara estic sota vigilància armada, aïllat dels parents i amics que puc veure però no puc tocar.

De cop i volta em recordo del sobre. Alguna cosa per distreure’m. L’obro. Jo vivia en la incertesa. Tu vas respondre als meus dubtes. Em vas ajudar a veure el Senyor. Jesús t’ajudarà. Resa una pregària. Jo faig el mateix per tu. Signat, Lady Mestra, la teva germana en Crist. És una broma, una facècia, una burla? Llavors m’adono de la ironia, de l’absurditat. En tot el temps que vaig ser Balokole, dins i fora de l’Alliance, no vaig se capaç de convertir ni una sola ànima. Aquesta nota em diu que ho he aconseguit ara que m’enfonso. Va ser perquè vaig afrontar els meus propis dubtes i la meva veu transmetia sinceritat i convicció? Tanco els ulls i reso. Encara no sento cap veu que em respongui.

Com és que Carey Francis ha viscut una vida d’absoluta acceptació i obediència a un amo invisible? Com sap si obeeix les ordres d’un ésser superior? Com és la seva fe? El dubte sempre m’ha perseguit, fins i tot en l’apogeu del nostre conciliàbul de tres persones. Perquè hi ha coses en les quals no puc creure, per més que m’esforci a convèncer-me’n: naixements de mares verges; que Déu va néixer com un nen humà normal; la resurrecció del cos i l’ascensió al Cel. En Gaitho i la manera com relaciona la història i l’escatologia té molt més sentit per a mi que totes les trobades d’avivament espiritual a les quals vaig assistir. Però ara penso en la supervivència i no en l’avivament espiritual. Però i si l’avivament espiritual porta a la supervivència? Els camins de Déu són inescrutables i admirables els seus designis. En veu baixa reso per demanar forces per fer el que he de fer i perdó pel que faré. No sé si és una il·lusió, però sento una veu que diu: sí, fes cas dels consells dels policies, potser són l’instrument de la voluntat de Déu. M’han detingut i ara m’han ofert una sortida clara, la que han acceptat la majoria dels altres presos, que han quedat en llibertat pel sol fet d’haver-se declarat culpables i haver implorat la clemència del tribunal.

Quan torna el jurat, deneguen al fiscal un altre ajornament. Si no presenten cap testimoni, el tribunal no tindrà cap altra alternativa que… No, vostres senyories, si us plau permeteu-me que ho comprovi. Xiuxiueigs. Un agent de policia surt i torna, seguit del senyor Fusell. De cop i volta, com si fos un miracle, apareix un testimoni de carn i ossos. Si el jurat està sorprès, no ho demostra ni amb paraules ni amb gestos. El senyor Fusell jura damunt la Bíblia que dirà la veritat, tota la veritat i només la veritat. Però així que obre la boca, escup una mentida rere l’altra. La seva actuació és impecable. Fins i tot fa un posat humil: li dol haver de donar testimoni d’aquests terribles fets contra un jove tan prometedor. Però la llei és la llei, i com a agent de la policia, ha de respectar-la. Vostra senyoria, aquest jove es pensa que està per damunt de la llei, només perquè ha estudiat a l’Alliance High School i ha rebut classes de Carey Francis.

La seva narració no té cap fissura. És evident que dóna per fet que es pot silenciar la veritat dient mentides dites sense entrebancar-se. A l’Alliance, tot i que no s’expressava amb tantes paraules, es donava per fet que sempre s’havia de donar crèdit o el benefici del dubte a l’autoritat. A casa, la mare sempre ens va inculcar que no podíem dir mai mentider a la cara a una persona gran. Però com es pot concedir el benefici del dubte a la ficció disfressada de realitat? O no dir mentider a un adult que menteix amb tant cinisme?

Una pausa per dinar. El jurat torna a la tarda. Ara em toca a mi. Rendeix-te. Posa fi a tot això. Una paraula, culpable, i tot s’haurà acabat. La voluntat de Déu. Llibertat comprada amb una mentida. Per què no? Una traïció va portar la salvació cristiana, em recordo a mi mateix. L’escrivent llegeix el càrrec que se m’imputa. Jo dubto. Després recordo les paraules que la mare em va fer arribar per mitjà del meu germà Wallace un dia d’aquests que he estat a la presó: La veritat no mor mai. Això es pot traduir directament com la veritat no menteix mai. Ella no és a la sala, però veig el dolor en el seu rostre, sento la seva veu: fas tot el que pots? Ũguo no guo wona ũngĩhota? Repeteixen l’acusació. Jo tremolo. Però quan finalment em surt la veu, és clara i forta: Sóc innocent.





74


Amb aquestes paraules, he resistit. El pes que m’he tret de sobre és enorme. Sento pau, ja no penso en les conseqüències. Només vull donar la meva versió del fet. Intento retrocedir fins al dia que vaig rebre la paga amb els endarreriments i miro d’explicar fins a quin punt estava ansiós per anar a casa a veure la mare. M’interrompen i em demanen que faci preguntes al senyor Fusell. Altre cop la conspiració. Per què li he de fer preguntes en comptes de donar la meva versió? És inútil. No sé què dir, què preguntar.

I llavors, tot d’una, em recordo dels dies del cercle de debat de l’Alliance, del format parlamentari, en el qual tu feies preguntes i, en fer-les, posaves en evidència les incongruències de la posició de l’adversari. Decideixo que el senyor Fusell és el portaveu del govern i jo el de l’oposició. Em torno a sentir com si fos a l’Alliance. Recorda que jo anava a l’autobús de Nairobi a Limuru? Sí. Recorda que vostè va pujar a l’autobús? Sí. I que vostè tenia una arma, un fusell, i el seu company, una metralladora? Ell dubta. Els ancians li diuen que respongui. Anava armat? Sí. Quina arma? Un fusell. I el seu company? Una metralladora. Continua fent preguntes. I recorda que jo no duia cap mena d’arma? Sí, però duies un paquet. Quina mena de paquet? El tribunal l’obliga a admetre que un paquet no és cap arma. Pregunta rere pregunta, aconsegueixo explicar tot el que va passar, com em va demanar el rebut del pagament d’impostos i el que li vaig dir. Recorda que em va dir que fins i tot Kiano, Mboya i Oginga Odinga paguen impostos? No. I a partir d’aquest moment, respon a totes les meves preguntes amb un no, cosa que, naturalment, fa que es contradigui una vegada i una altra. Jo sóc implacable. Sóc conscient d’un nou poder, el poder que dóna dir la veritat. Jo puc ser coherent; ell, no. Per mitjà de les preguntes, es va descabdellant la meva versió, fins i tot els intents dels policies de fer que em declarés culpable. No, no, només em demanaven que digués la veritat. El silenci que hi ha a la sala és tan gran que s’hi podria sentir caure una agulla. Quan acabo, se senten uns aplaudiments, que el tribunal desaprova amb fermesa.

Un dels ancians em demana si tinc els documents de Makerere i de l’Alliance, pels quals, segons jo he assegurat, els agents de policia es van burlar de mi. Els passo els documents. S’aixeca la sessió. Però la gent no se’n va de la sala de por de perdre el seient.

Jo encara estic custodiat. Per la manera com la gent de la sala em mira, sento que ha passat alguna cosa que no acabo d’entendre. No estic relaxat. Encara em dol que no em deixin explicar-me a la meva manera. Però estic orgullós de no haver sucumbit a la temptació d’admetre una mentida.

Quan es reprèn el judici, una multitud de gent que no pot entrar s’ha aplegat al voltant de l’edifici. Ha arribat l’hora del veredicte. És senzill: el tribunal no s’interposarà en el camí d’un jove que ha acabat el batxillerat a l’Alliance amb unes notes tan bones. Els agents de la policia no han de permetre que la gelosia els enterboleixi el judici en l’exercici del seu deure. Aquest tribunal no s’interposarà entre tu i Makerere, diu el jutge. Pots anar-te’n.

Durant uns segons, no sóc capaç d’assimilar la notícia. Em noto els ulls negats, però no sé si les llàgrimes són d’alegria o d’horror de veure que he estat a punt de condemnar la meva ànima per sempre més mentint per por. El públic es conté. Tothom surt de la sala menys el senyor Fusell i el senyor Metralladora. Sembla que fins i tot els seus companys els han abandonat. A fora, la gent parla animadament, rient, expressant alegria.

Hi ha gent de Kahũgũinĩ. Gent de Kamĩrĩthũ. Ja no em sento foraster al meu poble. Ha calgut molt temps. Però el que guanyo en el nou compensa la pèrdua del vell. En Good Wallace m’abraça. El meu germà petit, Njunju, m’agafa fort la mà, deixant clar a tothom que jo sóc el seu heroi. L’alleujament que sento m’atordeix. No permetré que aquest mal tràngol m’enteli el record de la meva estada de quatre anys a la Casa de l’Intèrpret ni les meves expectatives de futur.

Poc sabia que aquest suplici seria l’assaig d’altres que vindrien més endavant. Això és una altra història, un altre lloc i un altre temps. No hi haurà res que pugui eclipsar la resplendor de l’hora que m’han deixat lliure, ni afeblirà l’anhel i la conquesta de la llibertat, el valor de la qual he après a apreciar encara més.





75


Al juliol de 1959 tornava a ser a l’estació de Limuru i pujava a un tren de passatgers amb destinació a Kampala, Uganda. A la secció de segona classe, que ja no estava reservada només per als asiàtics, hi anaven molts alumnes que havien acabat els estudis secundaris a l’Alliance feia temps o aquell any mateix i que es dirigien al Makerere University College. Quan el tren va començar a agafar velocitat, em va venir al cap la cançó infantil que relacionàvem amb el tren de Kampala: Ndathiĩ, Uganda (He anat a Uganda). Txuc-U-ga-nda, Txuc-U-ga-nda.





Agraïments


Voldria donar les gràcies a tots aquells que m’han ajudat a recuperar aquestes memòries, en particular a: la meva dona, Njeeri wa Ngũgĩ, pels seus comentaris sobre les diverses versions de la narració; el director de l’Alliance, el senyor D. G. Kariuki; i el cap de departament d’anglès de l’Alliance, el senyor M. Muchiri, per haver-me rebut a l’institut i haver-me donat accés al diari de Carey Francis, una valuosa mina d’informació sobre dates i successos; Joe Kihara Munugu, Gatua wa Mbũgua, Eliud Kihara, Allan Ngũgĩ, Kimani Nyoike, Archibald Githinji, Philip Ochieng, Kĩmuya Ngũgĩ, Kenneth King, Gordon C. Mwangi, Albert Kariuki Ng’ang’a, Kamau Kĩariĩ, i Emilia Ilieva, per haver-me ajudat a recopilar material per a aquestes memòries; Mũkoma wa Ngũgĩ, Mũmbi W. Ngũgĩ, Thiongo K. Ngũgĩ i Bjorn Lanno, pels seus consells sobre possibles títols; i Barbara Cadwell per la recerca. Gloria Loomis i Henry Chakava van llegir els primers esborranys i em van fer suggeriments molt útils; Erroll McDonald va fer-ne una revisió respectant l’esperit del llibre. Alguns fragments d’aquestes memòries han estat publicats a les revistes següents: IOTAL, Istambul Review, Über Lebenskunst, Index on Censorship. La primera lectura pública de fragments escollits de les memòries es va fer a la festa anual d’inici i final d’any a casa del professor Gaby Schawb a University Hills, Universitat de Califòrnia, Irvine.





Una vegada Ngu˜gı˜ em va explicar quina diferència hi havia entre coneixement i educació. El coneixement ho comprèn tot. L’educació escull la forma d’arribar-hi i la part de coneixement que oferirà als estudiants. El coneixement és un privilegi. L’educació no és innocent.





NGŨGĨ WA THIONG’O (Kamiriithu, Kenya, 1938) és un escriptor, acadèmic i activista kikuiu. Va néixer i es va criar en el context de la Segona Guerra Mundial (1939-1945), primer, i més tard del conflicte per la independència de Kenya entre el govern imperialista britànic i la guerrilla Mau-Mau (1952-1960).

El 1962, l’any de la independència del país, Thiong’o va començar la seva carrera literària amb l’obra teatral The Black Hermit («L’ermità negre», 1962). Entre 1962 i 1977 va agafar volada entre la crítica estatal i internacional, pel to crític i marcadament de denúncia social que van anar prenent les seves obres, que se centraven en les problemàtiques culturals i socials de «la Kenya neocolonial»; per aquest motiu, va ser empresonat sense càrrec pel govern de Daniel arap Moi durant un any. Després de sortir de la presó gràcies a la mediació d’Amnistia Internacional, que el va declarar presoner de consciència, va patir persecució política entre 1978 i 1982, any en què finalment es va veure forçat a exiliar-se del país, primer a Gran Bretanya fins al 1989, i després als Estats Units fins al 2002. El 2004 ell i la seva esposa Njeeri wa Ngũgĩ van fer una visita breu a Kenya durant la qual un escamot de sicaris els van atacar dins de l’hotel on s’hostatjaven. Actualment viu a Califòrnia, ensenyant anglès i literatura comparada a la Universitat de Califòrnia a Irvine.

És mundialment reconegut pels seus èxits literaris i acadèmics: ha publicat més d’una trentena d’obres entre anglès i kikuiu, i ha obtingut deu títols de doctorat a universitats d’arreu del món. A més, és un activista i conferenciant actiu en defensa de les cultures i llengües africanes i dels drets humans.

El 2019 va rebre el Premi Internacional Catalunya, precisament «per la seva distingida i arriscada obra literària i per la seva defensa de les llengües africanes, basada en la noció de l’idioma com a cultura i memòria col·lectiva».





Notes


[1] El 1946, la Missió de l’Església d’Escòcia (CMS) es va dir Església Presbiteriana de l’Àfrica oriental, després de la fusió amb la Gospel Missionary Society (Societat Missionera de l’Evangeli). La CMS anglicana va esdevenir la Província Eclesiàstica de Kenya. (N. de l’A.) [Torna]



[2] Fins i tot dins dels Estats Units, aquest sistema no sempre donava els resultats que es buscaven, com ho demostren les activitats de Simbini Mamba Nkomo, fundador i secretari executiu del moviment panafricà de l’African Student Union of America (Associació d’Estudiants Africans dels Estats Units), i les protestes contra la discriminació a les universitats afroamericanes, com el Hampton Institute (1924-27). Kenneth King, African Students in Negro Colleges: Notes on the Good African (Phylon, 1960), vol. 31, no. 1970, p. 29. (N. de l’A.) [Torna]



[3] L. B. Greaves, Carey Francis of Kenya. Londres: Rex Collins, 1969, p. 6. (N. de l’A.) [Torna]



[4] Traducció de Miquel Desclot. William Shakespeare, Tria d’obres. Barcelona: Proa, 2017. (N. de la T.) [Torna]



[5] He narrat l’espectacular fugida del meu germà a les muntanyes al meu llibre de memòries anterior, Somnis en temps de guerra. (N. de l’A.) [Torna]



[6] He explicat aquesta anècdota a Somnis en temps de guerra. (N. de l’A.) [Torna]



[7] Vegeu Somnis en temps de guerra. (N. de l’A.) [Torna]



[8] Els fragments de Com us plagui són traducció de Miquel Desclot, William Shakespeare, tria d’obres. Barcelona, Proa, 2017. (N. de la T.) [Torna]



[9] Aproximadament un any després d’haver acabat els estudis a l’Alliance High School, Githegi va morir a causa de la diabetis. (N. de l’A.) [Torna]



[10] El 1902, Sir Charles Eliot, governador de la Kenya colonial, havia reservat només per als europeus les terres més valuoses de Limuru com a part de les White Highlands, o Terres Altes dels Blancs. Els africans negres van quedar relegats a terres no tan apreciades que van anomenar Reserves Africanes. (N. de l’A.) [Torna]



[11] La traducció del sonet és de Gerard Vergés. William Shakespeare, Tots els sonets. Martorell: Adesiara, 2017. (N. de la T.) [Torna]



[12] No és el seu nom real. (N. de l’A.) [Torna]



[13] Anys més tard, Elimo Njau seria un dels principals pintors d’Àfrica; va fundar la famosa galeria d’art Paa ya Paa, que encara existeix avui dia. (N. de l’A.) [Torna]



[14] Vegeu Somnis en temps de guerra. (N. de l’A.) [Torna]



[15] Així va començar el meu interès pel teatre comunitari, amb conseqüències que em canviarien la vida. Vegeu I Will Marry When I Want, una obra de teatre, i l’assaig Detained: A Writer’s Prison Diary. (N. de l’A.) [Torna]



[16] First XI («Onze primers») equival al varsity («equips universitaris») dels EUA. (N. de l’A.) [Torna]



[17] A Somnis en temps de guerra es descriu el debat sobre l’autorització per a escriure. (N. de l’A.) [Torna]



[18] A l’actual Gabon. (N. de l’A.) [Torna]



[19] Els fragments d’El rei Lear són de la traducció de Joan Sellent a Shakespeare Versions a peu d’obra. Barcelona: Núvol, 2016. (N. de la T.) [Torna]



[20] Wasawo més endavant es va llicenciar a Cambridge en matemàtiques i va ser professor de la Universitat de Nairobi. (N. de l’A.) [Torna]



[21] Edward Carey Francis, «Kenya’s Problems as Seen by a Schoolmaster in Kikuyu Country» (Els problemes de Kenya, segons un mestre d’escola de la terra kikuiu), publicat a African Affairs, n. 54, p. 216 (juliol de 1955). (N. de l’A.) [Torna]



[22] Carey Francis, «Kenya’s Problems», Op. Cit. p. 190, 191, 194, 193, 192. (N. de l’A.) [Torna]



[23] Tots tres eren membres destacats de l’Organització dels Membres Elegits Africans (AEMO). (N. de l’A.) [Torna]





