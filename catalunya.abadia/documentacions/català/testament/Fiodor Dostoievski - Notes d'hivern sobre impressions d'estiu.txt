En aquest gens convencional quadern de viatge —escrit just abans que els Apunts del subsol—, Dostoievski recull les seves impressions (i sobretot esmolades reflexions) de l’itinerari que va fer per Europa l’estiu de 1862: Berlín, Wiesbaden, París, Londres, Ginebra, Florència… A més d’aproximar-se als seus referents culturals, buscava consells mèdics per tractar la seva epilèpsia. Però Dostoievski, és clar, no ens fa una crònica turística, sinó que estableix una comparació constant entre Rússia i el que ha conegut de primera mà a Europa, de la qual entre altres aspectes n’ataca l’utilitarisme, l’afany pels diners i el sotmetiment a la tecnologia.

«Desencantat com està d’Occident, l’escriptor veu la necessitat que les elits culturals tornin a Rússia, tant físicament com espiritualment, que deixin d’emmirallar-se en un model occidental fallit i contribueixin a articular una Rússia que ha de fer el seu camí sense renunciar als valors espirituals i identitaris que li són propis i que li confereixen una moralitat més sòlida que no pas els europeus».

«Tant pel fons com per la forma, trobem moltes línies d’unió entre les Notes i els Apunts del subsol». Del pròleg de Miquel Cabal.





Fiódor Dostoievski





Notes d’hivern sobre impressions d’estiu




ePUB v1.0

Puck 21.03.24





Títol original: Зимние заметки о летних впечатлениях

Fiódor Dostoievski, 1863

Traducció: Miquel Cabal, 2023

Edició digital: Puck (v1.0)

ePUBCat base r1.3





Notes d’avui sobre impressions d’ahir


El petit volum que teniu a les mans és un artefacte literari força complex, perquè adopta la forma de moltes coses alhora. És un quadern de viatge, un compendi d’assajos i un recull de pamflets satírics, però també és una denúncia política i un manifest ideològic. És tot això i és, en essència, una reflexió polièdrica i polimòrfica a l’entorn d’una qüestió que era central a principi de la dècada de 1860 i que encara avui dia continua sent motiu d’una discussió lamentablement sagnant: la relació entre Rússia i Occident.

Ja des de la dècada de 1840, la intel·liguèntsia —aquesta capa fina i molt delicada de la intel·lectualitat russa que tenia un peu al pensament, un altre a la ciència i un tercer a la literatura, i que sovint s’enfrontava al poder— es plantejava si Rússia havia de seguir el camí de les revolucions burgesa i industrial que havien tingut lloc a França i Anglaterra, i que pretesament conduirien al progrés social, o bé havia de dissenyar unes formes pròpies de modernització que li permetessin evolucionar d’una manera particular. I, en aquesta disjuntiva, la relació amb Occident era un factor d’allò més rellevant.

Entre el 1861 i el 1863, la societat russa va viure un debat important a l’entorn del camí que havia de fer Rússia en el futur i, especialment, de la relació que havia de mantenir amb Occident. Als diaris i a les revistes literàries, de pensament i de divulgació, els autors polemitzaven aferrissadament sobre la qüestió. La reforma emancipadora de la servitud, que el tsar Alexandre II havia decretat a principi de 1861, va evidenciar que Rússia es trobava en una posició socialment molt allunyada d’allò que una bona part de la intel·liguèntsia europeïtzada havia volgut creure fins llavors i, en especial, d’allò que les diverses posicions ideològiques pensaven que havia de ser el país.

Rússia tot just començava a sortir de l’edat mitjana (a la segona meitat del segle XIX!), mentre que França havia culminat la revolució burgesa i Anglaterra ja deixava entreveure els estralls socials i humans de la revolució industrial. Els russos que havien llegit autors europeus, els que havien rebut una formació occidental a les bones escoles i acadèmies de la Rússia tsarista —en definitiva, els russos que formaven part de la intel·liguèntsia—, es dividien entre occidentalistes i eslavòfils. És a dir, entre els qui trobaven que calia menar el país en el mateix sentit que s’havien conduït els Estats occidentals, i els qui pensaven que calia buscar els referents en l’ortodòxia, la tradició i el poble.

En una carta de Dostoievski a l’escriptor i amic Iàkov Polonski, escrita el juliol de 1861, hi trobem això: «Quants cops havia somiat, des de ben petit, d’anar a Itàlia. […] Cap a Itàlia, cap a Itàlia! En lloc d’Itàlia, però, vaig anar a petar a Semipalàtinsk i, abans d’això, a la Casa Morta. ¿De debò que no aconseguiré de viatjar per Europa, ara que encara tinc forces, fervor i poesia?». La Casa Morta, és a dir, el presidi d’Omsk on l’autor va complir una pena de treballs forçats per haver conspirat contra el poder del tsar Nicolau I, i Semipalàtinsk, el destí militar on va ser transferit després de complir la condemna, i que es troba a l’estepa eixuta del nord del Kazakhstan, són els escenaris extrems que Dostoievski fa servir com a contrapunt a una Europa idealitzada.

Un continent que va aconseguir visitar per primera vegada l’estiu de 1862, poc després de la carta a Polonski, en un viatge de deu setmanes que el va portar per Alemanya, França, Anglaterra, Suïssa i Itàlia. Amb les forces, el fervor i la poesia intactes, val a dir. Perquè les Notes d’hivern sobre impressions d’estiu són una bona mostra de l’embranzida literària que va agafar l’autor a principi de la dècada de 1860, un fervor poètic que el va impulsar sens dubte a la redacció dels Apunts del subsol, també.[1] I que el va empènyer amb força perquè pogués cloure el decenni amb Crim i càstig, El jugador i L’idiota. Ni més ni menys.

Deia al començament que el llibre que ens ocupa és un quadern de viatge. Només amb el títol, però, Dostoievski ja vol marcar una certa distància amb aquest format. I és que, tal com fa notar Ievguénia Kikó a l’edició russa, Notes d’hivern sobre impressions d’estiu és un títol que ja constata que ha passat un temps entre el viatge i la redacció de les suposades notes. Amb això l’autor vol fer palès que ha deixat reposar les impressions, que tot plegat no vol ser una manifestació de literatura pretesament escrita sobre el terreny, sorgida d’una necessitat imperiosa, de la immediatesa, sinó que és fruit de la meditació, la contextualització i, al capdavall, d’una poetització dissenyada i no gens espontània.

Alguns passatges episòdics del llibre, especialment les escenes del pont de Colònia i el Panteó parisenc, així com la descripció dels ambients nocturns de Londres, sembla que vulguin justificar la idea que les Notes són efectivament uns escrits de viatge. Tanmateix, Dostoievski subverteix la tradició d’aquesta mena de quaderns i tira per terra bona part de les convencions del gènere. Així, per exemple, obvia la successió temporal, barreja formats, exagera volgudament els canvis de tema, fa saltar l’atenció molt sovint d’una cosa a una altra i, en definitiva, tal com assenyala la investigadora Ingrid Kleespies, aprofita l’experiència del viatge per reflexionar sobre la identitat russa i fuig de la delimitació d’espai i temps que generalment es respecta en un quadern de viatge convencional.[2]

D’aquesta manera Dostoievski aconsegueix establir un contrast marcat entre els episodis més anecdòtics, més lligats al viatge en si, i els altres fragments, de caràcter més aviat ètic i moral, en els quals analitza les conseqüències de la petjada europea en la mentalitat (de la intel·liguèntsia) russa. Amb això fa un gest d’acostament a la tradició russa de les notes de viatge, a les Cartes d’un viatger rus (1791), de Nikolai Karamzín, i les Cartes des de l’estranger (1762-1785), de Denís Fonvizin, si bé es dedica a desvirtuar-ne el prisma sentimental alhora que s’aproxima a obres del seu temps com les Cartes sobre Espanya (1851), de Vassili Botkin i, sobretot, les cartes del cicle Finals i principis (1862-1863), de l’escriptor i revolucionari Aleksandr Herzen, amb qui presenta força coincidències de diagnosi i poques de solució.

«Ahir va venir en Dostoievski: és un home ingenu, no del tot clar, però molt agradable. Creu en el poble rus amb entusiasme.»[3] Així parla Herzen de la trobada que havien tingut tots dos autors a Londres, el juliol de 1862, en el mateix viatge que Dostoievski va fer servir de pretext per a la redacció del llibre que teniu a les mans. I, certament, Dostoievski tenia una fe cega en el poble rus, en la seva capacitat natural de resistir, de sobreposar-se i, per damunt de tot, d’assolir una fraternitat plena. Una fraternitat que, en un dels passatges més recordats d’aquestes Notes d’hivern sobre impressions d’estiu, esgrimeix contra la societat occidental, contra l’individualisme que hi impera i que impedeix que s’hi desenvolupi una comunitat real. I per aquí és per on l’autor comença a elaborar també el discurs sobre el paper de l’home en la societat que després desenvoluparia als Apunts del subsol.

En el tercer volum de la seva colossal obra biogràfica dedicada a Dostoievski, Joseph Frank afirma que les Notes són una mena de provatura dels Apunts, una mena de primera redacció d’aquesta altra obra central en el procés evolutiu de la poètica dostoievskiana.[4] Tant pel fons com per la forma, trobem moltes línies d’unió entre les Notes i els Apunts. Hi ha temes i argumentacions que es repeteixen en totes dues obres: la relació ambivalent dels russos amb Europa, el materialisme occidental, el culte pagà a la modernitat que impera a Occident i la manca d’abnegació i fraternitat que caracteritza la societat europea. Tot això, que són els temes centrals de les Notes, apareix també en uns Apunts que l’autor va començar a redactar just després que sortissin aquestes Notes, però que ja feia molt de temps que tenia al cap.

Aprofitant que l’estratègia narrativa dialògica del llibre l’acosta al lector, Dostoievski aconsegueix que les Notes d’hivern sobre impressions d’estiu interpel·lin encara avui d’una manera encesa. I se’n surt també perquè en els seus plantejaments crítics hi descobrim la tensió que encara es dona entre socialisme i capitalisme, entre democràcia i autoritarisme, entre individualitat i col·lectivitat, entre privilegi i misèria. La misèria material i moral d’uns anglesos que viuen humiliats en una ciutat de Londres que Dostoievski ens presenta com un monstre de dimensions bíbliques en el capítol «Baal»; la supèrbia d’uns francesos cínics i materialistes, caricaturitzats amb mordacitat en els capítols «Un assaig sobre el burgès», «Continuació de l’anterior» i «Bribri i ma biche»; així com la prostitució infantil, la decadència de les arts, l’excés d’una racionalitat dubtosa i la manca general de moralitat, són alguns dels elements amb què l’autor construeix un quadre que pretén desarticular Occident com a referent de res.

Dostoievski vol cridar l’atenció sobre un aspecte que, com a rus europeïtzat de la intel·liguèntsia, el toca de prop. Desencantat com està d’Occident, l’escriptor veu la necessitat que les elits culturals tornin a Rússia, tant físicament com espiritualment, que deixin d’emmirallar-se en un model occidental fallit i contribueixin a articular una Rússia que ha de fer el seu camí sense renunciar als valors espirituals i identitaris que li són propis i que li confereixen una moralitat més sòlida que no pas els europeus. Els membres de la intel·liguèntsia, que a la segona meitat del segle XIX vivien a Rússia com si fossin estrangers, per a l’autor tenien la responsabilitat de tornar a connectar amb el seu poble, un poble rus que durant mil·lennis havia anat forjant uns principis morals i ètics que permetrien consolidar una societat més humana i més ordenada.

Tant perquè presenta una forma que trenca motllos i que anticipa molts elements de la modernitat literària (la filigrana dialògica i l’esclat d’òpera bufa del capítol final maregen i tot), com pel seguit de plantejaments sociopolítics en els quals ressonen les idees tant de Marx, Engels i Herzen com de l’eslavofília més conservadora, però també perquè s’avança als temps en oferir-nos un retrat patètic de la crisi espiritual i comunitària a què el materialisme arrossega les societats contemporànies i també perquè, al capdavall, tot plegat queda lligat amb un estil dostoievskià que no decau, les Notes d’hivern sobre impressions d’estiu representen un text d’una vigència absoluta i que dialoga amb el pensament del nostre temps. Un temps que continua tristament marcat per la relació entre Rússia i Occident.

MIQUEL CABAL GUARRO

Barcelona, desembre de 2022





NOTES D’HIVERN SOBRE IMPRESSIONS D’ESTIU


[1863]





CAPÍTOL I


En lloc d’un prefaci

Ja fa uns quants mesos que m’aneu dient, amics meus, que us haig de donar de seguida els detalls de les meves impressions de l’estranger, sense sospitar que amb la vostra petició em deixeu sense sortida. Què us escriuré? Què explicaré de nou, que encara no se sàpiga, que no s’hagi explicat? Qui de tots nosaltres, els russos (és a dir, els qui llegeixen ni que sigui revistes), no coneix Europa dos cops millor que Rússia? Hi he posat dos cops per cortesia, però segur que és deu vegades millor. A més a més, a banda d’aquestes consideracions generals, sabeu perfectament que no puc explicar gaire res, i encara menys fer uns apunts ordenats, perquè no vaig veure res d’ordenat i, si ho vaig veure, no vaig tenir temps de discernir-ho. Vaig ser a Berlín, Dresden, Wiesbaden, Baden-Baden, Colònia, París, Londres, Lucerna, Ginebra, Gènova, Florència, Milà, Venècia i Viena, i en alguns d’aquests llocs hi vaig ser dues vegades, i tot això, tot això ho vaig recórrer en dos mesos i mig justos! Que és possible de discernir res ordenadament quan s’han recorregut tants camins en dos mesos i mig? Recordeu que m’havia marcat la ruta abans, quan encara era a Petersburg. No havia estat mai a l’estranger; gruava d’anar-hi gairebé des de ben petit, quan, en els llargs vespres d’hivern, com que no sabia llegir, bocabadat i glaçat de por i emoció m’escoltava els pares que, abans d’anar a dormir, llegien unes novel·les de Radcliffe que després em feien delirar en un son enfebrat.[5] Vaig aconseguir sortir finalment a l’estranger amb quaranta anys i, no cal dir-ho, tenia ganes no ja només de veure tantes coses com pogués, sinó de veure-ho tot, absolutament tot, malgrat el poc temps. A més a més, de cap manera no estava en disposició de triar els llocs així, a sang freda. Si n’esperava de coses d’aquest viatge, Senyor! «Encara que no arribi a discernir res amb detall —pensava—, sí que ho hauré vist tot, hauré estat a tot arreu; i així, de tot el que hagi vist, se’n compondrà un tot, una mena de panorama general. Tot “el país de les meravelles sagrades” se m’apareixerà de cop,[6] a vol d’ocell, com una terra promesa des de dalt d’una muntanya, en perspectiva. En una paraula, tindré una impressió nova, meravellosa i forta. Ara que soc a casa, però, en recordar les meves peregrinacions estivals, què és el que em sap més greu? No és pas el fet de no haver discernit res amb detall, sinó el fet d’haver estat gairebé a tot arreu, però, per exemple, no haver estat a Roma. I a Roma potser m’hi vaig perdre el Papa…» En una paraula, em va agafar una mena d’afany insadollable per la novetat, per canviar de lloc, per unes impressions generals, sintètiques, panoràmiques, amb perspectiva. Després d’unes confessions com aquestes, però, què n’espereu, de mi? Què us explicaré? Què us retrataré? Un panorama, una perspectiva? Alguna cosa a vol d’ocell? Fet i fet, però, potser sereu vosaltres els primers de dir-me que vaig volar massa amunt. A més a més, em tinc per un home de consciència, i de cap manera no voldria mentir, ni tan sols en qualitat de viatger. I és que si començo a retratar i a descriure ni que sigui un panorama, de seguida diré alguna mentida, no ja pel fet de ser un viatger, sinó senzillament perquè en les meves circumstàncies és impossible que no menteixi. Jutgeu-ho vosaltres: Berlín, per exemple, em va produir una impressió d’allò més agra, i només m’hi vaig estar vint-i-quatre hores. I ara sé que això de Berlín és culpa meva, que no puc assegurar positivament que produeixi una impressió agra. Potser una d’agredolça, si de cas, no pas agra i prou. I d’on surt aquest error meu fatídic? Doncs de ben segur del fet que jo, un home malalt que pateix del fetge, m’havia passat dos dies sencers fent bots al carril de ferro entre la pluja i la boira de camí a Berlín i, un cop allà, mal dormit, groc, cansat i destrossat, tot d’una em vaig adonar a primera vista que Berlín s’assembla increïblement a Petersburg. Els mateixos carrers traçats, les mateixes olors, els mateixos… (aviam, és que no treu cap a res d’enumerar tot el que és igual!). «Bufa, tu —em deia per dins—, Déu meu: ¿pagava la pena moldre’s dos dies dalt d’un tren per veure les mateixes coses de què fugia?» No em van agradar ni els til·lers, i això que per conservar-los un berlinès sacrificaria el més valuós que té, potser la seva Constitució i tot; i què hi ha de més valuós per a un berlinès que la seva Constitució?[7] A més a més, és que els berlinesos, del primer a l’últim, tenien un aire tan alemany que jo, sense ni tan sols haver atemptat contra els frescos d’en Kaulbach (oh, quin horror!), em vaig escapolir a Dresden ben de pressa amb la profundíssima convicció que cal habituar-se als alemanys d’una manera especial, i que la manca d’habitud fa que costi de suportar-los en grans masses. Però és que a Dresden vaig arribar a faltar al respecte de les alemanyes: de cop i volta se’m va acudir, tot just vaig ser al carrer, que no hi havia res més fastigós que el tipus de dona dresdeniana, i que fins el cantaire de l’amor, en Vsévolod Krestovski, el més convençut i més jovial dels poetes russos, aquí quedaria destarotat i potser dubtaria i tot de la seva vocació. Al mateix moment vaig tenir la sensació que deia una ximpleria, és clar, i que ell no podria dubtar de la seva vocació sota cap circumstància. Al cap de dues hores, tot es va aclarir: tornat a l’habitació de l’hotel, vaig treure la llengua davant del mirall i vaig quedar convençut que el meu judici a propòsit de les dames de Dresden era ben bé com la més negra de les calúmnies. Tenia la llengua groga, malsana… «I és de debò, és de debò que l’home, el tsar de la natura, tot ell depèn fins a aquest punt del seu fetge?», vaig pensar, «Quina baixesa!». Amb aquests pensaments consoladors me’n vaig anar cap a Colònia. Confesso que de la catedral n’esperava molt; de jove l’havia dibuixada amb veneració, quan estudiava arquitectura. En el camí de tornada per Colònia, és a dir, al cap d’un mes, quan, venint de París, vaig veure la catedral per segon cop, vaig voler «demanar-li perdó de genolls» per no haver-ne comprès la bellesa la primera vegada, ben bé com Karamzín que, amb el mateix objectiu, es va agenollar davant de les cascades del Rin.[8] I, no obstant això, el primer cop la catedral no em va agradar gens: em va fer l’efecte que només eren randes, randes i res més que randes, una peça de quincalla com ara un petjapapers d’escriptori de dues-centes passes d’alt. «De majestuós, en té poc», vaig concloure, tal com antigament els nostres avis havien conclòs sobre Puixkin, dient que «compon amb massa lleugeresa; d’elevat, en té poc».[9] Sospito que dues circumstàncies van influir en aquesta primera conclusió meva, i la primera és: l’aigua de colònia. Gian Maria Farina és a tocar mateix de la catedral,[10] i ja us podeu allotjar a l’hotel que vulgueu, ja podeu estar de l’humor que vulgueu, ja us podeu amagar dels vostres enemics i de Gian Maria Farina en particular, que els seus clients us trobaran sens falta i us diran: «Eau de Cologne ou la vie»,[11] una cosa o l’altra, no hi ha cap altra opció. No puc afirmar amb gaire seguretat que diguin a crits justament aquestes paraules: «Eau de Cologne ou la vie!», però pot ser que sigui així, qui ho sap. Recordo que aleshores sí que em semblava sentir-ho. La segona circumstància que em va fer enfurismar i em va fer ser injust va ser el nou pont de Colònia. Un pont magnífic, és clar, i la ciutat n’està justament orgullosa, però em va fer l’efecte que n’hi estava massa. Per descomptat, això em va fer enfadar a l’instant. A més a més, el qui arreplegava quatre monedes a l’entrada del pont meravellós de cap manera no m’hauria d’haver cobrat aquell peatge raonable amb l’aire d’estar-me cobrant una multa per una falta que jo ignorava d’haver comès. No ho sé, però em va fer l’efecte que l’alemany feia el fatxenda. «Deu haver endevinat que soc estranger, concretament rus», se’m va acudir. Si més no, els seus ulls gairebé deien: «Ja veus el nostre pont, rus desgraciat. Si és que ets un cuc, tu, davant del nostre pont i davant de qualsevol alemany, perquè no tens pas un pont com aquest». Convindreu amb mi que és una cosa insultant. L’alemany no va dir res de tot això, és clar, potser ni tan sols no li va passar pel cap, però tant se val: jo llavors estava tan convençut que ell volia dir precisament això, que em vaig encendre de valent. «Al diable —vaig pensar—, nosaltres bé que hem inventat el samovar… tenim revistes… fabriquem objectes de luxe… nosaltres… eh…» En una paraula, que em vaig enfadar i, després de comprar un flascó d’aigua de colònia (que ja no havia tingut manera d’esquivar), vaig anar-me’n immediatament a París, amb l’esperança que els francesos serien molt més amables i atents. Ara jutgeu-ho vosaltres: si m’hagués sobreposat, si a Berlín no m’hi hagués estat un dia, sinó una setmana, i a Dresden igual, a Colònia posem-hi tres dies, o com a mínim dos, el tercer cop ja m’hauria mirat aquells objectes amb uns altres ulls i me n’hauria format una idea molt més agradable. Fins i tot un raig de sol, un raig de sol normal i corrent hi tenia molta importància, aquí: si hagués brillat sobre la catedral com hi brillava la segona vegada que vaig ser a Colònia, l’edifici segur que se m’hauria aparegut amb la seva llum veritable; no com aquell matí rúfol i un xic plujós i tot, que només va ser capaç de suscitar dins meu una fogonada de patriotisme ferit. Si bé d’això, val a dir, no se’n desprèn que el patriotisme aparegui només quan fa mal temps. O sigui, que ja ho veieu, amics meus: en dos mesos i mig és impossible de discernir-ho tot amb justesa, i no us en puc oferir pas unes cròniques d’allò més precises. Ho vulgui o no, algun cop he de mentir, per la qual cosa…

Però aquí és quan m’atureu. Em dieu que aquesta vegada no us calen pas cròniques precises, que si en necessiteu ja en trobareu a la guia de Reichard i que, ben al contrari, no estaria gens malament que tot viatger perseguís no tant la fidelitat absoluta (que gairebé mai no té esma d’assolir) com la sinceritat; que no tingués por de no amagar algun cop una impressió personal o una proesa, encara que no li suposés una gran glòria, i que no anés a consultar sempre les mateixes autoritats per comprovar les conclusions tretes. En una paraula, que només us calen unes observacions que siguin meves, però que siguin sinceres.

—Ah! —exclamo jo—, llavors només us cal pura xerrameca, uns esbossos lleugers, impressions personals, caçades al vol. Hi estic d’acord i immediatament consultaré el meu quadern d’apunts. Maldaré per ser ingenu, tant com pugui. Només us demano que recordeu que moltes de les coses que ara us escriuré pot ser que presentin errors. I és que és impossible equivocar-se en fets com és ara que a París, per exemple, hi ha Notre-Dame o el Bal Mabille.[12] Sobretot això últim està fins a tal punt testimoniat per tots els russos que han escrit sobre París, que gairebé ja no se’n pot dubtar. Doncs en tot això jo potser no m’equivocaré, tampoc, si bé no puc garantir-ho amb tot el rigor. Perquè bé que diuen que és impossible passar per Roma i no veure-hi la catedral de Sant Pere. Doncs bé, jutgeu-ho vosaltres: vaig ser a Londres i no hi vaig veure la de Sant Pau. De debò que no la vaig veure. No vaig veure la catedral de Sant Pau. Entre Sant Pere i Sant Pau hi ha una diferència, és clar, però no deixa de ser una cosa impròpia d’un viatger. Vet aquí la meva primera proesa, doncs, que no em suposa una gran glòria (és a dir, potser sí que la vaig veure de lluny, a unes cinc-centes passes, però em dirigia de pressa cap a Pentonville, vaig fer un gest de desdeny amb la mà i vaig passar de llarg). Anem al gra, però, anem al gra! Sabeu què? Que no he estat anant amunt i avall i mirant-m’ho tot a vol d’ocell, només (a vol d’ocell no vol dir des de dalt. És un terme arquitectònic, ja ho sabeu). Em vaig estar un mes sencer, tret dels vuit dies que vaig ser a Londres, vivint a París. Per això us escriuré alguna cosa sobre París, perquè sigui com sigui el vaig discernir millor que la catedral de Sant Pau o les dames de Dresden. Començo, doncs.





CAPÍTOL II


Dalt del tren

«El francès està privat de raó i, a més a més, trobaria que tenir-ne és la més gran de les desgràcies.» Aquesta frase la va escriure Fonvizin i,[13] Déu meu, amb quina alegria que li devia sortir. M’hi jugo alguna cosa que el cor li feia pessigolles de satisfacció mentre l’escrivia. I qui sap si tots nosaltres, tres o quatre generacions seguides després de Fonvizin, l’hem llegida no sense un cert delit. Totes aquestes frases que blasmen els estrangers, fins i tot si surten ara, tenen alguna cosa que ens resulta, als russos, irresistiblement agradable. Sempre en un secret absolut, per descomptat, de vegades d’amagat de nosaltres mateixos i tot. Hi ressona una mena de venjança per alguna cosa dolenta del passat. Potser aquest sentiment també és dolent, però d’alguna manera estic convençut que es dona gairebé en cadascun de nosaltres. Reneguem quan se sospita això de nosaltres, per descomptat, i ho fem sense fingir en absolut, i malgrat tot em penso que el mateix Belinski en aquest sentit era un eslavòfil encobert.[14] Recordo que llavors, deu fer cap a quinze anys, quan vaig conèixer en Belinski, recordo la veneració, que fins arribava a fregar la raresa, amb què tot aquell cercle del moment es doblegava davant d’Occident, és a dir, principalment davant de França. Llavors França estava de moda, això era l’any quaranta-sis. I no era que s’idolatressin noms com els de George Sand, Proudhon, etc., o que es respectessin els de Louis Blanc, Ledru-Rollin, etc. No, el cas era que uns desgraciadets qualssevol, amb uns pobres cognoms ben miseriosos, que quan la cosa els va tocar a ells es van acoquinar a l’instant, doncs també es tenien en alta consideració. I s’esperava alguna cosa grandiosa del servei que havien de fer a la humanitat. D’alguns d’aquests se’n parlava amb un xiuxiueig especial de veneració… I què, doncs? No m’he trobat mai de la vida cap home més apassionadament rus que en Belinski, i això que abans d’ell potser només Txaadàiev s’havia indignat amb tanta ardidesa,[15] i de vegades també ceguesa, contra moltes de les nostres coses pàtries i, pel que sembla, havia menyspreat tot el que és rus. És per determinades informacions que ara recordo tot això i ho comprenc. Doncs ves, qui sap si en Belinski potser alguna vegada devia trobar que aquestes parauletes de Fonvizin no eren gaire escandaloses, tampoc. És que hi ha moments que la tutela no acaba d’agradar, ni tan sols si és d’allò més venerable i legítima. Oh, per l’amor de Déu, no us penseu que estimar la pàtria vol dir insultar els estrangers ni que jo soc d’aquest parer. No soc gens ni tinc cap intenció de ser d’aquest parer, ben al contrari i tot… L’únic que em sap greu és que ara no tinc temps de donar explicacions més clares.

Per cert: no us deveu pensar que he engegat a parlar de literatura russa en lloc de parlar de París, oi? Que escric un article crític? No, només ha anat així perquè no tenia res més a fer.

Segons el meu quadern d’apunts, ara s’escau que soc dalt del tren i que em preparo per ser demà a Eydtkuhnen, és a dir, per a la meva primera impressió de l’estranger, i de tant en tant se m’encongeix el cor i tot. El cas és que a la fi estic a punt de veure Europa, jo, que he estat gairebé quaranta anys somiant-hi infructuosament; jo, que ja des dels setze anys i amb tota la serietat, com el Belopiatkin d’en Nekràssov,

Volia fugir a Suïssa,[16]



però no hi vaig fugir, i vet aquí que ara a la fi entro també al «país de les meravelles sagrades», al país de les meves tan llargues angoixes i expectatives, de les meves tan obstinades creences. «Però com és que ens tenim per russos, Senyor?», em passava pel cap de tant en tant en aquell moment, encara dalt del tren. «De debò que som russos de veritat? Com és que Europa exerceix en nosaltres, siguem qui siguem, una impressió tan forta, màgica i atraient? És a dir, ara no parlo dels russos que s’han quedat allà, o sigui, els russos senzills el nom dels quals és cinquanta milions, a qui nosaltres, cent mil homes, encara avui tenim amb tota la serietat per uns no ningú, i de qui les nostres profundes revistes satíriques encara avui es burlen perquè no s’afaiten la barba. No, ara parlo de la nostra colleta privilegiada i amb patent. Perquè és que tot, gairebé absolutament tot el que tenim de desenvolupament, ciència, art, civisme, humanitat, tot, és que tot ve d’allà, del país aquest de les meravelles sagrades! I és que tota la nostra vida, des de la primera infantesa, s’ha forjat segons les maneres europees. De debò que algú de nosaltres ha pogut plantar cara a aquesta influència, la crida, la pressió? Com és que encara no ens hem regenerat com a europeus una vegada per totes? Que no ens hàgim regenerat diria que tothom convindrà amb mi, uns amb alegria i, per descomptat, uns altres amb ràbia, que és perquè no hem crescut prou per regenerar-nos. Això ja és una altra qüestió. Només parlo del fet que no ens hem regenerat ni tan sols sota unes influències tan irresistibles, i això no ho puc entendre. Perquè les nostres mainaderes i les nostres mares no ens van protegir pas d’aquesta regeneració. Perquè en realitat és trist i ridícul pensar que si no hagués estat per l’Arina Rodiónovna, la mainadera de Puixkin, potser no hi hauria hagut ni tan sols el nostre Puixkin. Que és una ximpleria? O potser no és una ximpleria? I si en realitat no ho és, una ximpleria? Ara s’emporten molts nens russos a educar-se a França; què passa, doncs, si s’hi han endut un altre Puixkin, que allà no hi troba ni una Arina Rodiónovna ni la llengua russa des del bressol? I quin tros de rus que va ser Puixkin! Ell, que era un senyoret, va desentrellar Pugatxov i li va penetrar a l’ànima, i això quan encara ningú no penetrava en res.[17] Ell, que era un aristòcrata, portava un Belkin a l’ànima. Amb la força de l’art va abandonar el seu ambient i el va sotmetre a un gran judici a l’Oneguin, des del punt de vista de l’esperit popular. Això sí que és un profeta i un anunciador. Que potser existeix en realitat una combinació química de l’esperit humà amb la terra natal que faci impossible de separar-se’n de cap manera i que, en el cas que algú se’n separés, igualment hi hagués de retornar? Perquè l’eslavofília no ens va caure pas del cel, en realitat, i si bé va acabar adoptant la forma d’una extravagància moscovita, el fonament d’aquesta extravagància és més ample que la formulació moscovita i pot ser que hagi penetrat en alguns cors molt més profundament del que sembla a primera vista. Que difícil que és manifestar-se amb claredat per primera vegada, encara que sigui davant d’un mateix. Algunes idees vivaces i fortes no s’aclareixen ni en tres generacions, de manera que acaben sent una cosa que no s’assembla gens ni mica a la del principi…» Doncs vet aquí que tots aquests pensaments inútils m’assetjaven davant d’Europa encara que no ho volgués, dalt del tren, val a dir que en part a causa de l’avorriment i de no tenir res a fer. Però és que cal ser franc! Fins ara, a casa nostra només rumien sobre aquests temes els qui no tenen res a fer. Ai, quin avorriment més inútil, això d’anar dalt d’un tren, és ben bé tan avorrit com viure a la nostra Rússia sense tenir res a fer. Per més que et portin amunt i avall, per més que tinguin cura de tu, per més que t’arribin a bressolar a estones fins al punt que et sembli que no pots desitjar res més, tot és melangia i més melangia, justament perquè no fas res per tu mateix, perquè tenen massa cura de tu, i tu no fas res més que seure i esperar que et portin fins on has d’anar. De veritat que algun moment hauria saltat del tren i m’hauria posat a córrer fent anar les cames al costat de la màquina. Encara que hagués estat pitjor, que m’hagués cansat per manca de costum, que m’hagués desviat, tant me feia! Si més no, hauria caminat pel meu propi peu; si més no, hauria trobat una cosa a fer i l’hauria feta jo mateix; si més no, si hagués resultat que el tren xocava i els vagons acabaven de cap per avall, com a mínim no hauria estat allà tancat, de braços plegats, pagant amb les meves costelles la culpa d’algú altre…

Déu sap les coses que se’ns arriben a acudir de vegades quan no tenim res a fer!

Mentrestant, ja fosquejava. Van començar a encendre els llums dels vagons. Davant meu s’hi havia instal·lat un matrimoni, ja gran, terratinents i, diria, bones persones. Anaven amb pressa cap a l’exposició de Londres, tot just per pocs dies, i havien deixat la família a casa. A la meva dreta hi havia un rus que havia viscut deu anys seguits a Londres treballant de comercial en una oficina, que acabava de passar només un parell de setmanes a Petersburg per feina i que diria que havia perdut del tot la noció d’enyorança de la pàtria. A l’esquerra hi seia un anglès polit, de pura sang, pèl-roig, amb una clenxa a l’anglesa i un posat marcadament seriós. En tot el trajecte no va intercanviar amb ningú de nosaltres ni una sola parauleta en cap llengua; de dia llegia, no aixecava la vista d’un llibre amb aquella lletreta anglesa minúscula que només poden suportar els anglesos i que encara elogien i tot per la comoditat i, just quan es van fer les deu de la nit, a l’acte es va treure les botines i es va calçar unes xinel·les. Probablement ho havia fet així tota la vida i no volia canviar d’hàbits ni dalt del tren. Tothom es va endormiscar de seguida; el xiulet i el sotragueig de la màquina imbuïen una somnolència irresistible. Assegut, jo no parava de pensar i, ja no sé com, vaig concloure allò de «el francès està privat de raó» amb què he encetat aquest capítol. Sabeu què, però? Que alguna cosa m’ha fet venir ganes, fins que no arribem a París, d’exposar-vos les meves cavil·lacions del tren, així, en nom de l’humanitarisme: perquè si dalt del tren em vaig avorrir, doncs ara us avorrireu vosaltres. Per cert, que els altres lectors s’han de protegir, i és per això que inclouré expressament totes aquestes cavil·lacions en un capítol a part i que l’anomenaré sobrer. Vosaltres avorriu-vos-hi una mica; els altres, en canvi, com que és sobrer, se’l poden saltar. Cal tractar els lectors amb compte i a consciència, però amb els amics es pot ser una mica més directe. Així, doncs:





CAPÍTOL III


I del tot sobrer

Fet i fet, no eren cavil·lacions, sinó més aviat una mena de contemplacions, unes representacions arbitràries, fins i tot somiejos «d’una cosa, l’altra i la de més enllà». En primer lloc, vaig tirar cap al passat i abans que res em vaig encaboriar amb l’home que havia creat l’aforisme de més amunt sobre la raó francesa; així, sense cap motiu concret em vaig encaboriar justament a propòsit de l’aforisme. Aquest home era un gran liberal per a la seva època. Però per més que no se sap per què va passejar-se tota la vida amb un caftà francès, ben empolvorat i amb una espasí a l’esquena per fer notar la seva procedència cavalleresca (que a casa nostra no existia en absolut) i salvaguardar l’honor personal al rebedor del príncep Potiomkin, tan bon punt va treure el nas a l’estranger ja va començar a renegar de París fent servir tots els textos bíblics i va concloure que «el francès està privat de raó» i que, a més a més, trobaria que tenir-ne és la més gran de les desgràcies.[18] Per cert, ¿no us deveu pensar que he mencionat això de l’espasí i el caftà de vellut com un retret a Fonvizin, oi? Per res del món! No havia de vestir pas una samarra, i menys en aquella època, quan avui en dia encara hi ha senyors que, per ser russos i fondre’s amb el poble, tampoc no se’n posarien una, sinó que s’han inventat un vestit de ballet que és gairebé idèntic al que porten normalment per sortir a escena els Uslads de les òperes populars russes, enamorats tots de les seves Liudmiles, guarnides amb una lligadura antiga.[19] No, i ara, si més no llavors el caftà francès era més comprensible per al poble, que deia: «És un senyor, ja es veu, i un senyor no ha d’anar amb samarra». No fa gaire vaig sentir dir que un terratinent del nostre temps, per fondre’s amb el poble, també havia començat a portar un vestit rus, i que tenia per costum de posar-se’l per anar a les assemblees. Els pagesos, en veure’l, comentaven entre ells: «Com és que se’ns presenta disfressat, aquest?». O sigui que el terratinent en qüestió no es va fondre amb el poble, tampoc.

—No, jo no —em va dir un altre senyor—, no, jo no cediré ni una mica. M’afaitaré la barba expressament i, si cal, em vestiré de frac i tot. La feina, la faré, però no donaré a entendre que vull ser a prop d’ells. Faré d’amo, seré gasiu i estalviador, fins i tot seré opressor i explotador, si cal. Em tindran més respecte. Perquè el més important és aconseguir un respecte autèntic des del principi.

«Fuig, dimoni! —vaig pensar—. És ben bé com si preparessin un atac contra uns forasters. Sembla un consell de guerra, això, vet aquí.»

—Sí —em va dir un tercer, un senyor d’allò més afable, per cert—. Posem que m’apunto a una cosa d’aquestes i que, de cop i volta, l’assemblea local per alguna raó em condemna a uns quants assots.[20] Llavors, què?

«I ni que fos així», vaig voler dir tot d’un plegat, però no ho vaig dir perquè em vaig acovardir. (Què ho fa, com és que encara avui de vegades ens acovardim a l’hora d’expressar algunes de les nostres idees?) «Ni que fos així —vaig pensar per a mi—, ni que t’assotessin, què? D’aquesta mena de girs els professors d’estètica en diuen el que és tràgic a la vida, i no res més. De debò que només per això cal viure al marge de tothom? No, si hi som tots, llavors hem de viure amb tots del tot; si estem al marge, però, llavors hem de viure al marge del tot. En altres llocs han suportat coses pitjors, i a sobre eren dones dèbils i criatures.»

—Però de quines dones i criatures em parla, si us plau? —em diria a crits el meu adversari—. L’assemblea m’hauria estovat per qualsevol cosa, per una vaca que s’hagués colat a l’hort d’algú altre, però per a vostè això ja és una causa comuna.

—Doncs sí, és clar, és ridícul, però és que l’afer mateix és ridícul, és tan brut que fa passar les ganes d’emporcar-s’hi les mans. Parlar-ne i tot és poc decorós. Maleïts siguin: ja els poden fuetejar tots, mentre a mi no em toquin. Per part meva, en canvi, puc respondre tant com vulgueu per la condemna de l’assemblea: al meu benvolgudíssim cerca-raons no li cauria ni un cop de vara, ni tan sols si fos possible d’ordenar-ho en virtut de la condemna: «Li posarem una multa, companys, que per a ell aquest afer també és cosa noble. No hi està fet. Els de la nostra mena, en canvi, si tenim un paner és perquè ens l’assotin», decidiria l’assemblea, per boca del cabdill, en una de les escenes de províncies de Sxedrín…[21]

—Això és retrògrad! —exclamarà algú, en llegir això—. Defensar els cops de vara! (A fe de Déu que, de tot això, algú en traurà que defenso la vara.)

—Si us plau, però de què parla? —dirà algú altre—. Volia parlar de París, però se n’ha anat als cops de vara. I París què?

—Però això què és? —hi afegirà el tercer—. Vostè mateix escriu que ho ha sentit no fa pas gaire, tot això, però el viatge el va fer a l’estiu. Com pot ser que ja pensés en totes aquestes coses quan era dalt del tren?

—Vet aquí un problema de veritat —responc—, però permeti’m: és que això són uns records d’hivern sobre unes impressions d’estiu. I s’hi han barrejat coses de l’hivern. A més a més, quan ens acostàvem a Eydtkuhnen, recordo que reflexionava sobretot al voltant de totes les nostres coses pàtries, el que havia abandonat per anar a Europa, i recordo que alguns dels meus somiejos seguien aquesta línia. Cavil·lava justament aquest tema: ¿de quina manera Europa en diverses èpoques ha tingut influència en nosaltres i, de mica en mica, ha irromput de visita a casa nostra amb la seva civilització, i fins a quin punt ens hem civilitzat i exactament quants de nosaltres hem quedat civilitzats? Ara veig que tot això sembla més aviat sobrer. Però ja us he advertit que el capítol sencer és sobrer. On m’havia quedat, per cert? Ah, sí! En el caftà francès. Tot plegat va començar aquí!

Bé, doncs, un d’aquests caftans francesos va ser qui llavors va escriure El brigadier.[22] Era una obra admirable per a la seva època i va tenir un impacte extraordinari. «Ja et pots morir, Denís, que no escriuràs res més bo que això», va dir Potiomkin en persona. Tots van començar a remoure’s com en un entreson. I què, doncs, de debò que ja aleshores —jo continuava amb les meves contemplacions arbitràries— la gent estava avorrida de no fer res i que les regnes les portessin els altres? No parlo només de les regnes que llavors portaven els francesos i, per cert, vull afegir que som una nació extremament crèdula i que tot plegat és culpa de la nostra bonhomia. Posem per cas que estem tots sense fer res i que de sobte ens sembla que algú ha dit alguna cosa, que ha fet alguna cosa, que se’ns ha desvetllat un esperit propi, que tenim una cosa a fer, i llavors ens hi abraonem, totalment convençuts que tot plegat està a punt de començar. Passa una mosca i ja ens pensem que han fet passar un elefant. És cosa de la manca d’experiència del jovent, i per afegitó també de la gana. A casa nostra tot això ja havia començat abans d’El brigadier, és clar, per bé que a una escala encara microscòpica, i ha continuat igual fins avui: trobem una cosa a fer i xisclem d’emoció. Això de posar-se a xisclar i esclatar de l’emoció, a casa nostra és el primer de tot. Al cap d’un parell d’anys, t’ho mires i cadascú se’n va per la seva banda amb el cap cot. I no ens en cansem pas, encara que toqui tornar-hi cent vegades. Pel que fa a les altres regnes, en temps de Fonvizin entre la massa gairebé ningú no dubtava que eren les més sagrades i europees, i la tutela més afable. Encara ara n’hi ha pocs que ho dubtin, és clar. El nostre partit progressista radical en ple defensa amb fúria les regnes dels altres. Però llavors, oh, llavors eren temps de tanta fe en regnes de tota mena que és sorprenent que no belluguéssim les muntanyes i que tots aquests rasos nostres d’Alaün, els turons de Pàrgolovo i els pics de Valdai encara siguin al seu lloc. És veritat que un poeta de l’època deia d’un dels seus personatges que

Fa cruixir les muntanyes quan s’hi ajeu



i que

amb una mà llença torres enllà dels núvols.[23]



Però sembla que era una metàfora i prou. Per cert, senyors: el cas és que ara parlo només de lletres, i precisament de les belles lletres. És per mitjà d’aquestes que vull resseguir la influència gradual i beneficiosa d’Europa sobre la nostra pàtria. És a dir, quins llibres es publicaven i es llegien llavors (abans d’El brigadier i en la seva època), és impossible d’imaginar-s’ho sense una certa altivesa joiosa de part nostra! Ara aquí tenim un escriptor notabilíssim, l’orgull del nostre temps, un tal Kozmà Prutkov.[24] L’únic defecte que té és una modèstia inabastable: fins avui encara no ha publicat les seves obres completes. Doncs bé, una vegada fa molt de temps va publicar Apunts del meu avi a la miscel·lània d’El Contemporani. Imagineu-vos el que podia arribar a escriure aleshores aquest seu avi gras i septuagenari, dels temps de Caterina, que havia vist de tot, que havia estat en vetllades cortesanes i a la batalla d’Otxàkov,[25] un cop va haver tornat a la seva hisenda i va enfilar les seves memòries. I tant que devia ser interessant que ho escrivís. Què no havia arribat a veure, aquell home? Doncs bé, tot plegat són només anècdotes d’aquesta mena:

L’enginyosa resposta del cavaller de Montbazon. Una vegada, una donzella jove i d’allò més atractiva demanà al cavaller de Montbazon a sang freda i en presència del rei: «Senyor meu, què està enganxat a què, el gos a la cua o la cua al gos?». A la qual cosa el cavaller, que tenia molta traça a replicar, sense torbar-se gens, sinó, al contrari, amb una veu temperada, hi respongué: «Senyora, ningú no pot engrapar sense més un gos per la cua, ni tampoc pel cap». Aquesta resposta omplí el rei de goig, i el cavaller no es quedà sense recompensa.[26]



Us penseu que això és una enredada, una bestiesa, que l’avi aquest no va existir mai. Però us juro que, de petit, quan tenia deu anys, jo mateix vaig llegir un llibre dels temps de Caterina on hi havia l’anècdota següent. Aleshores me la vaig aprendre de memòria —de tant que m’havia cridat l’atenció—, i des de llavors que no l’he oblidada:

L’enginyosa resposta del cavaller de Rohan. És ben sabut que al cavaller de Rohan li pudia molt l’alè. Una vegada el príncep de Condé es despertà en presència seva i li digué: «Aparteu-vos, cavaller de Rohan, que pudiu molt». A la qual cosa el cavaller respongué a l’instant: «No soc pas jo sinó vós, príncep distingidíssim, que tot just us lleveu del llit».



És a dir, només us heu d’imaginar aquest terratinent, un veterà de l’exèrcit, a qui potser faltava una mà, amb una vella terratinent, amb un centenar de serfs, amb uns fills com uns Mitrofànuixkes,[27] anant dissabte als banys i estofant-se al vapor fins a perdre els sentits; i aquí el teniu, amb unes ulleres al nas, sil·labejant amb aire greu i solemne anècdotes d’aquesta mena i pensant-se a sobre que tot plegat és el moll de la qüestió, que és gairebé un deure més en la seva carrera. Quina fe més ingènua que hi havia llavors en l’eficiència i la necessitat d’aquesta mena de notícies europees. Diu que «és ben sabut que al cavaller de Rohan li pudia molt l’alè»… Qui ho sabia, per què ho sabia, quins animalots de la província de Tambov ho sabien? I, a més a més, qui ho hauria de voler saber, això? Però aquestes preguntes de lliurepensador no torbaven l’avi. Amb una fe d’allò més infantil, s’imaginava que aquest «recull de paraules enginyoses» era conegut a la cort, i amb això en tenia prou. Sí, és clar, llavors Europa ens la fèiem nostra amb facilitat; en el pla físic, per descomptat. En el pla moral, evidentment, la cosa no es resolia si no era a fuetades. La gent es posava mitges de seda, perruques, es penjava un espasí… i heus aquí un europeu. I això no era només que no fes cap nosa, sinó que agradava i tot. En realitat, però, tot continuava igual: després d’apartar en De Rohan (del qual, per cert, tot el que sabien era que li pudia molt l’alè) i de treure’s les ulleres, castigaven els serfs com abans, tenien el mateix tracte patriarcal d’abans amb la família, a la cavallerissa assotaven com abans el veí de la petita noblesa que s’hagués mostrat insolent i s’arrossegaven com abans davant d’un superior. Fins i tot a un pagès li resultaven més comprensibles: no el menyspreaven tant, en desdenyaven menys els costums, en sabien més coses, li eren menys estranys, menys forasters. I del fet que es fessin l’important davant seu: com se suposa que un senyor no s’hauria de fer l’important si per això és un senyor? Encara que clavessin fuetades fins a la mort, el poble se’ls estimava més que no pas els d’ara, perquè eren més dels seus. En una paraula, tots aquests senyors eren gent senzilla, ferma; no anaven a l’arrel de les coses, prenien, assotaven, robaven, vinclaven l’esquena amb emoció i passaven en pau i abundància una vida de «disbauxa escrupolosa, pueril».[28] Se m’acut i tot que aquests avis no eren en absolut tan ingenus, ni tan sols pel que fa als De Rohan i els De Montbazon.

Fins i tot pot ser que de vegades fossin uns bergants immensos i que estiguessin ben al cas de les influències europees que llavors venien de dalt. Tota aquesta fantasmagoria, aquesta mascarada, tots aquests caftans francesos, els maneguins, les perruques, els espasins, totes aquestes cames grasses i feixugues, embotides en mitges de seda, tots aquests soldadets que llavors duien perruques i botes alemanyes… tot això em fa l’efecte que eren unes martingales terribles, unes enredades servils i arrossegades que venien de baix, de manera que algun cop el poble mateix se n’adonava i ho entenia. És clar que es pot ser escrivà, bergant o brigadier, i alhora estar convençut de la manera més ingènua i commovedora que el cavaller De Rohan és de debò d’allò més «subditalment superflú».[29] Però és que això no feia cap nosa: els Assótov continuaven assotant;[30] el nostre Potiomkin i tots els que se li assemblaven de poc que no fuetejaven els nostres De Rohan a les cavallerisses; els De Montbazon n’escorxaven de vius i de morts; punys ficats en maneguins i cames en mitges de seda clavaven calbots i puntades, mentre que els marquesos jeien en vetllades cortesanes

Sacrificant, audaços, son clatell.[31]



En una paraula, tota aquesta Europa feta per encàrrec i prescripció s’acomodava aleshores a casa nostra d’una manera sorprenentment escaient, començant per Petersburg, la ciutat més fantàstica, amb la història més fantàstica de totes les ciutats del globus terraqüi.

Ara ja no és així, però, i Petersburg s’ha sortit amb la seva. Ara ja som del tot europeus i ens hem acabat de fer grans. Ara l’Assótov mateix demostra habilitat quan li toca assotar, guarda les formes, es converteix en un burgès francès i, d’aquí no gaire, com un nord-americà dels Estats del Sud, començarà a sostenir a base de textos la indispensabilitat del tràfic de negres. Val a dir que això de sostenir les coses a base de textos com fan als Estats Units ara també arriba amb força a Europa. «M’hi arribaré i ho veuré amb els meus ulls», vaig pensar. Els llibres no t’ensenyaran mai el que hagis vist amb els teus ulls. Per cert, parlant de l’Assótov: ¿com és que Fonvizin no va assignar una de les frases més notables d’El brigadier justament a la Sófia, la representant en aquesta comèdia del desenvolupament noble i humanament europeu, sinó a la beneita de la Brigadiera, a qui va fer fins a tal punt beneita —i no pas una beneita senzilla, sinó una de retrògrada— que deixa les costures al descobert i totes les ximpleries que diu és ben bé com si no les digués ella, sinó algú altre amagat allà al darrere? I quan tocava dir la veritat, igualment no era la Sófia qui la deia, sinó la Brigadiera. I és que no la va fer només una beneita del cabàs, sinó també una dona dolenta; igualment, però, és com si hagués tingut por i hagués trobat artísticament impossible i tot que una frase com aquesta sortís de la boca de la Sófia, tota educada i consentida, i li hagués semblat més natural que la deixés anar una donota senzilla i ximpleta. Vet aquí el passatge, val la pena recordar-lo. És extremament curiós, just pel fet que està escrit sense cap intenció ni sentit amagat, amb ingenuïtat i potser, fins i tot, per casualitat. La Brigadiera diu a la Sófia:

… A la primera companyia del nostre regiment hi havia un capità, de nom Assótov; la seva dona era una joveneta bonica bonica. De vegades ell s’enfurismava per alguna cosa, sobretot anant borratxo; a fe de Déu que l’assotava, mare meva, de vegades l’assotava que la deixava llisa, i no hi havia manera de saber per què. Aviam, que no era cosa nostra, però és que feia plorar de veure-la.

SÓFIA. Si us plau, senyora, pari d’explicar coses que fan indignar la humanitat.

BRIGADIERA. Ja ho veus, mestressa, si tu no vols ni sentir-ho, com devia ser per a la capitana haver-ho de suportar?



I així és com l’educada Sófia, amb la seva sensibilitat de nena consentida, s’acoquinà davant d’una donota senzilla. És una repartie (o sigui, una rèplica) sorprenent per ser d’en Fonvizin, que no té res de més precís, humà i… casual. I quants d’aquests progressistes consentits tenim encara entre els nostres activistes més avançats, que estan extremament complaguts de ser uns consentits i que no exigeixen res més. Però el més notable de tot és que l’Assótov continua assotant la seva capitana, i potser amb més comoditat que abans i tot. De debò que sí. Diu que abans ho feien de més bon grat, això, de tot cor! De tant que et vull, et trac un ull, que diuen. Fins i tot diuen que les mullers es neguitejaven si no els pegaven: si no em pega vol dir que no m’estima. Però tot això és una cosa primitiva, elemental, tribal. Ara també s’ha vist afectat pel desenvolupament, això. Ara l’Assótov pega gairebé per principi, i també perquè és un imbècil, és a dir, un home de l’antigor, que no coneix les noves maneres de fer. Segons les noves maneres de fer, es pot manar encara millor sense acarnissar-se amb els punys. Si ara m’estenc parlant de l’Assótov és perquè encara avui a casa nostra se n’escriuen frases d’allò més profundes i humanitàries. Se n’escriuen tantes, que fins en tenen el públic ben tip. Aquí l’Assótov arriba a ser tan vivaç que, malgrat tots els articles, és gairebé immortal. Sí, senyors, està sa i estalvi, tip i borratxo. Ara ha perdut un braç i una cama i, com el capità Kopeikin, «en un cert sentit, ha vessat sang».[32] La seva muller ja fa temps que no és «una joveneta bonica bonica» com abans. S’ha fet vella, té la cara demacrada i empal·lidida, les arrugues i els patiments l’hi han solcada. Quan el seu marit i capità, però, jeia malalt, sense braç, ella no s’apartava del llit, es passava nits sense dormir asseguda al seu costat, el consolava, vessava llàgrimes enceses per ell, el seu estimat, el seu bon noi, el seu falcó serè, que en deia ella, i l’enaltia com a soldadet valent. Això, d’una banda, pot ser que ens regiri l’ànima, i tant que sí! I tant! D’altra banda, però: visca la dona russa!, que no hi ha res millor en aquest món rus nostre que el seu amor il·limitadament indulgent. Perquè és així, oi que sí? I ara encara més, que, quan no va embriac, alguna vegada l’Assótov ni tan sols no pega a la dona, és a dir, que li pega una mica menys sovint, que guarda les formes, i de tant en tant li dirigeix una paraula afectuosa i tot. Perquè ja de vell s’ha adonat que sense ella no se’n pot sortir; és calculador, és un burgès i ara, si alguna vegada encara li pega, és només anant borratxo i seguint el vell costum, quan està molt melangiós. Bé, digueu el que vulgueu, però això és un progrés, sigui com sigui és un consol. I tenim tanta tirada pel consol…

Sí, senyors, ara ens hem consolat del tot, ens hem consolat sols. Tant és si al voltant nostre ara no és tot gaire bonic, encara; nosaltres, en canvi, som tan preciosos, tan civilitzats, tan europeus, que el poble té nàusees i tot quan ens mira. Ara el poble ens considera totalment estrangers, no entén cap paraula nostra, cap llibre nostre ni cap idea nostra: i això, digueu el que vulgueu, és un progrés. I és que ara sentim un menyspreu tan profund pel poble i els principis populars que el tractem amb una mena de desdeny nou i insòlit, que no existia ni en temps dels nostres De Montbazon i De Rohan, i això, digueu el que vulgueu, és un progrés. En canvi, però, que convençuts que estem de la nostra vocació civilitzadora, amb quina altivesa que resolem les qüestions, i quina mena de qüestions: que el terrer no existeix, que el poble tampoc, que la nacionalitat no és més que un sistema d’impostos determinat, que l’ànima és una tabula rasa, un bocinet de cera del qual es pot modelar a l’instant un home autèntic, un home general universal, un homuncle: només cal aplicar-hi els fruits de la civilització europea i llegir-se un parell de llibres o tres. En canvi, que tranquils que estem; ara estem majestuosament tranquils perquè no dubtem de res i ho tenim tot resolt i signat. Amb quina arrogància més tranquil·la que vam fustigar Turguénev, per exemple, perquè va tenir la gosadia de no asserenar-se al nostre costat, de no quedar satisfet amb les nostres personalitats majestuoses, va refusar d’acceptar-les com a ideal i va mirar de trobar alguna cosa més bona que nosaltres. Millor que nosaltres, valga’m Déu! Però què pot haver-hi de més bonic i inequívoc que nosaltres sota la capa del sol? També li ha tocat el rebre per en Bazàrov,[33] un Bazàrov inquiet i melangiós (indicis d’un gran cor) malgrat tot el seu nihilisme. El vam fustigar per la Kukxinà i tot, aquest poll progressista que Turguénev ens va mostrar gratant la realitat russa a cop de pinta, i a sobre hi vam afegir que l’autor estava en contra de l’emancipació de la dona. I és que tot això és progrés, digueu el que vulgueu! Ara ens alcem sobre el poble amb l’aplom dels caporals, com uns sergents de la civilització que fan goig de veure: amb les mans als costats i la mirada enfervorida, fem el fatxenda, ens ho mirem i escopim: «Tu què ens has d’ensenyar, pagerol rústec, si tota nacionalitat, tot caràcter nacional en essència només és reaccionarisme i repartiment d’impostos i no res més!». No deixeu anar els prejudicis, si us plau! Ai, Déu meu, per cert que ara… Suposem un instant, senyors, que ja he acabat el viatge i he tornat a Rússia. Permeteu-me que expliqui una anècdota. Un dia, aquesta tardor, agafo un diari dels més progressistes. Me’l miro: una notícia de Moscou. El titular: «Més romanalles de la barbàrie» (o una cosa per l’estil, però molt forta. Ara em sap greu no tenir el diari al davant). Doncs vet aquí que s’hi explica l’anècdota que un dia, aquesta tardor mateix, a Moscou, de matí, hi havia un carruatge que cridava l’atenció; hi anava una matrimoniera borratxa, tota endiumenjada amb cintes, i cantava una cançó. El cotxer també portava algun llaç, també estava borratxo i també taral·lejava una cançó! El cavall i tot portava llaços. L’únic és que no sé si estava borratxo o no. Segurament sí. La matrimoniera duia un farcellet a les mans, el portava per ensenyar-lo, de casa d’uns noucasats que era evident que havien passat una nit feliç. Al farcellet, per descomptat, hi havia una peça de roba lleugera que, com és costum entre el populatxo, es mostra l’endemà mateix als pares de la núvia. La gent mirava la matrimoniera i reia: la cosa donava joc. Amb indignació, amb jactància, a escopinades, el diari referia aquella barbàrie inaudita «que s’ha conservat fins als nostres dies, malgrat tots els assoliments de la civilització!». Us confesso, senyors, que em vaig trencar de riure. Oh, no us penseu, si us plau, que defenso el canibalisme primitiu, la roba lleugera, els vels, etc. Això és fastigós, impúdic, salvatge, fet a la manera eslava, ja ho sé, hi estic d’acord, per bé que tot plegat, és clar, ho havien fet sense cap mala intenció, sinó, ben al contrari, amb l’objectiu de celebrar la noucasada, amb senzillesa d’ànima, per desconeixement d’una cosa millor, més elevada, europea. No, vaig riure d’una altra cosa. És a saber: de cop i volta em van venir al cap les nostres senyores i les nostres botigues de moda. Les dames civilitzades ara ja no envien vels lleugers als progenitors, és clar, però quan han d’encarregar un vestit a una modista, per exemple, amb quin tacte, amb quin càlcul precís i amb quin coneixement de causa que saben col·locar cotó fluix en determinats llocs de la seva encisadora roba europea! Cotó fluix, per què? Per elegància, evidentment, per estètica, pour paraître…[34] I encara més: les seves filles, aquestes criatures innocents de disset anys que amb prou feines han sortit de l’internat, també saben això del cotó fluix, ho saben tot: quina utilitat té i ben bé on cal fer-lo servir, en quines parts i per a què, és a dir, amb quin objectiu concret es fa servir tot això… «I bé, doncs —vaig pensar mentre reia—, aquestes preocupacions, aquests maldecaps, maldecaps conscients sobre els farciments de cotó fluix… ¿què, que són més purs, més morals i més púdics que la dissortada roba lleugera que es porta als progenitors amb una certesa innocent, la certesa que és justament així que cal fer-ho, que és justament així que és moral?»

Per l’amor de Déu, amics meus, ara no us penseu que tot de sobte us vull clavar el sermó que la civilització no és el desenvolupament sinó que, ben al contrari, en els darrers temps a Europa no ha fet res més que plantar-se amb el fuet i la presó davant de qualsevol desenvolupament! No us penseu que voldré demostrar-vos que a casa nostra la civilització es barreja d’una manera bàrbara amb les lleis del desenvolupament normal i veritable, demostrar-vos que la civilització ja fa temps que està condemnada fins i tot a Occident, i que l’únic que s’alça per defensar-la és el propietari (per bé que allà tothom és propietari o vol ser-ho) per salvar els seus diners. No us penseu que voldré demostrar-vos que l’ànima humana no és una tabula rasa, que no és un bocinet de cera del qual es pot modelar l’homenet general; que abans que res el que cal és la natura, després la ciència, després una vida autònoma, arrelada al terrer, desimbolta, i una fe en les forces pròpies, nacionals. No us penseu que us ho diré com si no sabés que els nostres progressistes (per bé que no tots, ni de bon tros) de cap manera no defensen el cotó fluix i que l’estigmatitzen ben bé igual que els vels lleugers. No, ara només vull dir una cosa: l’article no jutjava i condemnava els vels sense més ni més, no deia que això sigui una barbàrie i prou, sinó que denunciava obertament una barbàrie populatxera, nacional i elemental en contraposició amb la civilització europea de la nostra noble alta societat. L’article fatxendejava, semblava que no volgués saber que els denunciants mateixos potser eren mil vegades més dolents i repugnants, que l’únic que hem fet ha estat canviar uns prejudicis i unes baixeses per d’altres prejudicis i baixeses encara més grans. Era com si l’article no parés compte en els prejudicis i les baixeses que ens són propis, que són nostres. A què treu cap, a què treu cap alçar-se sobre el poble fent el fatxenda, amb les mans als costats i deixant anar escopinades? És que és ridícula, aquesta fe en la infal·libilitat i en el dret de fer una denúncia així és còmicament ridícula. Això és fe o pura fatxenderia davant del poble o, finalment, reverència irreflexiva i servil davant de les formes europees de civilització, la qual cosa és encara més ridícula.

I què? Si de fets d’aquests en passen milers cada dia. Disculpeu-me l’anècdota.

Val a dir, però, que cometo un pecat. I tant que el cometo! És perquè he saltat massa de pressa dels avis als nets. Hi ha coses entremig. Recordeu-vos d’en Txatski.[35] No és pas un avi ingenu i mig trapella, no és tampoc un descendent autocomplaent, que fatxendeja i ho té tot resolt. En Txatski és un tipus ben singular de la nostra Europa russa, un tipus afable, entusiasta, sofert, que clama per Rússia i pel terrer, però que mentrestant se’n va igualment cap a Europa quan ha de trobar

Un raconet per al sentiment ofès…,[36]



en una paraula, un tipus del tot inútil avui i que va ser terriblement útil en algun moment. És un garlaire, un xerraire, però és un garlaire cordial i que es plany a consciència de la seva inutilitat. Ara ha renascut en la nova generació, i creiem en les forces juvenils, creiem que aviat tornarà a aparèixer, però ja no histèric com en el ball d’en Fàmussov,[37] sinó com un vencedor orgullós, poderós, manyac i afectuós. A banda d’això, en aquest moment serà conscient que el raconet per al sentiment ofès no és pas a Europa, sinó potser davant del nas, i trobarà una ocupació i es posarà a fer-la. I sabeu què? Doncs que estic convençut que ara a casa nostra no són pas tot sergents de la civilització i rampelluts europeus; defenso el fet, n’estic convençut, que aquest home jove ja ha nascut… Això, però, més endavant. Tinc ganes de dir quatre paraules més sobre en Txatski. Només hi ha una cosa que no entenc, atès que en Txatski era un home molt intel·ligent. Com és que un home intel·ligent no va trobar una ocupació? És que són tots plegats que no van trobar res a fer, són dues o tres generacions consecutives que no ho han trobat. Això és un fet i, contra un fet, em penso que no hi ha res a dir, però sí que es pot preguntar per curiositat. O sigui, que no entenc que un home intel·ligent, fos quan fos, hi hagués les circumstàncies que hi hagués, no pogués trobar una ocupació. Aquest punt diuen que és discutible, però al fons del meu cor no me l’he cregut mai. La intel·ligència serveix justament per aconseguir el que vols. Si no pots caminar una versta, doncs camina cent passes i prou, bé que serà millor, bé que seràs més a prop de l’objectiu, si és que camines cap a un objectiu. I si vols arribar sens falta a l’objectiu amb una sola passa, doncs per a mi això no és gens intel·ligent. Diria fins i tot que se’n diu curtdemanisme, d’això. No ens agrada fer esforços, no tenim el costum d’avançar fent una passa cada vegada, sinó que ens estimem més volar d’un sol pas directes a l’objectiu, o bé acabar com Atili Règul.[38] Doncs vet aquí que tot això és ser curt de mans. I, tanmateix, en Txatski llavors va fer molt ben fet d’escapolir-se de nou a l’estranger: si s’hagués entretingut una micona, hauria acabat a l’Orient siberià i no a Occident. A casa nostra la gent estima Occident, l’estima i, en un cas extrem, quan la cosa arriba al cim, tothom se n’hi va. Doncs jo també me n’hi vaig. «Mais moi c’est autre chose.»[39] Hi vaig veure tothom, allà, és a dir, que n’hi vaig veure molts, perquè no pots fer un recompte de tothom, tampoc, i em fa l’efecte que tots hi busquen un raconet per al sentiment ofès. Si més no, alguna cosa hi busquen. Després del ball a can Fàmussov i, en general, un cop acabat el ball, la generació dels Txatski de tots dos sexes s’hi va multiplicar com la sorra del mar, i no només els Txatski: perquè des de Moscou tothom se n’hi anava. Quants Repetílov, quants Skalozúbov que hi ha ara, allà, que, per inútils, després de fer carrera hi han estat enviats a prendre banys.[40] La Natàlia Dmítrievna i el marit hi estan ben abonats. La comtessa Khlestova i tot, hi fan anar cada any. Tots aquests senyors estan ben tips fins de Moscou i tot, també. En Moltxalin és l’únic que no hi és: s’ho ha organitzat d’una altra manera i s’ha quedat a casa, és l’únic que s’ha quedat a casa. S’ha consagrat al país, per dir-ho així, a la pàtria… Ara queda fora de l’abast de tothom; no deixa passar en Fàmussov ni al rebedor de casa, ara, diu: «Són uns veïns de poble: a la ciutat no se’ls saluda». Té negocis i ha trobat una ocupació. És a Petersburg i… ha tingut èxit. «Coneix Rússia i Rússia el coneix.»[41] I tant, el coneix molt bé i no l’oblidarà durant molt de temps. Ara ja no calla, al contrari, no fa més que parlar. Duu llibres a les mans i tot… Per què parlo d’ell, però? He dit de tots plegats que buscaven un raconet agradable a Europa, i de debò que em pensava que hi estaven millor, allà. I, en canvi, tenen tanta melangia a les cares… Pobrissons! I quin neguit que tenen sempre, quina manera malaltissa i melangiosa d’anar amunt i avall! Es passegen tots amb guies, i a cada ciutat s’abraonen amb avidesa a veure’n les curiositats i, la veritat, ho fan ben bé com per obligació, ben bé com si continuessin fent un servei a la pàtria: no se salten ni un palau de tres finestres, sempre que estigui marcat a la guia, ni la casa d’un sol burgmestre, extremament semblant a l’edifici més comú i corrent de Moscou o Petersburg. Queden embadocats amb les carns de Rubens i es pensen que són les tres gràcies, perquè la guia els ho fa creure. S’abraonen sobre la Madonna Sixtina i s’hi planten al davant amb una expectació babaua: aviam si passa res, si surt algú de sota terra i els fa esvair l’angoixa buida i el cansament. I se’n van sorpresos que no hagi passat res. Això no és la curiositat autocomplaent i del tot maquinal dels i les turistes d’Anglaterra, que es miren més la guia que no pas les curiositats, que no esperen res de nou ni de sorprenent, i que només comproven si a la guia l’objecte està marcat com toca i quants peus fa o quantes lliures pesa. No, la nostra curiositat és una cosa salvatge, nerviosa, d’una forta avidesa, i convençuda per avançat que no passarà mai res, fins que passi una mosca, per descomptat; si passa una mosca vol dir que ja torna a començar… Parlo només de persones intel·ligents, ara. Dels altres no cal preocupar-se’n: Déu sempre els protegeix. I tampoc parlo dels que s’hi han instal·lat definitivament, obliden la seva llengua i comencen a fer cas als pares catòlics. De fet, vet aquí què es pot dir de tota la massa: tan bon punt passem enllà d’Eydtkuhnen, ens tornem a l’instant sorprenentment semblants als gossets dissortats que corren buscant l’amo. Què us penseu, que escric amb sornegueria? Que acuso algú? Que dic que «a l’època actual, ara que etc., i vosaltres sou a l’estranger! La qüestió camperola es belluga, i vosaltres sou a l’estranger!», etc., etc.? Oh, ni gens ni mica. I qui soc jo per acusar? Per acusar de què, a qui? «Estaríem contents de fer alguna cosa, però no hi ha res a fer, i el que s’ha de fer ho fan igualment sense nosaltres. Els llocs estan ocupats, no hi ha previsió de vacants. Són ganes de ficar el nas on no et demanen.» Vet aquí l’excusa, i s’ha acabat. Ens sabem l’excusa de memòria. Però això què és? On he anat a petar? On he tingut temps de veure russos a l’estranger? Si tot just ens acostem a Eydtkuhnen… O ja hem passat de llarg? Doncs és veritat, i també Berlín, Dresden i Colònia, ho hem passat tot. En realitat encara soc dalt del tren, però davant nostre ja no hi ha Eydtkuhnen, sinó Erquelinnes, i entrem a França. És de París, és de París que volia parlar, no me’n recordava! He rumiat massa sobre la nostra Europa russa; cosa que es pot perdonar, quan ets tu que vas de visita a l’Europa europea. Fet i fet, però, no sé per què haig de demanar tant de perdó. Si és el meu capítol sobrer.





CAPÍTOL IV


I no gens sobrer per als viatgers

Solució definitiva a la qüestió: realment «el francès està privat de raó»?

Però no, al capdavall, per què el francès hauria d’estar privat de raó, em demanava tot examinant els quatre passatgers nous, francesos, que acabaven de pujar al nostre vagó. Eren els primers francesos que trobava a la seva terra, si no comptem els duaners d’Erquelinnes, d’on tot just acabàvem d’arrencar. Els duaners havien estat extremament gentils, havien fet la feina de pressa, i jo havia pujat al tren molt satisfet de la primera passa feta a França. Fins a Erquelinnes, el nostre compartiment de vuit places només l’havíem ocupat dos, jo i un suís, un home senzill i modest, de mitjana edat, un contertulià extremament agradable, amb qui havíem xerrat sense callar durant un parell d’hores. Ara que n’érem sis, però, i sorprenentment per a mi, el meu suís, davant dels nostres quatre nous companys de viatge, de cop i volta s’havia tornat extremament taciturn. Vaig provar de dirigir-m’hi tot continuant la conversa anterior, però ell va afanyar-se a tallar-la, va respondre amb un aire evasiu, eixut, gairebé amb enuig, es va tombar cap a la finestreta i va posar-se a observar el paisatge; al cap d’un moment va treure una guia alemanya i s’hi va abstreure del tot. El vaig deixar estar a l’instant i em vaig ocupar en silenci dels nostres nous companys de viatge. Eren una gent un punt estranya. Anaven lleugers i de cap manera no semblaven viatgers. No duien ni un farcellet, ni tan sols un vestit que fes pensar vagament en algú que fa camí. Tots anaven amb unes levites primetes, terriblement gastades i arrossinades, una mica més bones que les que porten a casa nostra els ordenances d’un oficial o bé, als pobles, els servents dels terratinents de categoria mitjana. Tots duien la camisa bruta, i les corbates eren d’uns colors molt llampants i també estaven molt brutes; un d’ells duia al coll les restes d’un mocador de seda, d’aquests que es porten posats tothora i que queden calats d’una lliura sencera de greix després de quinze anys de contacte amb el coll de qui els vesteix. Aquest mateix portava uns botons de puny amb brillants falsos de la mida d’una nou. Val a dir que es captenien amb un cert estil, amb bravesa i tot. Tots quatre semblava que tinguessin la mateixa edat, trenta-cinc o una cosa així, i, sense assemblar-se de cara, s’assemblaven moltíssim. Tenien unes cares arrugades, amb els típics barbons francesos, que també s’assemblaven molt. Era evident que aquella gent n’havia passat de tots colors i que havia adoptat per sempre una expressió que, si bé agra, tenia un aire extremament resolutiu. També em va fer l’efecte que es coneixien, però no recordo que es dirigissin la paraula. A nosaltres, és a dir, a mi i al suís, sembla que no ens volien mirar i, xiulant de qualsevol manera, acomodats de qualsevol manera als seients, llambregaven per les finestretes del vagó amb indiferència, però amb insistència. Em vaig encendre un cigarret i, com que no tenia res a fer, els anava examinant. Cal dir que em va venir al cap una pregunta: quina mena de gent eren, en realitat? No eren pas obrers, tampoc no eren burgesos. Potser eren militars retirats, uns d’aquests à la demi-solde o alguna cosa per l’estil?[42] De fet, no vaig estar gaire pendent d’ells. Al cap de deu minuts, tot just arribats a l’estació següent, tots quatre van saltar del tren, l’un darrere l’altre, la portella es va tancar d’un cop i vam arrencar rabent. En aquesta línia no s’esperen gaire a les estacions: un parell de minuts, com a molt tres, i ja volen. El transport és esplèndid, és a dir, d’allò més ràpid.

Tan bon punt vam haver-nos quedat sols, el suís va tancar la guia de cop, la va deixar a una banda i em va mirar amb un aire satisfet, amb un desig evident de continuar la conversa.

—Aquests senyors no s’hi han estat gaire —vaig engegar, mirant-me’l amb curiositat.

—És que han pujat per una estació i prou.

—Que els coneix?

—Aquests? Però si eren policies…

—Què? Com que policies? —vaig demanar, ben parat.

—I tant… De seguida he vist que no se n’havia adonat, vostè.

—I… Potser eren espies? (continuava sense voler-m’ho creure).

—Bé, sí; és per nosaltres que han pujat.

—Ho sap del cert?

—Oh, no en tinc cap dubte! He circulat per aquí unes quantes vegades. Els han donat indicacions sobre nosaltres a la duana, mentre es miraven els nostres passaports, els han comunicat els nostres noms i tot plegat. I per això han pujat, per acompanyar-nos.

—Però per què ens havien d’acompanyar, si ja ens havien vist? No diu que ja els havien donat indicacions sobre nosaltres a l’altra estació?

—Bé, sí, i els han donat els nostres noms. Però això no és gaire. Ara ens han estudiat amb tot detall: la cara, el vestit, la maleta de mà, en una paraula, tot el nostre aspecte. S’han fixat en els seus botons de puny. Vostè ha tret un portacigarrets, doncs també s’han fixat en el portacigarrets, sap, en totes les minúcies i tots els detalls, és a dir, en tots els detalls que han pogut. A París vostè es podria perdre, canviar de nom (és a dir, si fos un sospitós). Bé, doncs aquests detalls poden ajudar a trobar-lo. Tot això ara mateix es telegrafia a París des de l’estació. I allà ho guarden on toca, per si de cas. A més a més, els propietaris dels hotels han de comunicar tots els particulars dels estrangers, també les minúcies.

—Però per què n’eren tants? És que n’hi havia quatre —vaig continuar preguntant, encara una mica desconcertat.

—Oh, per aquí n’hi ha molts. Segurament aquesta vegada hi havia pocs estrangers, si n’hi hagués hagut més, s’haurien repartit pels vagons.

—Però, si us plau, si no ens han ni mirat. Miraven per la finestreta.

—Oh, no s’hi amoïni, ho han examinat tot… És per nosaltres, que han pujat.

«Vaja, vaja —vaig pensar—, ja veus si “el francès està privat de raó”» i (ho reconec amb vergonya) vaig llambregar el suís amb un cert recel: «No sé si no deus ser un d’aquests, tu també, i ara només fingeixes», em va passar pel cap, però fugaçment, us ho asseguro. És absurd, però què hi farem; són coses que se t’acuden…

El suís no m’havia enganyat. A l’hotel on em vaig allotjar de seguida van inscriure fins el més insignificant dels meus particulars i van comunicar-ho tot allà on tocava. Per la precisió i la minuciositat amb què t’examinen mentre inscriuen els teus particulars, es pot concloure que tota la vida ulterior que fas a l’hotel, per dir-ho així, totes les teves passes, s’observen i es compten d’una manera escrupolosa. Val a dir que el primer cop a l’hotel no em van importunar gaire i em van fer la inscripció sense dir gaire res, tret de les qüestions que es demanen per al registre, per descomptat, en el qual has d’atestar les teves dades: qui, com, d’on, amb quines intencions, etc. En el segon hotel en què em vaig allotjar, però, perquè després d’absentar-me a Londres durant vuit dies no vaig trobar lloc a l’Hôtel Coquillière, on m’havia estat abans, em van despatxar amb molta més franquesa. Aquest segon Hôtel des Empereurs en general tenia un aire més patriarcal, en tots els aspectes. L’amo i la mestressa eren bona gent de veritat, i d’allò més considerats, eren un matrimoni ja gran, insòlitament atents amb els hostes. El dia que hi vaig arribar, al vespre, la mestressa em va convidar a passar del rebedor a la cambra on hi havia el taulell. El seu marit també era allà, però era evident que era la mestressa qui ho manegava tot.

—Disculpi’m —va començar amb molta cortesia—, necessitem les seves dades.

—Però si ja els les he comunicades… Tenen el meu passaport.

—Sí, però… votre état?[43]

Això de «votre état?» és una cosa extremament confusa i no m’ha agradat mai. Què s’hi ha de posar? Viatger és massa abstracte. Homme de lettres?[44] Això no suscitarà cap mena de respecte.

—Val més que hi posem propriétaire,[45] què li sembla? —em va demanar la mestressa—. És el que anirà millor.

—Oh, i tant, això és el que anirà millor —va secundar el marit.

—Ja està. I ara: el motiu del seu viatge a París.

—Soc un viatger, estic de passada.

—Hm, sí, pour voir Paris.[46] Permeti’m, monsieur: la seva alçada?

—Què vol dir la meva alçada?

—Quina alçada fa exactament?

—Ja ho veu, mitjana.

—I tant, monsieur… però voldria saber-la amb més exactitud… Diria que, diria que… —va continuar amb una certa dificultat, mirant-se el marit perquè hi digués la seva.

—Diria que tant —va decidir el marit, determinant l’alçada a cop d’ull i en metres.

—Però això per què ho necessiten? —vaig demanar.

—Oh, això és im-pres-cin-di-ble —va respondre la mestressa, allargant la paraula «imprescindible» amb afabilitat, i anotant tant sí com no la meva alçada en el llibre—. Ara, monsieur, els seus cabells? Rossos, hm… un to força clar… llisos…

També hi va anotar els cabells.

—Permeti’m, monsieur —va continuar, tot deixant la ploma, alçant-se de la cadira i acostant-se’m amb un aire d’allò més afable—, cap aquí, dues passes, acosti’s a la finestra. Li haig de distingir el color dels ulls. Hm, clars…

I va tornar a demanar al marit que opinés sobre el color dels ulls. S’estimaven moltíssim, era evident.

—D’un to més aviat gris —va fer notar el marit amb un aire especialment resolutiu, afectat i tot—. Voilà —va fer l’ullet a la dona, assenyalant-se alguna cosa sobre la cella, però vaig entendre molt bé què assenyalava. Tinc una petita cicatriu al front, i ell volia que la dona també parés compte a aquest particular.

—Permetin-me ara una pregunta —vaig dir a la mestressa, quan es va haver acabat tot l’examen—, de debò que els exigeixen un informe com aquest?

—Oh, monsieur, és im-pres-cin-di-ble!

—Monsieur! —va secundar el marit amb un aire especialment imponent.

—Doncs a l’Hôtel Coquillière no m’ho van demanar.

—No pot ser —va entomar la mestressa amb aire vivaç—. Haurien pogut tenir molts problemes. El devien escodrinyar en silenci, però és segur segur que el van escodrinyar. Nosaltres som més senzills i francs amb els hostes, vivim amb ells com si fossin de la família. En quedarà content, de nosaltres. Ja ho veurà…

—Oh, monsieur! —va confirmar el marit amb solemnitat, i a la cara li entrelluí emoció i tot.

I eren un matrimoni honradíssim i amabilíssim, si més no fins on els vaig conèixer després. Però la paraula «im-pres-cin-di-ble» no l’havien pronunciada de cap manera en to de disculpa ni de rebaixa, sinó amb tot el sentit de la imprescindibilitat i gairebé en consonància amb les seves conviccions personals.

Així, doncs, soc a París…





CAPÍTOL V


Baal

Així, doncs, soc a París… Però no us penseu que us explicaré gran cosa de la ciutat de París com a tal. Em penso que ja n’heu llegit tantes coses en rus que, al final, n’heu acabat tips. A més a més, ja hi heu estat i segur que ho heu observat tot millor que jo. A l’estranger no he pogut anar mai seguint la guia, a preu fet, per obligació de viatger, i és per això que en alguns llocs he passat per alt coses que em fa vergonya dir. I a París també ho vaig fer. O sigui, que no diré el que vaig passar per alt, però en canvi vet aquí el que diré: vaig fer una definició de París, vaig triar-li un epítet i el defenso. A saber: és la ciutat més moral i virtuosa de tot el globus terraqüi. Quin ordre! Quin seny, quines relacions més definides i ben travades; que ben abastit i estipulat que està tot; que content que està tothom, fins a quin punt malda tothom per convèncer-se que està content i que és del tot feliç, i fins a quin punt tots han arribat a esforçar-se que, finalment, s’han convençut de debò que estan contents i que són del tot feliços i… i… s’han aturat aquí. Més enllà no hi ha camí. No us creureu que s’hagin aturat aquí; direu a crits que exagero, que tot plegat és només una calúmnia biliosa i patriòtica, que no pot ser que tot plegat s’hagi aturat completament, de veritat. Però, amics meus, al primer capítol d’aquestes notes ja us advertia que potser diria moltes mentides. No em molesteu, doncs. Segur que també sabeu que, si menteixo, ho faig convençut que no menteixo. I a mi em sembla que amb això n’hi ha prou i massa. Au, doncs, doneu-me llibertat.

Sí, París és una ciutat admirable. I quin confort, quina gran varietat de comoditats per als qui tenen dret a les comoditats i, de nou, quin ordre que hi ha, la calma de l’ordre, per dir-ho així. Torno contínuament a l’ordre. De debò, una mica més i aquest París d’un milió i mig d’habitants esdevindrà una petita ciutat universitària alemanya petrificada en la calma i l’ordre, una cosa així com una mena de Heidelberg, per exemple. Sembla que vagi cap aquí. Que no pot existir un Heidelberg de dimensions colossals? I quina reglamentació! Enteneu-me: no és tant la reglamentació externa, que és insignificant (comparativament, s’entén), sinó una de colossal, interior, espiritual, que surt de l’ànima. París s’estreny com de bon grat, s’enxiqueix amb amor, s’encongeix amb emoció. En aquest sentit, que diferent que és de Londres, per exemple! Vaig passar només vuit dies a Londres i, si més no en aparença, amb quins quadres més amplis, amb quins plans més brillants, originals i no ajustats a una sola mesura que m’ha quedat esbossat en els records. Tot és enorme i molt aspre en la seva originalitat. És possible enganyar-se i tot amb aquesta originalitat. Tota aspror, tota contradicció conviu amb la seva antítesi ben a prop i hi avança de bracet amb obstinació, en contradicció mútua i, en aparença, sense excloure’s de cap manera l’una a l’altra. Sembla que totes les coses es defensin soles i facin la seva i que, pel que es veu, no es facin nosa entre elles. Però alhora també s’hi dona la mateixa lluita obstinada, sorda i inveterada, la lluita a mort entre el principi personal de tot Occident i la necessitat ni que sigui de conviure plegats, de crear una comunitat com sigui i d’organitzar-se en un sol formiguer; es pot recórrer a un formiguer i tot, però cal estar organitzat i no menjar-se els uns als altres… que això seria recórrer a l’antropofàgia! D’altra banda, en aquest sentit s’hi observa el mateix que a París: la mateixa tendència desesperada d’aturar-se per desesperació en l’status quo, d’arrencar-se la carn amb tots els desitjos i esperances, de maleir el futur propi, en el qual potser no tenen prou fe ni els capitostos del progrés mateixos, i de prostrar-se davant de Baal. Ara bé, no us deixeu portar per l’estil elevat, si us plau: tot això s’observa d’una manera conscient només en l’ànima dels progressistes conscients, mentre que en les funcions vitals de tota la massa és inconscientment instintiu. Però a París, per exemple, un burgès està conscientment gairebé molt satisfet i convençut que tot va com ha d’anar, i us pegarà i tot si dubteu que hagi d’anar així, us pegarà perquè encara ara té por d’alguna cosa, malgrat tot el seu aplom. A Londres també és així, però, en canvi, quins quadres més amplis i aclaparadors que hi ha! Que diferent que és de París, fins i tot en aparença. Aquesta ciutat que trasteja dia i nit, inabastable com el mar, el xisclet i l’udol de les màquines, aquests ferrocarrils construïts per sobre dels edificis (i ben aviat també per sota), l’audàcia emprenedora, aquest desordre aparent que, en realitat, és l’ordre burgès en el seu grau màxim, el Tàmesi emmetzinat, l’aire amarat de carbó mineral, aquestes places i parcs sumptuosos, aquests racons terribles de la ciutat, com Whitechapel, amb la seva població mig despullada, salvatge i famolenca. La City amb els seus milions i el comerç mundial, el Palau de Cristall, l’Exposició Universal… Sí, l’exposició és impressionant. Hi perceps la força esgarrifosa que ha aplegat aquí tota aquella gentada incomptable, vinguda d’arreu del món, en un sol ramat;[47] hi reconeixes una idea gegantina; tens la sensació que aquí ja s’ha assolit alguna cosa, que la victòria és aquí, el triomf. És com si comencessis a tenir por d’alguna cosa i tot. Per més independent que siguis, hi ha alguna cosa que et fa esgarrifar. Penses: en realitat no deu ser l’ideal assolit, això?, no deu ser la fi?, en realitat no deu ser «un sol ramat», això? No deu tocar acceptar-ho com a veritat plena, en realitat, i callar una vegada per totes? Tot és tan triomfal, victoriós i orgullós, que l’esperit se’t comença a encongir. Et mires els centenars de milers, els milions de persones que, amb submissió, aflueixen cap aquí d’arreu del globus terraqüi: gent que arriba amb una sola idea, que s’apinya tranquil·la, obstinada i silenciosa en aquest palau colossal, i tens la sensació que s’hi ha acomplert alguna cosa definitiva, aquí, que s’hi ha acomplert i s’hi ha completat. És una mena de quadre bíblic, alguna cosa sobre Babilònia, una profecia de l’Apocalipsi que se t’acompleix davant dels ulls. Tens la sensació que calen una resistència i una negació espirituals sempiternes per no rendir-se, per no sotmetre’s a una impressió, per no prostrar-se davant d’un fet i no deïficar Baal, és a dir, per no prendre el que existeix per l’ideal propi…

—Bé, això és una bajanada —direu—, una bajanada malaltissa, són nervis, exageració. Ningú no s’aturarà aquí, i ningú no prendrà això per l’ideal propi. A més a més, la fam i l’esclavatge no són bona companyia i, millor que cap altra cosa, instigaran la negació i engendraran l’escepticisme. Els diletants ben menjats que passegen per plaer, però, és clar que poden crear quadres de l’Apocalipsi i consolar els seus nervis, exagerant i extraient sensacions fortes de qualsevol fenomen per excitar-se…

—Bé —responc—, posem que el decorat em va arrossegar, això ja passa. Si haguéssiu vist, però, que orgullós que és el poderós esperit que ha creat aquest decorat colossal, i que orgullosament convençut que està de la seva victòria i el seu triomf, us n’esgarrifarien la supèrbia, l’obstinació i la ceguesa, i us esgarrifaríeu també per aquells sobre qui volta i regna aquest esperit orgullós. Amb un colossalisme així, amb un orgull tan gegantí de l’esperit dominant, amb una consumació tan triomfal de les creacions d’aquest esperit, sovint l’ànima famolenca també queda palplantada, es resigna, se sotmet, cerca la salvació en la ginebra i la depravació i comença a tenir fe que tot plegat ha de ser així. El fet aclapara, la massa s’entumeix i abraça l’ordre establert o bé, si es genera escepticisme, renegant i d’una manera fosca cerca la salvació en alguna cosa com és ara el mormonisme. A Londres, però, es pot veure una massa de tals dimensions i en unes condicions tals com no la veureu de viu en viu enlloc més del món. Em van dir, per exemple, que la nit dels dissabtes mig milió d’obrers i obreres amb les seves criatures s’escampen com un mar per tota la ciutat, agrupant-se sobretot en uns barris determinats, i que es passen tota la nit fins a les cinc celebrant el dia de festa, és a dir, que s’afarten de menjar i beure per tota la setmana com si fossin bestiar. Tota aquesta colla porta al damunt la seva economia setmanal, tot el que han guanyat a força de treball feixuc i de renecs. A les carnisseries i botigues de queviures, el gas hi crema amb uns feixos gruixuts que omplen els carrers d’una llum brillant. És ben bé com si s’hagués organitzat un ball per a aquests negres blancs. La gent s’apinya a les tavernes obertes i al carrer. Hi mengen i hi beuen. Les cerveseries estan guarnides com palaus. Tothom està embriac, però no amb alegria, sinó d’una manera fosca, penosa i mig estranyament silenciosa. Només de tant en tant els renecs i les bregues sagnants trenquen aquest silenci sospitós i que et provoca tristor. Tots s’afanyen a embriagar-se fins a perdre la consciència… Les mullers no s’aparten dels marits i s’emborratxen amb ells; les criatures corren i s’arrosseguen per allà al mig. En una nit d’aquestes, a la una tocada, una vegada em vaig perdre i vaig voltar una bona estona pel carrer entre una gernació incomptable d’aquest poble fosc, demanant el camí gairebé amb signes perquè d’anglès no en sé ni una paraula. Vaig ensopegar el camí, però la impressió del que havia vist em va turmentar fins a tres dies després. El poble és el poble a tot arreu, però aquí tot era tan colossal, tan brillant, que semblava que palpessis el que fins llavors només havies imaginat. Aquí no és pas el poble el que hi veus, sinó una pèrdua de consciència, sistemàtica, submisa, incentivada. I, quan et mires tots aquests pàries de la societat, tens la sensació que encara trigarà a acomplir-se’ls la profecia, que encara trigaran a donar-los fulles de palma i roba blanca, i que encara es passaran molt de temps cridant davant del tron de l’Altíssim: «Senyor, fins quan?». I ells ja ho saben, això, i de moment es vengen de la societat per mitjà de grups subterranis de mormons, trèmuls,[48] pelegrins… Quedem parats de l’estupidesa que suposa entrar en un grup de trèmuls o de pelegrins, sense adonar-nos que això és separar-se de la nostra fórmula social, separar-se’n d’una manera obstinada, inconscient; separar-se’n instintivament i a qualsevol preu per trobar la salvació; separar-se de nosaltres amb fàstic i horror. Aquests milions de persones, abandonades i foragitades del festí de la vida, s’empenyen i s’esclafen entre elles en la foscor subterrània a què els van abocar els seus germans grans, piquen a les palpentes a qualsevol porta i miren de trobar una sortida per no ofegar-se en un soterrani fosc. Aquest és l’intent últim i desesperat d’agomboiar-se en una pinya pròpia, en una massa pròpia, i de separar-se de tot, fins de la imatge humana, només per fer la seva, només per no ser amb nosaltres…

A Londres hi vaig veure una altra massa que s’assemblava a aquesta, i que tampoc no veureu enlloc més amb unes dimensions com les de Londres. També és una mena de decorat. Qui hagi estat a Londres deu haver passat ni que sigui una nit per Haymarket. És un barri on, de nit, en alguns carrers, s’hi apinyen milers de dones públiques. Els carrers estan il·luminats per uns feixos de gas dels quals a casa nostra no ens en fem ni la idea. A cada passa hi ha unes cafeteries esplendoroses, guarnides amb miralls i or. Per aplegar-s’hi, per aixoplugar-s’hi. Fa por i tot de ficar-se entre la gentada. Que té una composició ben estranya. Hi ha velles, hi ha dones d’una bellesa que et deixa embadocat. Enlloc del món no hi ha un tipus tan bonic de dones com les angleses. S’apiloten totes al carrer amb dificultat, estretes, atapeïdes. Una gentada que no cap a les voreres i que inunda tot el carrer. Tenen ànsia d’una presa i s’abraonen amb un cinisme desvergonyit damunt del primer que passa. S’hi veuen vestits cars i lluents i gairebé parracs, i una marcada diferència d’edats, tot alhora. Un rodamon borratxo s’obre pas a cops de colze entre aquesta gentada terrible, també hi entra un potentat amb títol nobiliari. S’hi senten renecs, baralles i reclams, i el xiuxiueig tranquil i encisador d’una beutat encara tímida. I quina bellesa, de vegades! Són cares tretes ben bé d’un àlbum. Recordo que una vegada vaig entrar en un casino. La música hi retrunyia, hi havia ball, s’hi apinyava una pila de gent. La decoració era esplèndida. Però el caràcter fosc no abandona els anglesos ni quan es diverteixen: també ballen seriosos, amb un aire ombriu i tot, sense marcar gaire el pas i com si fos per obligació. A dalt, a la galeria, hi vaig veure una noia i vaig quedar totalment bocabadat: no m’havia topat mai amb res que s’assemblés a una bellesa tan ideal. Seia en una tauleta amb un jove que semblava un gentleman ric i, tot ho indicava, un visitant poc freqüent del casino. Potser ell l’havia estat buscant i finalment s’havien trobat allà o havien quedat per trobar-s’hi. Ell no li deia gaire res, i sempre ho feia mig a batzegades, com si no parlessin del que haurien volgut parlar. Sovint la conversa quedava tallada per un llarg silenci. Ella estava molt trista, també. Tenia unes faccions dolces, fines, hi havia alguna cosa amagada i trista en la seva mirada preciosa i un punt orgullosa, alguna cosa encaboriada i melangiosa. Em fa l’efecte que estava tísica. Per la seva maduresa quedava, no podia no quedar-hi, per damunt d’aquella gernació de dones dissortades: altrament, què vol dir una cara humana? Tot amb tot, també bevia ginebra, que li havia pagat el jove. Finalment ell es va posar dret, li va estrènyer la mà, i es van separar. Ell va sortir del casino i ella, amb una rubor que l’aiguardent li havia encès amb unes taques espesses a les galtes pàl·lides, se’n va anar i es va perdre entre la gernació de dones de la vida. A Haymarket hi vaig veure mares que portaven les filles petites a fer l’ofici. Nenes petites, que deuen tenir dotze anys, t’agafen la mà i et demanen que te’n vagis amb elles. Recordo un cop que, entre la gentada, al carrer, vaig veure una nena que no devia tenir més de sis anys, tota esparracada, bruta, descalça, demacrada i plena de cops: el cos que se li entreveia pels parracs estava ple de blaus. Caminava com si no fos conscient de res, caminava fent tentines entre la gentada Déu sap per què; potser tenia gana. Ningú no hi parava atenció. El que em va impressionar més, però, és que anava amb un aire d’una desgràcia tal, d’una desesperació tan irremeiable a la cara, que veure aquella criatura petita carregant ja tanta maledicció i desesperança d’alguna manera arribava a fer-se contranatural i terriblement dolorós. No parava de sacsejar el cap grenyut de banda a banda, com si rumiés alguna cosa, separava les manetes, gesticulant, i després de sobte les ajuntava, fent-les picar, i les estrenyia contra el pit nu. Em vaig girar i li vaig donar mig xíling. Va agafar la moneda de plata, després em va mirar als ulls amb salvatgia, amb una sorpresa esglaiada, i de cop i volta va arrencar a córrer enllà, cames ajudeu-me, ben bé com si tingués por que li prendria els diners. Tot plegat, coses que donen joc…

I vet aquí que una nit, entre aquesta gernació de dones perdudes i depravats, em va aturar una dona que s’havia obert pas de pressa entre la gentada. Anava tota vestida de negre, amb un barret que gairebé li cobria la cara; amb prou feines vaig ser a temps de distingir-l’hi; només en recordo la mirada fixa. Em va dir alguna cosa que no vaig poder desxifrar en un francès enxampurrat, em va entaforar un paperet a la mà i es va allunyar de pressa. Vaig examinar el paperet al costat de la finestra il·luminada d’una cafeteria: era un bocinet quadrat; en una banda hi havia imprès: «Crois-tu cela?».[49] A l’altra, també en francès: «Jo soc la resurrecció i la vida…», etc., unes quantes ratlles conegudes.[50] Heu d’estar d’acord amb mi que això també és força original. Més endavant em van explicar que era propaganda catòlica, que es fica per tot arreu, obstinada, infatigable. Reparteixen paperets d’aquests pel carrer, o bé uns llibrets fets d’extractes diversos de l’Evangeli i la Bíblia. Els reparteixen de franc, te’ls encolomen, te’ls entaforen a les mans. Hi ha una pila de propagadors, tant homes com dones. És una propaganda aguda i calculada. Un sacerdot catòlic en persona ensopega la pista de la família pobra d’un obrer i s’hi introdueix. Es troba un malalt esparracat, per exemple, que jeu damunt del terra humit, envoltat de criatures ensalvatgides de gana i de fred, amb una dona famolenca i, tot sovint, embriaga. Els alimenta tots, els vesteix i els dona escalf, comença a guarir el malalt, li compra medicines, es fa amic de la casa i, finalment, els converteix tots al catolicisme. De vegades, però, després del guariment, el foragiten entre insults i trompades. Ell no defalleix i se’n va a casa d’algú altre. L’en fan fora; ell ho suporta tot, però n’acaba pescant algun. Un sacerdot anglicà, en canvi, no s’acostarà a un pobre. Els pobres no els deixen entrar ni a les esglésies perquè no poden pagar-se un lloc al banc. Els casaments entre obrers i entre pobres en general tot sovint no són legítims, perquè casar-se surt car. Val a dir que molts d’aquests marits claven uns cops terribles a les seves mullers, les desfiguren a mort, sobretot amb els atiadors amb què es furguen les brases de la llar de foc. Per a ells ja és un instrument específic per colpejar. Als diaris, si més no, quan refereixen discussions familiars, mutilacions i assassinats, sempre mencionen un atiador. Les seves criatures, quan han crescut una mica, sovint surten al carrer, es fonen amb la gentada i acaben que ja no tornen amb els pares. Els sacerdots i els bisbes anglicans són grassos i orgullosos, viuen en parròquies riques i s’engreixen amb la consciència ben tranquil·la. Són grans perepunyetes, molt instruïts, i creuen d’una manera seriosa i greu en la seva dignitat obtusament moral, en el dret que tenen de predicar una moralitat tranquil·la i pretensiosa, d’engreixar-se i de viure per als rics. És una religió de rics, i ja sense cap mena de màscara. És una cosa racional i sense engany, si més no. Aquests professors de religió que estan tan convençuts que es tornen babaus tenen una mena de diversió: les missions. Recorren tota la terra i van fins a les profunditats de l’Àfrica per convertir un salvatge, i s’obliden de milions de salvatges a Londres perquè no tenen res per pagar-los. Els anglesos rics, però, i en general tots els vedells d’or locals, són extraordinàriament religiosos, d’una manera fosca, ombriva i particular. Als poetes anglesos des d’antic que els ha agradat cantar la bellesa dels habitatges dels pastors de províncies, ombrats de roures i oms centenaris, de les seves mullers virtuoses i de les seves filles rosses d’ulls blaus, idealment precioses.

Quan passa la nit i comença el dia, però, el mateix esperit orgullós i fosc torna a passejar-se, ensenyorit, sobre la ciutat gegantina. No es neguiteja pel que ha passat de nit, no es neguiteja tampoc pel que veu de dia al seu voltant. Baal regna i ni tan sols no exigeix la submissió, perquè n’està convençut. La fe que té en ell mateix és il·limitada; amb menyspreu i serenor, només perquè el deixin tranquil, dona l’almoina establerta, i és per això que és impossible de fer-li trontollar la confiança en ell mateix. Baal no defuig, com sí que fan per exemple a París, determinats fenòmens salvatges, sospitosos i alarmants de la vida. La pobresa, el patiment, les queixes i l’embajaniment de la massa no el neguitegen en absolut. Amb menyspreu, permet que tots aquests fenòmens sospitosos i funestos visquin al costat de la seva vida, ben arran, de viu en viu. No malda covardament, com un parisenc, per forçar-se a canviar d’opinió, animar-se i dir-se que tot va bé i està tranquil. No amaga els pobres en alguna banda, com a París, perquè no l’inquietin ni li esglaïn el son en va. Al parisenc, com a l’estruç, li agrada entaforar el cap a la sorra per no veure els caçadors que ja l’atrapen. A París… Però què dic, jo, ara? Torno a no ser a París… Però quan aprendré a seguir un ordre, Senyor?





CAPÍTOL VI


Un assaig sobre el burgès

¿Com és que aquí tots aquests s’arronsen, com és que tots volen passar per menys del que són, limitar-se, esfumar-se? «No hi soc, no soc en aquest món; m’he amagat, passeu de llarg, si us plau, i no us fixeu en mi, feu veure que no em veieu, tireu, tireu!»

—Però de qui parla? Qui és que s’arronsa?

—Doncs el burgès.

—Però, si us plau, si és el rei, ho és tot, le tiers état c’est tout,[51] i vostè diu que s’arronsa!

—Sí, senyor, si no com és que es va amagar de tal manera quan Napoleó era emperador? Com és que a la cambra dels diputats es va oblidar d’aquell estil elevat que abans tant li agradava? Com és que no vol recordar res i fa gestos de desdeny quan li fan memòria d’alguna cosa del passat? Com és que el cap, els ulls i la llengua se li omplen de neguit quan algú altre gosa desitjar alguna cosa davant d’ell? Com és que quan té un caprici sense ni saber com i, de sobte, desitja alguna cosa, a l’instant s’estremeix i comença a desdir-se’n: «Senyor! De debò, què m’ha agafat?», i després encara es passa molt de temps maldant a consciència per redreçar la seva conducta amb esforç i obediència? Com és que s’ho mira i de poc que no diu: «Daixò, que avui vendré alguna coseta a la botiga, si Déu vol demà hi tornaré, i potser demà passat també, si ho vol la gran misericòrdia del Senyor… I, d’aquí i d’allà, tant de bo que aviat acabi fent una mica de guardiola i… après moi le déluge!»?[52] Com és que ha amagat tots els pobres no se sap on i que assegura que no existeixen en absolut? Com és que es dona per satisfet amb la literatura banal? Com és que té unes ganes terribles de convèncer-se que les seves revistes són insubornables? Com és que accepta de donar tants diners als espies? Com és que no gosa dir ni piu sobre l’expedició mexicana?[53] Com és que al teatre els marits s’hi representen amb un aspecte d’allò més noble i adinerat, mentre que els amants van sempre espellifats, no tenen ofici ni benefici, són sempre una cosa així com nois dels encàrrecs o bé artistes, uns desgraciats de la pitjor mena? Com és que li fa l’efecte que les mullers, de la primera a l’última, són extremament fidels, que a la llar s’hi viu en prosperitat, que el pot-au-feu bull damunt d’un foc virtuosíssim,[54] i que ell porta unes banyes amb el millor aspecte que es pot arribar a imaginar? Quant a les banyes, la cosa està resolta així, està convinguda així i no es pot discutir, la cosa és així, s’ha convingut tota sola, i per més que a cada moment passin fiacres pels bulevards amb les cortines tirades, per més que arreu hi hagi refugis per a totes les necessitats interessants, per més que les toaletes de les mullers sovint arribin a ser molt més cares del que es podia suposar tenint en compte la butxaca del marit, són cosa resolta, signada d’aquesta manera, i què més voleu? I per què s’ha resolt i s’ha signat així, això? I ara, senyors! Si no fos així, potser es pensarien que no s’ha assolit l’ideal, que a París encara no hi ha el paradís terrenal perfecte, que potser encara es pot tenir algun desig més i que, per tant, el burgès mateix no està del tot satisfet de l’ordre que defensa i que imposa a tothom; que en la societat hi ha uns estrips que cal adobar. Vet aquí per què el burgès tapa amb tinta els foradets de les sabates: perquè no hi pari compte ningú, Déu l’en guard! I les mullers mengen bombons i es posen guants, de manera que, en el llunyà Petersburg, les senyores russes es posen histèriques d’enveja; ensenyen els peuets i s’alcen una mica el vestit amb moltíssima gràcia als bulevards. Què més cal per a una felicitat completa? Vet aquí per què hi ha títols de novel·les, com és ara La muller, el marit i l’amant,[55] que ja no són possibles en les circumstàncies actuals, perquè d’amants no n’hi ha i no n’hi pot haver. I per més que a París n’hi hagués tants com hi ha sorra al mar (i n’hi ha potser més i tot), igualment no n’hi ha i no n’hi pot haver, perquè és cosa resolta i signada així, perquè tot resplendeix de virtuts. Cal que sigui així perquè tot resplendeixi de virtuts. Si doneu un cop d’ull al pati del Palais Royal al vespre, fins a les onze de la nit, sens falta haureu de vessar una llàgrima d’emoció. Incomptables marits passegen de bracet d’incomptables esposes, les seves criatures dolces i educades els ronden al voltant, la font remoreja i, amb un clapoteig monòton, el raig us fa venir al cap alguna cosa calma, plàcida, de sempre, constant, heidelberguiana. Però és que a París no n’hi ha només una, de font, que remoregi d’aquesta manera: n’hi ha moltes, i això passa a tot arreu, de manera que el cor s’omple de goig.

A París, la demanda de virtut és inextingible. Ara el francès és seriós, respectable, i sovint el cor se li commou i tot, per això no entenc per què encara avui té por d’alguna cosa, una por terrible, malgrat tota la gloire militaire que floreix a França i que en Jacques Bonhomme paga tan cara.[56] Al parisenc li agrada amb bogeria comerciar, però sembla que quan comercia i us deixa plomats a la botiga, no us ploma només pel benefici, com passava abans, sinó per virtut, per una necessitat sacrosanta. Acumular una fortuna i tenir tantes coses com es pugui ha esdevingut el codi principal de la moralitat, el catecisme del parisenc. Això ja passava abans, però ara té una mena d’aire sacrosant, per dir-ho així. Abans es reconeixia ni que fos alguna altra cosa fora dels diners, de manera que fins i tot l’home que no tenia diners, però que tenia altres qualitats, podia comptar amb un cert respecte; ara ni per pensament. Ara cal acumular dinerons i aconseguir el màxim de coses, i llavors sí que es pot comptar ni que sigui amb un cert respecte. I d’una altra manera no només no es pot comptar amb el respecte dels altres, sinó ni tan sols amb el respecte envers un mateix. El parisenc es té per poca cosa quan li sembla que té les butxaques buides, i això a consciència, de bona fe, amb un gran convenciment. Se us permetran coses excepcionals, en el cas que tingueu diners. El pobre Sòcrates no és més que un garlaire ximple i nociu, i potser només se li té respecte en el teatre, perquè al burgès malgrat tot li agrada respectar la virtut en el teatre. És un home estrany, el burgès: proclama obertament que els diners són una virtut suprema i una obligació humana, però alhora li agrada amb bogeria fingir una mica la més alta noblesa. Tots els francesos tenen un aspecte sorprenentment noble. El francesot més infame, que us vendria son pare per una monedeta i que, sense que l’hi demanéssiu, encara us hi afegiria alguna cosa de més a més, alhora, al mateix moment i tot de vendre-us el pare, té una presència tan imponent que us deixa perplexos. Entreu a comprar el que sigui en una botiga, i l’últim dels dependents us aclapararà, us aclapararà només amb la seva noblesa inefable. Són els mateixos dependents que serveixen de model d’allò més subditalment superflú al teatre Mikhàilovski de casa nostra.[57] Quedareu aclaparats, tindreu un sentiment de culpa davant d’aquest dependent. Posem per cas que heu entrat per gastar-vos deu francs, però que us ha rebut com si fóssiu Lord Devonshire. Al mateix moment us agafa una vergonya terrible, voleu convèncer-lo de seguida que de cap manera no sou Lord Devonshire, sinó un qualsevol, un viatger modest, i que heu entrat a gastar-vos deu francs i prou. El jove, però, d’una aparença d’allò més jovial i una noblesa inefabilíssima a l’ànima, davant de la qual esteu disposats a confessar que sou uns bergants i tot (perquè fins a tal punt és noble, ell!), comença a desembolicar gènere per valor de desenes de milers de francs. En un minut ha fet un escampall per tot el taulell, i just quan penseu tot el que li tocarà tornar a embolicar quan sigueu fora, pobrissó, ell, que és un Grandison, un Alcibíades, un Montmorency i,[58] a més a més, quan sigui fora qui?, quan sigueu fora vosaltres, que, amb la vostra aparença poc envejable, amb els vostres vicis i defectes, amb els vostres deu francs fastigosos, heu tingut la gosadia d’entrar a importunar un marquès com aquest; doncs quan penseu tot això sense voler, en un instant, allà mateix, davant del taulell, comenceu a sentir el màxim menyspreu per vosaltres mateixos. Us en penediu i maleïu el destí perquè ara només teniu cent francs a la butxaca; els llanceu, demanant perdó amb la mirada. Amb magnanimitat, però, us emboliquen gènere per valor dels vostres miserables cent francs, us disculpen tot l’enrenou, la molèstia que heu provocat a la botiga, i correu a esfumar-vos com sigui i de pressa. En arribar a casa, quedeu terriblement parats d’haver-vos gastat cent francs quan només us en volíeu gastar deu. Quantes vegades, recorrent els bulevards o la Rue Vivienne, on hi ha tantes merceries enormes, somiava per a mi: aquí hi haurien de fer entrar unes senyores russes i…, però el que passaria després ho saben millor els dependents i els cabdills d’Orlov, Tambov i altres províncies. En general, a les botigues els russos es moren de ganes de fer veure que tenen una quantitat inabastable de diners. Per bé que al món també hi ha un desvergonyiment com, per exemple, el de les angleses, que no només no s’atabalen si un Adonis o un Guillem Tell fa un escampall d’articles per tot el taulell i capgira la botiga sencera, sinó que fins i tot es posen a regatejar —oh, horror!— una desena de francs. Però en Guillem Tell no es queda curt: se’n venja, i per un xal de mil cinc-cents francs n’arrenca dotze mil a la milady i, a més a més, d’una manera que ella queda ben contenta. No obstant això, el burgès estima amb passió la noblesa inefable. Al teatre, doneu-li sens falta personatges despresos. En Gustave ha d’irradiar noblesa i prou, i el burgès plora d’emoció. Sense la noblesa inefable no pot ni dormir tranquil. Haver cobrat dotze mil francs en lloc de mil cinc cents ha estat gairebé una obligació: ho ha fet per virtut. Robar és vil, infame, t’envia a galeres; el burgès està disposat a perdonar moltes coses, però no us perdonarà el robatori, encara que els vostres fills es morin de fam. En canvi, si robeu per virtut, oh, llavors se us perdona tot. Això és que voleu faire fortune i acumular moltes coses,[59] és a dir, acomplir el deure de la naturalesa i la humanitat. És per això que en el codi queden distingits d’una manera ben clara els punts sobre el robatori amb un propòsit baix, és a dir, per un bocí de pa, i el robatori per alta virtut. Aquest últim està garantit en grau suprem, s’incentiva i està establert amb una solidesa inusual.

Finalment, però, com és que —i torno al mateix d’abans—, finalment, com és que el burgès encara avui sembla que tingui por d’alguna cosa, sembla que estigui incòmode? Què és el que el neguiteja? Els xarlatans, els garlaires? Però si amb un cop de peu en té prou per enviar-los al diable. Els arguments de la raó pura? Però si aquesta raó ha resultat inconsistent davant de la realitat i, a més a més, els més racionals, els més doctes ara comencen a aprendre que no hi ha arguments de la raó pura, que la raó pura no existeix en aquest món, que la lògica abstracta no és aplicable a la humanitat, que existeix la raó dels Ivans, els Piotrs i els Gustaves, però que no hi ha hagut mai cap raó pura; que no és res més que una ocurrència infundada del segle XVIII. De qui s’ha de tenir por? Dels obrers? Però si els obrers en el fons també són propietaris: tot l’ideal que tenen és ser propietaris i acumular tantes coses com puguin; la naturalesa és així. I la naturalesa no és perquè sí. Tot això s’ha cultivat i s’ha educat durant segles. La nacionalitat no és fàcil de refer, no és fàcil desprendre’s de costums seculars que han penetrat al moll dels ossos. Dels pagesos? Però si els pagesos francesos són uns arxipropietaris, són uns propietaris d’allò més babaus, és a dir, que són el millor i més complet ideal de propietari que us pugueu imaginar. Dels comunistes? Dels socialistes, finalment? Però si aquesta gent en el seu moment la van espifiar de valent i, en el fons, el burgès els menysprea profundament; els menysprea i, malgrat tot, els té por. Sí, encara avui en té por, d’aquesta gent. Però per què n’hauria de tenir por? Si l’abat Sieyès ja va vaticinar, en el seu cèlebre pamflet, que el burgès ho és tot.[60] «Què és el tiers état?[61] No res. Què ha de ser? Tot.» Doncs la cosa ha anat tal com ell va dir. De totes les paraules que es van dir en aquella època, aquestes són les úniques que es van acomplir; les úniques que han quedat. Però el burgès encara no s’ho acaba de creure, malgrat que tot el que es va dir després de les paraules de Sieyès es desinflés i esclatés com una bombolla de sabó. En realitat, després d’ell de seguida van proclamar: Liberté, égalité, fraternité. Molt bé, senyors. Què és liberté? Llibertat. Quina llibertat? La llibertat uniforme perquè tothom faci el que li convingui dins dels límits de la llei. Quan pots fer el que et convé? Quan tens un milió. La llibertat dona un milió a cadascú? No. Què és un home sense un milió? Un home sense un milió no és qui fa el que li convé, sinó aquell amb qui fan el que convé. Què en resulta, d’això? Doncs en resulta que, a banda de la llibertat, també hi ha la igualtat, i justament la igualtat davant de la llei. D’aquesta igualtat davant de la llei, només se’n pot dir que, en la forma en què ara mateix es presenta, tot francès se la pot prendre i se l’ha de prendre com una ofensa personal. Què en queda, de la fórmula? La fraternitat. Doncs aquest és l’apartat més curiós de tots i, per ser francs, encara avui representa el principal entrebanc a Occident. L’home occidental interpreta la fraternitat com una gran força motriu de la humanitat i no s’adona que la fraternitat no es pot treure d’enlloc si no existeix en la realitat. Què cal fer? Cal fer la fraternitat costi el que costi. Resulta, però, que fer la fraternitat és impossible perquè es fa tota sola, es dona en la naturalesa, s’hi troba. En la naturalesa francesa, en canvi, i a l’occidental en general, la fraternitat no hi era, sinó que hi havia el principi personal, el principi de l’entotsolament, el de l’autoprotecció reforçada, el de l’autoabastiment, el d’autodeterminar-se en un Jo particular, el de contraposar aquest Jo a la naturalesa sencera i a tota l’altra gent com si fos un principi autònom independent, del tot igual i equivalent a tot el que existeix fora d’ell. Bé, i d’una autocontraposició com aquesta no en podia sortir la fraternitat. Per què? Perquè en la fraternitat, en la fraternitat de debò, no és la personalitat aïllada, no és el Jo qui ha de procurar-se el dret a l’equivalència i l’equilibri amb tota la resta, sinó que és tota aquesta resta que hauria d’acostar-se sola a la personalitat que exigeix el seu dret, a aquest Jo aïllat i, sense que l’hi demanés, l’hauria de reconèixer sola com a equivalent i igual en drets a ella, és a dir, a tota la resta de coses que hi ha al món. Encara més, aquesta personalitat que es rebel·la i que exigeix, abans que res s’hauria de sacrificar tota ella, sacrificar tot el seu Jo per la societat, i no només no exigir el seu dret, sinó, al contrari, cedir-lo a la societat sense condicions de cap mena. Però la personalitat occidental no està avesada a aquesta manera de funcionar: exigeix per la força, exigeix un dret, vol separar-se… i la fraternitat no sorgeix, doncs. Al capdavall, és possible de regenerar-se? Una regeneració així, però, es consuma al llarg de mil·lennis, perquè unes idees com aquestes primer han de penetrar al moll dels ossos per esdevenir una realitat. I doncs, em direu, cal ser una impersonalitat per ser feliç? Que potser la salvació és en la impersonalitat? Al contrari, al contrari, us dic jo, no només no cal ser una impersonalitat, sinó que cal esdevenir justament una personalitat fins i tot en un grau moltíssim més elevat que el que ara mateix està marcat a Occident. Enteneu-me: el sacrifici propi, total i voluntari, del tot conscient i no exigit per ningú en profit de tothom és, a parer meu, un indici del grau més elevat de maduresa de la personalitat, del poder més elevat d’aquesta, del seu autodomini més elevat, de la més elevada llibertat de la voluntat pròpia. Posar voluntàriament el coll per tothom, anar per tothom a la creu, a la foguera, només és possible quan la personalitat ha assolit una maduresa sòlida. Una personalitat sòlidament madura, del tot convençuda del seu dret de ser una personalitat, que ja no passa cap por per ella mateixa, ja no pot fer res més de la seva personalitat, és a dir, que no pot donar-li cap altre ús que no sigui lliurar-la sencera a tots els altres perquè també siguin unes personalitats exactament igual d’autònomes i felices. És una llei de la natura; normalment hi arrossega els homes. Ara bé, aquí hi ha un fil, un fil que és d’allò més primet però que, si cau a la màquina, ho fa petar i ho destrueix tot de cop. És a saber: és mala cosa haver fet ni que sigui un càlcul petitíssim en benefici propi, en aquest cas. Per exemple: m’ofereixo i em sacrifico sencer per tothom; bé, doncs era necessari que em sacrifiqués del tot, definitivament, sense cap idea de benefici, sense pensar de cap manera que em sacrificava sencer i que a canvi la societat se’m donaria tota sencera. Cal sacrificar-se precisament per donar-ho tot i fins amb el desig que no se’t lliuri res a canvi, que ningú no hi perdi res, amb tu. Però això com s’ha de fer? I és que és ben bé el mateix que no pensar en un os polar. Proveu de marcar-vos aquest objectiu: no pensar en un os polar, i ja veureu que el maleït us vindrà al cap a cada moment. Com s’ha de fer? És del tot impossible de fer, però cal que es faci tot sol, que formi part de la natura, que s’inclogui inconscientment en la naturalesa de tota la tribu; en una paraula, que hi hagi un principi fraternal i afectuós: cal estimar. Cal que cadascú tingui una tirada instintiva per la fraternitat, per la comunitat, per l’acord; tenir-hi tirada malgrat els patiments seculars de la nació, malgrat la tosquedat bàrbara i la brutalitat que han arrelat a la nació, malgrat l’esclavatge secular, les incursions de forasters… En una paraula, cal que l’exigència d’una comunitat fraternal sigui en la naturalesa de l’home, que la tingui de naixement i faci seu aquest costum des de temps remots. En què consistiria aquesta fraternitat si la traslladéssim a una llengua racional i conscient? En el fet que cada personalitat aïllada, sense cap mena de coacció, sense cap benefici propi, digués a la societat: «Només som forts tots junts, preneu-me sencer si en teniu necessitat, no penseu en mi quan feu les vostres lleis, no us en preocupeu en absolut, us cedeixo tots els meus drets i, si us plau, disposeu de mi. És la meva felicitat màxima: sacrificar-me per tots vosaltres i que això no us comporti cap perjudici. M’anorrearé, em diluiré amb una indiferència absoluta, només perquè la vostra fraternitat floreixi i es mantingui». La fraternitat, per contra, ha de dir: «Ens dones massa. El que ens dones, no tenim el dret de no acceptar-t’ho, perquè tu mateix dius que la teva felicitat rau en això i prou; però què hem de fer quan el cor ens fa un mal constant també per la teva felicitat? Pren-ho tot de nosaltres, també. Maldarem a cada moment amb totes les forces perquè tinguis tota la llibertat personal que sigui possible, tota l’autoexpressió que sigui possible. Ara no tinguis por de cap enemic, ni de ningú ni de la natura. Tots et fem costat, tots et garantim la seguretat, tots ens esforcem infatigablement per tu, perquè som germans, tots som germans teus, i som molts i som forts; estigues del tot tranquil i animat, no tinguis por de res i confia en nosaltres».

Després d’això, per descomptat, ja no hi ha res a dividir, aquí tot es reparteix sol. Estimeu-vos els uns als altres, i tot això us serà afegit.

Vet aquí una utopia de debò, senyors! Tot es fonamenta en un sentiment, en la naturalesa, i no pas en la raó. De fet, fins i tot és una humiliació per a la raó. Què en penseu? És una utopia o no?

De nou, però, ¿què ha de fer un socialista si en l’home occidental no hi ha un principi fraternal sinó, al contrari, un principi singular, personal, que es debilita sense aturador, que exigeix els seus drets amb una espasa a la mà? El socialista, en veure que no hi ha fraternitat, mira d’induir que n’hi hagi. Com que no hi ha fraternitat, ell vol fer la fraternitat, compondre-la. Per fer un estofat de llebre, per començar cal una llebre. Però no hi ha llebre, és a dir, no hi ha una naturalesa apta per a la fraternitat, una naturalesa que cregui en la fraternitat, que tota sola tingui tirada per la fraternitat. Desesperat, el socialista comença a fer i a definir la fraternitat futura, en calcula el pes i les mesures, tempta amb el benefici, exposa, instrueix, explica quin benefici traurà cadascú de la fraternitat, què hi guanyarà cadascú, determina com és cada personalitat, fins a quin punt hi té tendència, i determina per endavant el càlcul dels béns terrenals; fins a quin punt algú se’ls mereix i quant cal que cadascú posi voluntàriament en la comunitat en detriment propi. Però quina mena de fraternitat hi ha quan es reparteix i es determina per endavant qui es mereix què i què ha de fer cadascú? Val a dir que es va proclamar la fórmula: «Un per a tots i tots per a un». No es podia pensar res millor que això, per descomptat, sobretot perquè la fórmula sencera està presa d’un llibre conegut per tothom.[62] Però vet aquí que es va començar a aplicar la fórmula a la realitat, i al cap de sis mesos els germans van portar a judici els fundadors de la fraternitat de Cabet. Diuen que els fourieristes han agafat els últims nou-cents mil francs del seu capital i que encara estan provant d’organitzar la fraternitat. No en treuen res. És clar que hi ha el gran al·licient de viure, si no sobre una base fraternal, si més no amb una de purament racional, és a dir, que està bé quan tothom et dona garanties i només t’exigeix feina i consentiment. Però aquí torna a plantejar-se un enigma: sembla que sí que donen totes les garanties a un home, que s’obliguen a donar-li menjar i beure, a trobar-li feina, i que a canvi li exigeixen tan sols una goteta de llibertat personal per al bé comú, una goteta petita, petitíssima. No, l’home no vol viure en aquestes condicions, tampoc, li reca una goteta i tot. Ximple com és, sempre li sembla que això és un presidi i que està millor tot sol perquè tindrà llibertat absoluta. I això que en llibertat li peguen, no li donen feina, es mor de gana i no té cap mena de llibertat, però de cap manera, a aquest sonat igualment li sembla que la seva llibertat és millor. Per descomptat, a un socialista li toca escopir i dir-li que és un imbècil, que no s’ha fet gran, que no ha madurat i que no es fa càrrec del que li convé; que una formiga, una formiga illetrada i insignificant, és més intel·ligent que no pas ell, perquè al formiguer tot va bé, tot està ben quadrat, totes van ben menjades, són felices, cadascuna sap el que ha de fer; en una paraula: l’home encara és ben lluny del formiguer!

En altres paraules: el socialisme bé que pot ser possible, però en algun lloc que no sigui França.

I vet aquí que amb l’última desesperança el socialista finalment proclama: Liberté, égalité, fraternité ou la mort.[63] Bé, aquí ja no hi ha res a dir, i el burgès triomfa definitivament.

Si el burgès triomfa, però, vol dir que també s’ha acomplert la fórmula de Sieyès, literalment i amb una precisió extrema. Així, doncs, per què s’atabala, per què s’arronsa, de què té por, encara, el burgès? Tothom s’ha desinflat, davant seu tothom ha resultat inconsistent. Abans, per exemple en temps de Lluís Felip,[64] el burgès no estava ni de bon tros tan atabalat i espantat, per més que llavors també manava. Sí, però aleshores encara lluitava, pressentia que tenia enemics, i va passar-hi comptes per última vegada amb fusell i baioneta a les barricades del mes de juny. Però la lluita es va acabar, i el burgès tot de sobte s’adonà que estava sol al món, que no hi havia res millor que ell, que ell era l’ideal i que ara ja no li tocava convèncer el món sencer que era l’ideal, com abans, sinó que senzillament havia de fer-se veure amb un posat tranquil i majestuós davant del món sencer com si fos la bellesa extrema i totes les formes possibles de perfecció humana. Una situació incòmoda, digueu el que vulgueu. Napoleó III va venir a ajudar. Com si els hagués caigut del cel, com si fos l’única sortida a les dificultats, l’única possibilitat que hi havia llavors. Des d’aquell mateix moment, que el burgès prospera, paga un preu terrible per la seva prosperitat i continua tenint por, precisament perquè ho ha aconseguit tot. Quan ho aconsegueixes tot, se’t fa feixuc de perdre-ho tot. D’això se’n conclou directament, amics meus, que qui té més por vol dir que és el qui més prospera. No us en rigueu, si us plau. Perquè, ara mateix, què és el burgès?





CAPÍTOL VII


Continuació de l’anterior

I com és que entre els burgesos hi ha tants servents, que a sobre tenen un aspecte tan noble? No em llanceu acusacions, si us plau, no m’escridasseu dient-me que exagero, que calumnio, que és l’odi que parla per mi. Cap a què? Cap a qui? Per què, odi? Hi ha molts servents i prou, i això és així. El servilisme arrela cada vegada més i més en la naturalesa del burgès, i cada vegada es considera més una virtut. Així ha de ser amb l’ordre actual de coses. N’és una conseqüència natural. El més important, però, el més important és que la naturalesa hi contribueix. Ja no parlo, per exemple, del fet que en el burgès hi ha molt d’espionatge congènit. La meva opinió és precisament que el desenvolupament extraordinari de l’espionatge a França, i no d’un espionatge senzill, sinó d’un de magistral, d’un espionatge per vocació que arriba a ser artístic i que té uns mètodes científics, els ve d’un servilisme innat. Quina mena de Gustave idealment noble, sempre que encara no posseís gaires coses, no oferiria a l’instant per deu mil francs una carta de la seva enamorada al marit d’ella i no trairia la seva amant? Potser sí que exagero, però potser parlo basant-me en uns fets concrets. Al francès li agrada moltíssim fer una mica la gara-gara a l’autoritat, i fer-li de servent ni que sigui d’una manera del tot desinteressada, sense ni tan sols esperar-ne una recompensa immediata, a fiar, a compte. Recordeu, per exemple, tots aquests que cercaven llocs cada vegada que hi ha hagut un canvi de govern a França. Recordeu les mandangues i els romanços que han arribat a amanir i les coses que han arribat a confessar. Recordeu un dels iambes de Barbier sobre aquest tema.[65] Un dia en un cafè vaig agafar un diari del 3 de juliol. Me’l miro: cartes de Vichy. Llavors a Vichy hi feia una visita l’emperador i, per descomptat, la cort; hi havia cavalcades, festes. El corresponsal ho descrivia tot. Començava:

Tenim molts genets esplèndids. Per descomptat, heu endevinat de seguida quin n’és el més brillant de tots. Sa Altesa es passeja cada dia acompanyat del seu seguici, etc.



Això s’entén, que es deixi encisar per les qualitats brillants del seu emperador. En pot reverenciar la intel·ligència, la circumspecció, les virtuts, etc. A un senyor tan encisat no li podeu dir a la cara que fingeix. «És la meva opinió, i s’ha acabat», us respondrà, ben bé com ho fan alguns dels nostres periodistes contemporanis. Ja ho enteneu: se sent segur; sap com respondre-us per tancar-vos la boca. La llibertat de consciència i d’opinió és la primera llibertat del món i la principal. Però aquí, en aquest cas, què us pot respondre? Perquè aquí ell ja no observa les lleis de la realitat, trepitja tota versemblança i ho fa intencionadament. I a què deu treure cap, això de fer-ho intencionadament? Perquè no se’l creurà ningú. El genet mateix no s’ho deurà llegir i, si s’ho llegeix, de debò que el franceset aquest que ha escrit la «correspondance»,[66] el diari que l’ha publicada i la redacció del diari, ¿de debò que tots plegats són prou ximples per no adonar-se que al sobirà no li cal per a res la glòria de ser el primer genet de França, que de vell ja no compta en absolut amb aquesta glòria i que és ben clar que, encara que li assegurin que és el genet més hàbil de tot França, no s’ho creurà? Diuen que és un home extremament intel·ligent. No, senyors, aquí el càlcul és un altre: que sigui inversemblant, ridícul, que el sobirà mateix s’ho miri amb repugnància i amb un riure de menyspreu, ja va bé, ja va bé, però en canvi percebrà una submissió cega, percebrà un als vostres peus il·limitat, esclau, ximple, inversemblant, però, malgrat tot, als vostres peus, i això és el més important. Ara jutgeu-ho: si això no formés part de l’esperit de la nació, si una adulació tan infame no es considerés del tot possible, habitual, ben normal i corrent i fins decent i tot… es podria col·locar una crònica així en un diari parisenc? On trobeu una adulació com aquesta a la premsa si no és a França? És precisament per això que parlo de l’esperit de la nació, perquè no és només un diari que s’expressa d’aquesta manera, sinó que gairebé tots ho fan exactament així, tret de dos o tres que no són del tot dependents.

Un dia dinava en un hostal, això ja no era a França, sinó a Itàlia, però hi havia molts francesos a pensió. Parlaven de Garibaldi. Llavors a tot arreu parlaven de Garibaldi. Això era dues setmanes abans d’Aspromonte.[67] En parlaven d’una manera enigmàtica, per descomptat; uns callaven i no volien acabar de donar la seva opinió, d’altres feien cops de cap. El sentit general de la conversa era que Garibaldi havia engegat un afer arriscat, forassenyat i tot. Però, és clar, donaven aquesta opinió amb mitges paraules, perquè Garibaldi era un home tant d’un altre nivell, que potser faria amb seny fins i tot el que semblava massa arriscat a les ments corrents. De mica en mica van anar passant pròpiament a la personalitat de Garibaldi. En van anar enumerant les qualitats: el veredicte va ser força favorable a l’heroi italià.

—No, només hi ha una cosa en ell que em deixa parat —va proferir amb veu forta un francès d’aparença agradable i imponent, d’uns trenta anys, i amb l’empremta a la cara d’aquesta noblesa inusual que salta a la vista en tots els francesos gairebé amb insolència—. Només hi ha una circumstància en ell que em deixa d’allò més estranyat!

Encuriosits, tots van parar atenció a l’orador, per descomptat.

La nova qualitat descoberta en Garibaldi devia ser d’interès per a tots.

—L’any seixanta, durant un temps, a Nàpols, va disposar d’un poder il·limitat i sense cap mena de control. Tenia entre mans un import de vint milions de diner públic! No retia comptes a ningú d’aquest import! N’hauria pogut agafar i amagar el que hagués volgut, i ningú no n’hi hauria exigit explicacions! No en va amagar res i ho va tornar tot al govern, fins a l’últim sou. És gairebé increïble!

Els ulls se li van encendre i tot mentre parlava dels vint milions de francs.

De Garibaldi se’n pot explicar el que convingui, és clar. Però posar el nom de Garibaldi al costat dels que cisen a la bossa pública… això, per descomptat, només ho podia fer un francès.

I amb quina ingenuïtat, amb quina candidesa que ho va deixar anar. Per la candidesa tot es perdona, per descomptat, fins i tot que es perdi la capacitat de comprensió i el sentit de l’honor autèntic; després de llambregar-li la cara, però, que li havia començat a borbollejar en recordar-se dels vint milions, d’una manera del tot involuntària vaig pensar:

«I si al costat de la bossa pública, en lloc de Garibaldi, t’hi haguessis trobat tu, què, company?».

Em direu que això torna a no ser veritat, que tot plegat són casos aïllats, que a casa nostra passa ben bé el mateix i que no puc pas respondre per tots els francesos. És clar que és així, i no parlo pas per tots. A tot arreu existeix la noblesa inefable, i a casa nostra potser encara hauria estat molt pitjor i tot. Però a què treu cap elevar-ho a virtut, això? Sabeu què? Es pot ser tot un bergant, però sense perdre el sentit de l’honor; en canvi, aquí hi ha molta gent honorable que ha perdut del tot el sentit de l’honor i que per això actua amb vilesa sense saber el que fa, per virtut. Allò primer, per descomptat, és més pervers, però això segon, si ho voleu, és més desdenyós. Una catequesi de les virtuts com aquesta constitueix un mal símptoma en la vida d’una nació. Bé, i pel que fa als casos aïllats, no vull discutir amb vosaltres. I és que fins una nació sencera no consisteix sinó en casos aïllats i prou, oi que sí?

Mireu el que n’arribo a pensar. Potser també em vaig equivocar en el fet que el burgès s’arronsa, que encara té por d’alguna cosa. Que s’arronsa, és ben cert que s’arronsa, i també té por; comptat i debatut, però, el burgès prospera d’allò més. Per bé que s’enganya ell mateix, per bé que a cada moment s’informa que tot li va bé, res d’això no li compromet en absolut l’aparença de seguretat en ell mateix. Encara més: per dins està terriblement segur d’ell mateix fins i tot quan es deixa anar. La qüestió és com conviu dins seu tot això alhora, certament, però és així. En general, el burgès és lluny de ser ximple, però té una intel·ligència més aviat curteta, és com si li anés a batzegades. Té una reserva de moltíssimes idees preconcebudes, com si fos llenya per a l’hivern, i té la intenció seriosa de viure amb això ni que sigui durant mil anys. De fet, però, no sé què dic de mil anys: el burgès no parla de mil anys gairebé mai, potser només quan cau en l’oratòria. «Après moi le déluge» es fa servir molt més i s’ajusta més sovint al tema. I quina indiferència per tot, quins interessos més vans i fugaços. A París vaig tenir l’ocasió d’entrar en societat en una casa per on, quan jo hi era, hi passava molta gent. Era ben bé com si tots tinguessin por de parlar de res que no fos el de sempre, que no fos prou fútil, d’alguna cosa d’interès general, bé, dels interessos comuns que fos. Em penso que no podia ser per por dels espies, això, era només que tots havien perdut el costum de pensar coses i de parlar més seriosament. Val a dir que hi havia homes que tenien un interès enorme per saber la impressió que m’havia provocat París, fins a quin punt el venerava, fins a quin punt m’havia deixat bocabadat, aclaparat, anorreat. Encara ara el francès es pensa que és capaç d’esclafar i anorrear moralment. Això també és una característica força divertida. Recordo sobretot un vellet d’allò més amable, sol·lícit i bonhomiós, per qui vaig agafar un afecte sincer. M’anava llançant mirades als ulls mentre em demanava l’opinió sobre París, i va quedar terriblement afligit després que no vaig manifestar un entusiasme especial. Aquella cara bondadosa va arribar a expressar sofrença… Era literalment sofrença, no exagero pas. Oh, estimat Monsieur Le M-re! A un francès, és a dir, a un parisenc (perquè és que, en realitat, tots els francesos són parisencs), no li trauràs mai del cap que no és l’home més important del globus terraqüi. Val a dir que, de tot el globus terraqüi, tret de París en coneix ben poca cosa. I tampoc no té gaires ganes de conèixer res. Això és un atribut nacional, el més característic i tot. Però l’atribut més característic del francès és l’oratòria. Té un amor inextingible per l’oratòria, i amb els anys se li abranda més i més. M’agradaria moltíssim saber quan va començar exactament aquest amor per l’oratòria a França. Per descomptat, el fonamental va començar amb Lluís XIV. És remarcable que a França tot comencés amb Lluís XIV, la veritat. Però el més remarcable és que a tot Europa comencés tot amb Lluís XIV. I com ho va aconseguir, això, aquest rei… no ho puc entendre! Perquè no està especialment per sobre de tots els reis anteriors. Potser va ser el fet que fos el primer de dir: «L’État c’est moi».[68] Això va agradar moltíssim, a l’època va sobrevolar tot Europa. Diria que va ser amb aquesta frase i prou que es va cobrir de glòria. Fins i tot a casa nostra es va fer famosa sorprenentment de pressa. Va ser un sobirà nacionalíssim, aquest Lluís XIV, ben bé d’estil francès, o sigui que no acabo d’entendre com és que a França hi van poder tenir lloc totes aquestes petites malifetes… bé, vaja, les de final del segle passat. Van fer malifetes i van tornar a l’esperit que tenien abans, així va la cosa; però l’oratòria, l’oratòria, oh… és un entrebanc per al parisenc. Està disposat a oblidar-ho tot d’abans, tot, tot, està disposat a entaular converses d’allò més assenyades i a ser el noi més obedient i aplicat, però l’oratòria, l’oratòria és l’única cosa que fins ara no ha pogut oblidar de cap manera. S’entristeix i sospira per l’oratòria; menciona Thiers, Guizot, Odilon Barrot.[69] Ves quina oratòria que hi havia, llavors, es diu de vegades i s’encaboria. Napoleó III ho va entendre, de seguida va decidir que en Jacques Bonhomme no s’havia d’encaboriar, i de mica en mica va posar en funcionament l’oratòria. Amb aquest propòsit, en l’aparell legislatiu hi ha sis diputats liberals, sis diputats liberals autèntics, permanents i fidels, és a dir, uns que pot ser que no puguis subornar, si és que et poses a subornar, i, amb tot, igualment són sis: n’eren sis, en són sis i en seran sis i prou. No n’hi haurà més, no patiu, però tampoc no n’hi haurà menys. I això és una jugada d’allò més astuta, a primera vista. I la cosa, amb tot, a la pràctica és molt més senzilla i se salva amb l’ajuda del suffrage universel.[70] Perquè no parlin gaire més del compte, s’han pres totes les mesures adients, per descomptat. Però es permet xerrar una mica. Cada any, quan toca, es discuteixen les qüestions d’Estat més importants, i el parisenc sent una emoció dolça. Sap que hi haurà oratòria, i està content. Sap molt bé que tot plegat serà oratòria i no res més, per descomptat, que seran paraules, paraules i paraules, i que d’aquestes paraules no en sortirà res de res. Però amb això i tot queda molt i molt satisfet. I ell mateix és el primer de trobar que tot això és d’allò més assenyat. Els discursos d’alguns d’aquests sis representants gaudeixen d’una popularitat especial. I el representant sempre està disposat a pronunciar un discurs per distreure el públic. Cosa estranya: perquè ell està del tot convençut que dels seus discursos no en sortirà res, que tot això només és una broma, una broma i no res més, un joc innocent, una mascarada i, en canvi, parla, ja fa uns quants anys que parla, i parla molt bé, fins amb una gran satisfacció. I, a tots els membres que se l’escolten, els cau la bava i tot de satisfacció. «Parla bé, aquest home!», i al president i a tot França els cau la bava. Però vet aquí que el representant ha acabat, llavors també es posa dret el preceptor d’aquestes criatures dolces i educades. Anuncia amb solemnitat que l’honorable representant ha treballat i desenvolupat de meravella la redacció sobre el tema proposat, «La sortida del sol». Ens han deixat parats, diu, el talent de l’honorable orador, les seves idees i el seu capteniment educat, expressat en aquestes idees, ens hem delectat amb tot, amb tot… Ara bé, malgrat que l’honorable membre es ben mereix la recompensa d’un quadern amb la inscripció: «Pel bon capteniment i els èxits en les ciències», malgrat això, senyors, per determinades raons elevades el discurs de l’honorable representant no serveix de res. Confio, senyors, que esteu totalment d’acord amb mi. Ara s’adreça a tots els representants, i a la mirada li comença a refulgir la severitat. Els representants a qui queia la bava de seguida aplaudeixen el preceptor amb un entusiasme aferrissat, alhora que també agraeixen la satisfacció procurada i estrenyen la mà amb emoció al representant liberal, i demanen que, amb el permís del preceptor, se’ls procuri de nou aquesta satisfacció liberal també en l’ocasió següent. El preceptor, benèvol, ho permet; el que ha fet la descripció de «La sortida del sol» s’allunya, orgullós del seu èxit, els representants s’allunyen llepant-se’n els dits cap a les profunditats de les famílies i al vespre, duts per l’alegria, passegen de bracet de les seves esposes pel Palais Royal, parant l’orella al clapoteig dels rajos de les fonts virtuoses, mentre el preceptor, que ha passat l’informe de tot plegat a qui tocava, anuncia a la França sencera que tot anirà bé.

De vegades, però, quan es tramiten afers més greus, també es posa en marxa un joc més greu. A una de les sessions hi porten el príncep Napoleó en persona. Tots aquests joves estudiants queden aterrits quan, tot de sobte, el príncep Napoleó comença a fer oposició. A la classe hi ha un silenci solemne. El príncep Napoleó fa de liberal, el príncep no està d’acord amb el govern, a parer seu cal fer això i allò. El príncep critica el govern, en una paraula, diu el mateix que podrien dir (se suposa) aquests mateixos nens dolços si el preceptor sortís de la classe ni que fos un minut. Aquí també amb mesura, per descomptat; però és que la suposició és absurda, també, perquè totes aquestes criatures dolces estan educades amb tanta dolcesa que, si el preceptor s’absentés ni que fos una setmana sencera, ells ni es bellugarien. I vet aquí que, quan el príncep Napoleó acaba, el preceptor es posa dret i anuncia solemnement que l’honorable orador ha treballat i desenvolupat de meravella la redacció sobre el tema proposat, «La sortida del sol». Hem quedat parats del talent, les idees eloqüents i el bon capteniment del príncep clementíssim… Estem disposats a lliurar-li el quadern per la diligència i els èxits en les ciències, però… etc., és a dir, tot el que s’ha dit abans; per descomptat, tota la classe aplaudeix amb un entusiasme que frega l’aferrissament, s’enduen el príncep a casa, els estudiants educats surten de classe com uns autèntics xaiets ben educats, i al vespre passegen amb les esposes pel Palais Royal, parant l’orella al clapoteig dels rajos de les fonts virtuoses, etc., etc., etc., en una paraula, que s’ha instaurat un ordre sorprenent.

Un dia ens vam perdre a la salle de pas perdus i,[71] en lloc del departament on es fan els processos penals, vam anar a parar al dels processos civils. Un advocat de cabells arrissats, amb capa i barret, feia el seu discurs i abocava tot de perles d’oratòria. El president, els jutges, els advocats i els oients no tocaven a terra de l’emoció. Hi havia un silenci pietós; hi vam entrar de puntetes. El cas tenia a veure amb una herència; els implicats eren uns frares. Els frares ara s’embranquen en processos a cada moment, sobretot per herències. Fets d’allò més escandalosos i abjectes surten a la llum; però el públic calla i s’indigna ben poc, perquè ara els frares tenen un poder notable, i el burgès és extremament ben educat. Els frares cada vegada tenen més l’opinió que un petit capital és millor que cap altra cosa, millor que tots els somiejos i coses així i que, quan acumules quatre dinerons, llavors pots tenir força, no com amb l’oratòria! Amb l’oratòria i prou no te’n surts. Amb això últim, a parer meu, s’equivoquen una mica. És clar que un petit capital és una cosa d’allò més bona, però per mitjà de l’oratòria també pots fer-ne moltes coses, d’un francès. Les esposes en general se sotmeten als frares, ara fins i tot molt més del que es veia abans. Hi ha l’esperança que el burgès també giri cap aquí. En el procés es va exposar que els frares durant molt anys havien exercit un domini astut, gairebé científic (tenen una ciència per a això), sobre l’ànima d’una dama preciosa i molt adinerada, que l’havien seduïda perquè entrés a viure amb ells al monestir, que un cop allà l’havien espantada amb tota mena de pors fins a fer-la caure malalta, histèrica, i tot plegat d’una manera calculada, científicament gradual. Que, finalment, l’havien deixada malalta, idiota, li havien plantejat finalment que veure’s amb els familiars era un gran pecat davant de Déu i, de mica en mica, l’havien apartada del tot de la família. «Ni tan sols la seva neboda, aquesta ànima virginal i infantil, un àngel de puresa i innocència de quinze anys, ni tan sols ella no gosava entrar a la cel·la de la seva adorada tia, que se l’estimava més que a res del món i que, a conseqüència d’astúcies insidioses, ja no la podia abraçar ni besar-li el front virginal, on residia l’àngel blanc de la innocència…» En una paraula, tot era d’aquest estil; va estar sorprenentment bé. L’advocat que havia parlat semblava que es desfés de l’alegria de saber parlar tan bé, el president es desfeia, el públic es desfeia. Els frares van perdre la batalla únicament a causa de l’oratòria. No defalleixen, és clar. En perden una, en guanyen quinze.

—Qui és l’advocat? —vaig demanar a un jove estudiant que es comptava entre els oients que el reverenciaven. N’hi havia molts, d’estudiants, i tots eren molt ben educats. Em va mirar, perplex.

—Jules Favre! —va respondre, a la fi, amb una commiseració tan desdenyosa que jo, és clar, em vaig atabalar. D’aquesta manera vaig tenir l’ocasió de conèixer la flor i nata de l’oratòria francesa, per dir-ho així, en la seva deu principal.

De deus d’aquestes, però, n’hi ha una pila. El burgès està rosegat per l’oratòria fins al moll de l’os. Una vegada vam entrar al Panteó a donar una ullada als grans homes. Era una hora intempestiva, i ens van demanar dos francs. Després un veterà de guerra decrèpit i condecorat va agafar unes claus i ens va conduir a les criptes de l’església. Pel camí encara parlava com un home, fent només algunes sopes perquè li faltaven dents. En entrar a les criptes, però, al mateix moment que ens va tenir arran del primer sepulcre, va entonar:

—Ci-gît[72] Voltaire… Voltaire, el gran geni de la preciosa França. Va erradicar els prejudicis, va anorrear la ignorància, va combatre l’àngel de les tenebres i va sostenir la llàntia de la instrucció. A les seves tragèdies va assolir la grandesa, si bé França ja tenia Corneille.

El que deia ho tenia ben estudiat, evidentment. En algun moment algú li havia escrit el sermó i ell se l’havia après per a tota la vida; la cara vella i bonhomiosa li va brillar i tot de satisfacció quan va començar a exposar davant nostre el seu discurs elevat.

—Ci-gît Jean-Jacques Rousseau —va continuar, acostant-se a un altre sepulcre—, Jean-Jacques, l’homme de la nature et de la vérité![73]

De cop i volta em va fer gràcia. Amb un discurs elevat, tot es pot vulgaritzar. I era evident que el pobre vell, quan parlava de nature i vérité, no entenia absolutament res del que deia.

—Que estrany! —li vaig dir—. D’aquests dos grans homes, un tota la vida va dir que l’altre era un mentider i un mala peça, mentre que l’altre deia que el primer no era més que un imbècil. I han acabat aquí junts, gairebé de costat.

—Monsieur, Monsieur! —va voler observar el veterà, amb el desig d’objectar alguna cosa, però, tanmateix, no va fer cap objecció i se’ns va endur corrent cap a un altre sepulcre.

—Ci-gît Lannes, el mariscal Lannes —va entonar de nou—, un dels més grans herois que ha tingut França, tan curulla d’herois. No va ser només un gran mariscal i el més hàbil cabdill dels exèrcits, excepció feta del gran emperador, sinó que gaudia d’una altra gran benaurança. Era amic…

—I tant, era amic de Napoleó —vaig dir, volent escurçar el discurs.

—Monsieur! Deixi’m parlar a mi —em va interrompre el veterà, amb una veu que semblava un punt ofesa.

—Parli, parli, que l’escolto.

—Sinó que gaudia d’una altra gran benaurança. Era amic del gran emperador. Cap altre de tots els seus mariscals no va tenir la felicitat de fer-se amic del gran home. Només el mariscal Lannes va ser digne d’aquest gran honor. Quan va morir al camp de batalla per la seva pàtria…

—I tant, una bala li va arrencar totes dues cames.

—Monsieur, Monsieur! Però deixi’m que ho digui jo —va exclamar el veterà amb una veu gairebé planyívola—. Vostè potser ja ho sap, tot això… Però deixi-m’ho explicar a mi, també!

Aquell tipus tenia unes ganes boges d’explicar-ho ell, per bé que nosaltres ja ho sabíem tot.

—Quan va morir —va reprendre de nou— al camp de batalla per la seva pàtria, llavors l’emperador, que tenia el cor tocat i plorava la gran pèrdua…

—Va anar a acomiadar-se’n —vaig gosar interrompre’l un altre cop, i al mateix moment vaig tenir la sensació que havia fet mal fet; em va fer vergonya i tot.

—Monsieur, Monsieur! —va dir el vell, mirant-me als ulls amb un retret planyívol i sacsejant el cap canós—. Monsieur! Ja ho sé, estic convençut que vostè tot això ja ho sap, potser millor que jo. Però com que m’han llogat vostès perquè els ho ensenyi, deixin-me que parli jo. Ara ja no queda gaire…

»Llavors l’emperador, que tenia el cor tocat i plorava (ai las, en va) la gran pèrdua que patien ell, l’exèrcit i França sencera, es va acostar al llit de mort i amb el seu últim comiat va alleujar els cruels patiments del final gairebé davant dels ulls del seu cabdill militar. C’est fini, Monsieur[74] —va afegir, després de llançar-me una llambregada de retret, i va continuar endavant.

»Això d’aquí també és un sepulcre; bé, això són… quelques sénateurs[75] —va afegir amb indiferència, i va dirigir un cop de cap displicent a uns quants sepulcres més que eren allà a la vora. Va gastar tota l’oratòria amb Voltaire, Jean-Jacques i el mariscal Lannes. Això ja va ser un exemple espontani, per dir-ho així, de l’amor del poble per l’oratòria. ¿De debò que tots aquests discursos dels oradors de l’Assemblea Nacional, del convent i dels clubs, en què el poble havia pres part gairebé espontàniament i on s’havia reeducat, li havien deixat només una empremta: l’amor envers l’oratòria per l’oratòria?





CAPÍTOL VIII


Bribri i ma biche

I les esposes, què? Les esposes viuen en prosperitat, ja ho he dit. Per cert: em demanareu per què escric esposes en lloc de dones. Per l’estil elevat, senyors, vet aquí per què. El burgès, quan fa servir un estil elevat, sempre diu: mon épouse. Per bé que en altres capes de la societat també ho facin senzill i diguin, com a tot arreu: ma femme, la meva dona, val més seguir l’esperit nacional de la majoria i del discurs elevat. És més característic, això. A més a més, també hi ha d’altres denominacions. Quan el burgès està emocionat o té ganes d’enredar la dona, sempre li diu: ma biche.[76] I, a la inversa, una dona amorosa, en un accés de juguera graciosa, anomena el seu estimat burgès: bribri,[77] de la qual cosa el burgès, per la seva banda, n’està molt satisfet. Els bribri i les ma biche floreixen constantment, i ara més que mai. A banda del fet que ha quedat establert (i gairebé sense cap mena de discussió) que, en la nostra època embullada, les ma biche i els bribri han de servir com a model de la virtut, l’entesa i l’estat paradisíac de la societat, en retret a les atzagaiades detestables dels absurds vagabunds comunistes, a banda d’això, el bribri cada any es torna més i més complaent en la relació conjugal. Es fa el càrrec que, per més que digui, per més que hi vulgui fer, la ma biche no es pot aturar, que la parisenca està feta per tenir un amant, que el marit és gairebé impossible que passi sense unes banyes i que no diu res, per descomptat, mentre encara ha acumulat pocs diners i no ha aconseguit gaires coses. Quan ha obtingut una cosa i l’altra, però, el bribri en general es torna més exigent, perquè comença a respectar-se d’allò més. Però és que llavors també comença a mirar-se en Gustave d’una altra manera, sobretot si aquest a més a més és un baldragues que no té gaire res. En general, el parisenc que té uns dinerons, si es vol casar, tria una promesa amb dinerons. Encara més: fan comptes prèviament i, si resulta que els francs i les coses d’una banda i de l’altra estan anivellats, llavors s’ajunten. Això passa així a tot arreu, però aquí la llei de l’equitat de butxaques s’ha tornat una habitud particular. Per exemple, si la promesa té ni que sigui un copec de més, ja no la lliuraran a un interessat que en tingui menys, sinó que cercaran un bribri millor. A més a més, els matrimonis per amor cada vegada es tornen més impossibles i es consideren gairebé indecents. Aquesta habitud assenyada de l’equitat indispensable de butxaques i el matrimoni de capitals s’infringeix molt rarament, diria que molt més rarament que en cap altre lloc. El burgès ha organitzat la possessió dels diners de la dona molt a favor seu. Vet aquí per què en molts casos també està disposat a fer els ulls grossos a les escapades de la seva ma biche, i passar per alt algunes coses enutjoses, i és que si no, és a dir, en cas de desavinença, la qüestió del dot podria sorgir d’una manera desagradable. A més a més, si la ma biche comença a mudar-se per sobre de les seves possibilitats, el bribri, que s’adona de tot, s’hi resigna: així la dona li demanarà menys per a vestits. Llavors la ma biche té molt més bon tracte. Finalment, com que la majoria de casaments són un matrimoni de capitals i no es para gaire compte a l’afecte mutu, al bribri no li fa res deixar estar la ma biche i mirar cap a una altra banda. És per això que val més no molestar-se l’un a l’altra. I així hi ha més bona entesa a casa i el murmuri amable dels noms amorosos, bribri i ma biche, ressona cada vegada més sovint entre els cònjuges. I finalment, per dir-ho tot, el bribri en aquest aspecte també ha aconseguit assegurar-se d’una manera sorprenentment bona. El comissari de policia és al seu servei en tot moment. Així ho marquen les lleis que ell mateix ha disposat. I és que, en un cas extrem, si ha sorprès els amants en flagrant délit,[78] els pot matar tots dos sense haver-ne de respondre de cap manera. Això la ma biche ja ho sap i ho elogia. Una llarga tutela ha portat la ma biche a no rondinar i a no somiar, com sí que passa en altres terres bàrbares i ridícules, d’estudiar a la universitat o d’assistir a sessions en clubs i parlaments, per exemple. S’estima més de mantenir la seva actual condició etèria i, per dir-ho així, com de cadernera. L’abillen amb vestits i guants, la treuen a passejar, balla, menja bombons, en aparença la tracten com a una reina, i en aparença l’home davant seu és un no-res. Aquesta forma de relació s’ha forjat d’una manera sorprenentment exitosa i decent. En una paraula, es respecten les relacions cavalleresques, què més es pot demanar? Perquè no li prendran pas el seu Gustave. I d’altres objectius virtuosos i elevats, etc., etc., a la vida tampoc no n’hi calen: en essència, és tan capitalista i garrepa com el cònjuge. Quan els anys de cadernera passen, és a dir, quan ella arriba al punt que de cap manera ja no es pot enganyar més i considerar-se una cadernera, quan la possibilitat d’un nou Gustave esdevé ja una absurditat completa, encara que es tingui una imaginació d’allò més fervent i plena d’amor propi, llavors la ma biche de cop es regenera d’una manera ràpida i fastigosa. No se sap on van a parar la coqueteria, els abillaments, la juguera. Majoritàriament es torna molt malèvola, un tros de mestressa de casa. Va per les esglésies, acumula diners amb el marit, i un cert cinisme tot de sobte li traspua de totes bandes: de cop apareixen una mena de fatiga, el despit, uns instints rudes, una existència que no va enlloc, la conversa cínica. N’hi ha algunes que es tornen unes deixades i tot. No sempre és així, per descomptat; també es donen fenòmens més alegres, per descomptat; a tot arreu hi ha relacions socials com aquestes, per descomptat, però… aquí tot això és més de la terra, més original, més genuí, més complet, aquí tot això és més nacional. Aquí hi ha la deu i l’embrió de la forma burgesa de societat que ara regna al món sencer com una imitació eterna de la gran nació.

Sí, en aparença la ma biche és una reina. Costa d’imaginar i tot la cortesia exquisida i l’atenció pertinaç que l’envolten a tot arreu, en societat i al carrer. La subditalesa superflú és sorprenent; de vegades arriba a un punt de pamfilisme que cap ànima honesta no suportaria. La murrieria evident de l’engany l’ofendria fins al fons del cor. Però la ma biche és la múrria més gran de totes i… això és tot el que li cal… Sempre se sortirà amb la seva i sempre s’estimarà més murriejar que no pas ser franca i directa: és més fiable, segons ella, i dona més joc. I és que el joc, la intriga, ho és tot per a les ma biche; és el més important de tot. I, per contra, com van vestides, com volten pel carrer. La ma biche és afectada, forçada, no gens natural, però és just això el que encisa sobretot els homes més tips i farts i, en part, depravats, que han perdut el gust per la bellesa fresca i espontània. La ma biche no ha madurat gens bé; té el cervellet i el cor d’un ocellet, però en canvi posseeix els secrets d’incomptables trucs i martingales que et sotmeten i et fan anar-li al darrere, com si fos una novetat picant. Poques vegades és bonica. Fins i tot té alguna cosa malèvola a la cara. Però no hi fa res: és una cara mutable i juganera, i que posseeix en un grau altíssim el secret de fingir el sentiment i la naturalesa. Potser el que us agrada d’ella no és justament que aconsegueixi el que és natural per mitjà d’una falsificació, sinó que és el procés mateix de consecució d’aquesta falsificació el que us encisa, són les arts el que us encisa. Al parisenc majoritàriament tant li fa què és amor autèntic i què és una bona falsificació de l’amor. Potser la falsificació li agrada més i tot. A París s’hi manifesta cada vegada més una certa mirada oriental sobre la dona. La camèlia cada vegada està més de moda. «Agafa els diners i enganya’m de la millor manera, és a dir, falsifica l’amor», vet aquí el que exigeixen d’una camèlia. D’una esposa no n’exigeixen gaire més, tampoc, si més no amb això ja queden contents, i és per això que se’ls permet un Gustave, sense dir res i amb condescendència. A més a més, el burgès sap que en la vellesa la ma biche servirà els seus interessos i que l’ajudarà amb tenacitat a acumular diners. De jove i tot és d’una ajuda extraordinària. De vegades s’encarrega de tot el negoci, ensarrona els clients, en una paraula, és la seva mà dreta, l’encarregada. Com no li hauria de perdonar un Gustave, així. Al carrer, la dona és intocable. No l’ofèn ningú, tothom li obre pas; no com a casa nostra, on una dona que no sigui vella del tot no pot fer ni dues passes pel carrer sense que algun individu, un militar o un arrossegat, no li doni una ullada sota el barret i li proposi de fer coneixença.

Val a dir que, malgrat la possibilitat d’un Gustave, la relació entre el bribri i la ma biche té una forma ritual força amable i sovint ingènua i tot. En general —i això em va saltar a la vista—, gairebé tots els estrangers són incomparablement més ingenus que els russos. Costa d’explicar-ho amb més detall; cal que cadascú se n’adoni. Le russe est sceptique et moqueur,[79] diuen els francesos de nosaltres, i és veritat. En general, som uns cínics, valorem menys el que és nostre, ni tan sols no ens agrada, no hi professem el més gran dels respectes, si més no, perquè no entenem de què va; ens colem en els interessos europeus i en els de tota la humanitat, sense pertànyer a cap nació, i és per això que, naturalment, ens ho mirem tot d’una manera més freda, com si fos una obligació i, en qualsevol cas, d’una manera més distant. Ara, que jo també m’he distanciat del tema. El bribri de vegades és extremament ingenu. Quan passeja vora les fonts, per exemple, es posa a explicar a la seva ma biche per què l’aigua surt enlaire, li explica les lleis de la natura, mostra un orgull nacional davant d’ella per la bellesa del bosc de Boulogne, la il·luminació, el joc de les grandes eaux de Versalles,[80] els èxits de l’emperador Napoleó i la gloire militaire,[81] gaudeix de la curiositat i el delit d’ella i en queda ben satisfet. La més murriesca de les ma biche també mostra tendresa pel cònjuge, és a dir, no és que sigui una mena de falsificació, sinó que és una tendresa desinteressada, malgrat les banyes del marit i tot. Per descomptat que no pretenc arrencar les teulades de les cases, com el diable de Lesage.[82] Em limito a explicar el que em va saltar a la vista, el que em va semblar. «Mon mari n’a pas encore vu la mer»,[83] us diu qualsevol ma biche, i a la veu li ressona una commiseració sincera i ingènua. Això vol dir que el marit encara no ha anat a Brest ni a Boulogne per veure la mar. Heu de saber que el burgès té algunes necessitats d’allò més ingènues i serioses, que gairebé han esdevingut una habitud burgesa general. El burgès, per exemple, a banda de la necessitat d’acumular i la de l’oratòria, té dues necessitats més, dues necessitats del tot legítimes, consagrades per l’habitud general i que ell es pren d’una manera extremament seriosa, si no patètica. La primera necessitat és voir la mer, veure la mar. De vegades el parisenc es passa tota la vida vivint i treballant a París i no veu la mar. Per què ha de veure la mar? No ho sap ni ell, però en té un desig imperiós, sentit, va ajornant el viatge d’un any a l’altre perquè normalment la feina el reté, s’angoixa, i la seva dona comparteix sincerament la seva angoixa. En general, tot això té molt de sentimental, i ho respecto. Finalment aconsegueix trobar temps i mitjans; es prepara i se’n va uns dies a «veure la mar». En tornar, explica amb afectació i entusiasme les seves impressions a la dona, la família i els amics, i tota la vida guarda un record dolç del fet que ha vist la mar. L’altra necessitat legítima i no menys imperiosa del burgès, i sobretot del burgès parisenc, és se rouler dans l’herbe.[84] El cas és que al parisenc, quan surt de la ciutat, li agrada en extrem rodolar per l’herba i s’ho pren gairebé com un deure, que compleix amb dignitat i tot, amb la sensació que, en fer-ho, s’uneix avec la nature,[85] i sobretot li agrada si mentrestant hi ha algú que se’l mira. En general, fora ciutat el parisenc considera que té l’obligació ineludible d’esdevenir immediatament més despreocupat, més juganer i més galant i tot, en una paraula, de semblar un home més natural, més proper a la nature. L’homme de la nature et de la vérité! No deu ser amb Jean-Jacques que el burgès va començar a manifestar aquesta reverència redoblada per la nature? Val a dir que aquestes dues necessitats, voir la mer i se rouler dans l’herbe, el parisenc majoritàriament només se les permet quan ja s’ha forjat una posició, en una paraula, quan ja es comença a respectar, està orgullós d’ell mateix i es veu com un home. Se rouler dans l’herbe resulta dues, deu vegades més dolç i tot quan es fa sobre una terra de propietat, comprada amb els diners del treball. En general, quan es retira, al burgès li agrada comprar terra en alguna banda, procurar-se una casa, un hort, un tancat, gallines i una vaca. I si tot plegat té unes dimensions microscòpiques, tant li fa; el burgès sent un entusiasme d’allò més infantil i commovedor: «Mon arbre, mon mur»,[86] es diu a ell mateix i a tothom que convida a casa, i més endavant no deixa de repetir-s’ho a cada moment tota la vida. Vet aquí on se rouler dans l’herbe és més dolç que enlloc. Per acomplir aquesta obligació, es procura sens falta un pradell davant de casa. Algú em va explicar que a un burgès no hi havia manera que li creixés l’herba al lloc destinat al pradell. Ell sembrava, regava, hi escampava gespa segada d’una altra banda, però de la sorra no en sortia ni hi arrelava res. El lloc aquest era davant de casa. Llavors va comprar una mena de gespa artificial; va anar expressament a París, va encarregar un cercle de gespa de tres passes de diàmetre i cada dia, després de dinar, estenia aquesta catifeta d’herba llarga ni que fos per enganyar-se, apaivagar la seva necessitat legítima i rodolar per l’herba. En els primers moments d’embriaguesa per una propietat adquirida amb el treball pot arribar a passar això i tot, de manera que aquí no hi ha pas res d’inversemblant des d’un punt de vista moral.

Però un parell de mots sobre en Gustave, també. En Gustave és com el burgès, és clar, és a dir que és un dependent, un comerciant, un homme de lettres, un oficial. En Gustave és ben bé com el bribri, però solter. Però la qüestió no és aquesta, sinó amb què va engalanat i embolicat ara, en Gustave, quina aparença té, quin plomatge porta. L’ideal d’en Gustave varia en funció de l’època i al teatre sempre se’l representa amb l’aspecte que té en la societat. Al burgès li agrada molt el vodevil, però encara li agrada més el melodrama. El vodevil, modest i alegre —l’única obra d’art que no es pot trasplantar gairebé a cap altre terrer, i que només pot viure al lloc on ha nascut, a París—, el vodevil, per més que captiva el burgès, no l’acaba de satisfer. Malgrat tot, li sembla que és una fotesa. El que li cal és una cosa elevada, li cal una noblesa inefable, li cal sentimentalisme, i el melodrama té tot això. Sense el melodrama, el parisenc no pot viure. Mentre el burgès visqui, el melodrama no morirà. És curiós que ara es regenera fins i tot el vodevil. Si bé continua sent alegre i còmicament divertit, ara comença a barrejar-s’hi amb força un altre element: la moralitat. Ara el burgès troba que és extremament sagrat i imprescindible fer un sermó per a ell mateix i la seva ma biche sempre que en té ocasió. A més a més, ara el burgès té un domini il·limitat, és un poder; i els autorets de vodevils i melodrames sempre són uns servents i sempre exalten el poder. Vet aquí per què el burgès triomfa, ara, fins i tot quan se’l posa en ridícul, i al capdavall sempre li exposen que tot anirà bé. Cal pensar que aquesta mena d’exposicions aquieten seriosament el burgès. Tot home pusil·lànime que no està del tot convençut de l’èxit del que fa presenta la necessitat punyent de desenganyar-se, d’animar-se, d’aquietar-se. Comença a creure’s i tot els indicis favorables. Això és ben bé el que passa aquí. En el melodrama, però, s’hi presenten uns trets elevats i unes lliçons elevades. Això ja no és humor; això ja és el triomf patètic de tot allò que el bribri estima i que li agrada. El que li agrada més de tot és la tranquil·litat política i el dret d’acumular diners amb l’objectiu de fer-se una llodriguera amb més calma. Aquest és el caràcter amb què ara s’escriuen els melodrames, també. I també és el caràcter amb què hi apareix en Gustave. En Gustave sempre pot servir per comprovar a cada moment què és el que el bribri considera que és un ideal de noblesa inefable. Abans, ja fa temps, en Gustave apareixia com un poeta, un artista, un geni no reconegut, exhaust, turmentat per la persecució i les injustícies. Lliurava una lluita encomiable, i la cosa sempre s’acabava que la vescomtessa, que patia per ell en secret, però per qui ell mostrava una indiferència desdenyosa, l’ajuntava amb la Cécile, la seva minyona, que no havia tingut mai ni un copec però que de cop i volta tenia diners infinits. En Gustave habitualment es revoltava i rebutjava els diners. Però llavors la seva obra es coronava d’èxit en una exposició. Al seu apartament de seguida hi irrompien tres milords ridículs que li oferien cent mil francs cadascun pel seu proper quadre. En Gustave es reia d’ells amb menyspreu i anunciava, amb una desesperança amarga, que tots els homes eren uns bergants indignes del seu pinzell, que ell no arrossegaria l’art, l’art sagrat, a la profanació d’uns pigmeus que fins llavors no havien vist com n’era, de gran. Aleshores, però, irrompia la vescomtessa i anunciava que la Cécile es moria d’amor per ell i que per això havia de pintar un quadre. En aquest moment en Gustave s’adonava que la vescomtessa, la seva antiga enemiga, per culpa de la qual fins llavors cap dels seus quadres no havia estat exposat, l’estimava secretament; que es venjava d’ell per gelosia. Per descomptat, en Gustave tot seguit acceptava els diners dels tres milords, després d’esbroncar-los un altre cop, la qual cosa els deixava ben contents; després corria a veure la Cécile, li acceptava el milió, s’acomiadava de la vescomtessa, que se n’anava a la seva hisenda, i, havent contret un matrimoni legítim, s’anava procurant fills, una armilla apelfada i un bonnet de coton,[87] i sortia a passejar al vespre amb la ma biche entre fonts virtuoses que, per descomptat, amb el clapoteig plàcid dels seus rajos li recordaven la constància, la fermesa i la placidesa de la seva felicitat terrenal.

De vegades passa que en Gustave no és un dependent, sinó una mena d’orfe exhaust i oblidat, però amb l’ànima plena de la més inefable noblesa. De cop i volta resulta que no és orfe ni de bon tros, sinó que és fill legítim de Rotschild. Li cauen milions. Però en Gustave rebutja aquests milions amb orgull i desdeny. Per què? Perquè és el que demana l’oratòria. Però vet aquí que irromp Madame Beaupré, que està enamorada d’ell i que és la dona del seu cap. Li anuncia que la Cécile està a punt de morir d’amor per ell i que ha d’anar a salvar-la. En Gustave endevina que Madame Beaupré està enamorada d’ell, recull els milions i, després d’esbroncar-los a tots amb unes paraules d’allò més fastigoses perquè en tot el gènere humà no es dona una noblesa tan inefable com la seva, se’n va a trobar la Cécile i s’hi ajunta. La banquera se’n va a la seva hisenda. En Beaupré està triomfant, perquè la seva dona, que estava a punt de perdre’s, ha quedat casta i pura, mentre que en Gustave es procura criatures i al vespre surt a passejar vora les fonts virtuoses, que amb el clapoteig dels seus rajos li recorden etc., etc.

Ara la noblesa inefable es manifesta sobretot bé en oficials de l’exèrcit, bé en enginyers militars, bé en algú altre d’aquest estil, però sobretot a l’exèrcit i sens falta amb la cinta de la Legió d’Honor, «pagada amb la seva sang». Per cert, que aquesta cinta és terrible. Qui la porta s’envaneix de tal manera que gairebé no s’hi pot tenir tracte, no s’hi pot compartir vagó, ni seure-hi de costat al teatre ni coincidir-hi en un restaurant. Li falta poc per escopir-vos, fa el fatxenda davant vostre sense cap vergonya, esbufega i s’ofega de tant fatxendejar, de manera que al final comenceu a sentir nàusees, teniu un vessament biliar i us veieu obligats a demanar un metge. També és destacable que ara al teatre es para una atenció massa especial a Monsieur Beaupré, si més no molta més que abans. En Beaupré ha acumulat molts diners i s’ha procurat moltes coses, per descomptat. És directe, senzill, un xic ridícul pels seus costums burgesos i pel fet que és un marit; és bonhomiós, però, sincer, magnànim i inefablement noble en l’acte en què ha de patir perquè sospita que la ma biche li és infidel. Malgrat tot, però, decideix perdonar-la amb magnanimitat. Resulta que ella és pura com una colometa, per descomptat, que només ha fet una mica la trapella, que s’ha deixat arrossegar per en Gustave i que el bribri, que la té aclaparada amb la seva magnanimitat, li és més preuat que cap altra cosa. La Cécile continua sense ni cinc, per descomptat, però només al primer acte; perquè després resulta que té un milió. En Gustave és orgullós i desdenyosament noble, com sempre, però ara és més fatxenda perquè fa de soldat. El més preuat del món per a ell és la seva creu, pagada amb sang, i «l’épée de mon père».[88] D’aquesta espasa de son pare en parla a cada moment, sense que vingui a tomb, a tot arreu; no s’entén gens de què va, la cosa; renega, escup, però tothom li fa reverències, i els espectadors ploren i aplaudeixen (ploren literalment). No en té ni cinc, per descomptat, això és sine qua non. Madame Beaupré n’està enamorada, per descomptat; la Cécile, també, però ell no té cap sospita de l’amor de la Cécile. La Cécile gemega d’amor al llarg dels cinc actes. Al final neva o alguna cosa per l’estil. La Cécile es vol tirar per la finestra. Però a baix se senten dos trets, tothom s’hi acosta corrents; en Gustave, pàl·lid, amb el braç embenat, surt a escena a poc a poc. La cinta, pagada amb sang, li lluu a la levita. El calumniador i seductor de la Cécile ha estat castigat. Finalment, en Gustave s’oblida que la Cécile l’estima i que tot això són trucs de Madame Beaupré. Però Madame Beaupré està pàl·lida, espantada, i en Gustave endevina que ella l’estima. Però torna a sentir-se un tret. És en Beaupré, que s’ha matat per desesperança. Madame Beaupré xiscla i corre cap a la porta, però apareix en Beaupré en persona, carregant una guineu morta o alguna cosa per l’estil. Vet aquí la lliçó que la ma biche no oblidarà mai. S’arramba al bribri, que l’hi perdona tot. De cop i volta, però, la Cécile té un milió i en Gustave torna a revoltar-se. No es vol casar, en Gustave, ronseja, renega amb paraules fastigoses. És imprescindible que en Gustave renegui amb paraules fastigoses i que tant li faci el milió, altrament el burgès no el perdonaria, hi hauria poca noblesa inefable; no us penseu que el burgès es contradiu, si us plau. No patiu: el milió no esquivarà la parella feliç, és inevitable i al final sempre apareix en forma de recompensa per la virtut. El burgès no s’enganyarà ell mateix. En Gustave al final agafa el milió de la Cécile, i després comencen les fonts inevitables, les gorretes de cotó, el clapoteig dels rajos, etc., etc. D’aquesta manera, hi ha molt de sentimentalisme, noblesa inefable a cabassos, en Beaupré, que ha triomfat i els ha deixat a tots aclaparats amb les seves virtuts familiars i, sobretot, sobretot hi ha el milió, en forma de fat, en forma de llei de la natura, per al qual va tot l’honor, la glòria i l’adoració, etc., etc. El bribri i la ma biche surten del teatre del tot satisfets, tranquils i confortats. En Gustave els acompanya i, quan ajuda la ma biche de l’altre a pujar al fiacre, li fa un petonet a la mà… Tot va com toca.





FIÓDOR MIKHÀILOVITX DOSTOIEVSKI (Moscou, 1821 - Sant Petersburg, 1881) és un dels escriptors més grans de la literatura russa i més influents de la història de la literatura. La seva va ser una infantesa molt dura: la seva mare moriria molt jove a conseqüència d’una tuberculosi, deixant set fills i la figura paterna d’aquests fills sotmesa per la depressió i l’alcoholisme. A l’Acadèmia d’enginyeria militar de Sant Petersburg s’endinsa en l’obra de Shakespeare, Pascal i els romàntics francesos, alhora que defuig els estudis tècnics d’una carrera que acabaria l’any 1943. La traducció al rus de la novel·la de Balzac Eugénie Grandet i l’aparició de la seva primera novel·la Pobres gents (1846) li confereixen un gran èxit de crítica i converteixen el jove escriptor en una figura literària. L’any 1849 és deportat a Sibèria per pertinença a una organització conspirativa anomenada Cercle Petrashevsky. El seu càstig a morir afusellat li serà commutat per cinc anys de treballs forçats instants abans de la seva execució. Aquest fet el marcarà profundament: les depressions, aguditzades pels seus atacs epilèptics, els seus problemes econòmics i la seva addicció al joc, configuraran el seu viratge ideològic envers posicions conservadores políticament i un anhel constant de trobada amb Déu. L’any 1864 escriu Apunts del subsol, cartografia emocional on destria els temes que nodriran les seves grans novel·les posteriors. Els darrers quinze anys de la seva vida són un exercici febril d’escriptura; així apareixen successivament Crim i càstig (1866), El jugador (1866), L’idiota (1968), Els dimonis (1871), L’adolescent (1875) i Els germans Karamàzov (1879).





Notes


[1] Fiódor Dostoievski, Apunts del subsol, en aquesta mateixa col·lecció, núm. 44. <<



[2] Ingrid Kleespies, «Caught at the Border: Travel, Nomadism, and Russian National Identity in Karamzin’s “Letters of a Russian Traveler” and Dostoevsky’s “Winter Notes on Summer Impressions”», The Slavic and East European Journal, vol. 50, 2 (estiu del 2006), p. 231-251. <<



[3] Aleksandr I. Herzen, «Cartes dels anys 1860-1864», a Obra completa en trenta volums, a cura de Viatxeslav P. Volguin, Moscou: Akadémia naük SSSR, 1963, vol. XXVII, llibre 1, p. 247. <<



[4] Joseph Frank, Dostoevsky. The Stir of Liberation (1860-1865), Princeton University Press, 1988, p. 233. <<



[5] Les novel·les gòtiques d’Ann Radcliffe (1764-1823) eren molt populars a la Rússia del segle XIX. (Totes les notes són del traductor si no s’hi indica una altra cosa.) <<



[6] Expressió del poema El somni (1834), del poeta eslavòfil Aleksei S. Khomiakov (1804-1860), en referència a un Occident que ha perdut la grandesa del passat. (Nota de l’edició russa.) <<



[7] Al·lusió al conflicte constitucional que vivien els Estats alemanys a l’època anterior a la primera unificació. (Nota de l’edició russa.) <<



[8] Al·lusió a l’escena descrita a les Cartes d’un viatger rus (1792), de Nikolai M. Karamzín (1766-1826). (Nota de l’edició russa.) <<



[9] Aleksandr S. Puixkin (1799-1837), gran renovador de la llengua i les lletres russes, va introduir en la literatura els versos i les estrofes populars. D’aquí surt el retret d’uns avantpassats que, fins llavors, estaven avesats a models pretesament més elevats. <<



[10] Fàbrica del perfum lleuger conegut com a aigua de colònia, que el químic italià Gian Maria Farina (1685-1766) havia creat el 1709 a la ciutat homònima. <<



[11] En francès, ‘l’aigua de colònia o la vida’. <<



[12] El Bal Mabille era un establiment per a burgesos rics on es ballava el cancan. Apareix en textos d’Aleksandr I. Herzen (1812-1870) i d’Ivan S. Turguénev (1818-1883). (Nota de l’edició russa.) <<



[13] Citació aproximada d’una frase de Denís I. Fonvizin (1745-1792), literat i lingüista, en una carta escrita a Aachen el 1778: «El francès està privat de raó, i trobaria que tenir-ne és una desgràcia a la vida perquè l’obligaria a raonar quan es podria divertir». (Nota de l’edició russa.) <<



[14] Vissarion G. Belinski (1811-1848), influent crític literari d’idees liberals. <<



[15] Piotr Ia. Txaadàiev (1794-1856), pensador rus que proclamava que tota la llum podia venir només d’Occident. <<



[16] Vers del poema El garlaire. Apunts de l’habitant de Petersburg A. F. Belopiatkin (1845), de Nikolai A. Nekràssov (1821-1877). <<



[17] Al·lusió a la insurrecció dels cosacs de Pugatxov, que apareix a La filla del capità (1836), d’Aleksandr S. Puixkin (1799-1837). Les altres obres citades de l’autor són els Relats del difunt Ivan Petróvitx Belkin (1830), una aproximació a la Rússia popular, i Eugeni Oneguin (1823), monumental novel·la en vers que conté una crítica als costums de l’aristocràcia. <<



[18] Fonvizin polemitzava amb la filosofia francesa de l’època pel fet que aquesta no acceptava la religió com a fonament dels actes morals. (Nota de l’edició russa.) <<



[19] Al·lusió als eslavòfils que, com el literat i ideòleg de l’eslavofília Konstantín S. Aksàkov (1817-1860), es passejaven amb indumentària antiga i pròpia dels pagesos russos. (Nota de l’edició russa.) Dostoievski fa servir dos noms marcadament eslaus per evocar la tradició, Uslad i Liudmila. <<



[20] Després de la reforma emancipadora de la servitud de 1861, alguns terratinents veien les entitats locals, comarcals i provincials en què participaven els camperols («una cosa d’aquestes», en el text) com una amenaça als seus interessos. <<



[21] Al·lusió a un passatge de les Escenes de províncies (1857), de l’escriptor satíric Mikhaïl Saltikov-Sxedrín (1826-1889). <<



[22] Comèdia molt exitosa, escrita el 1769 per Denís I. Fonvizin; és una de les primeres peces russes de teatre modern. <<



[23] Citació inexacta de dos versos del poema A la presa de Varsòvia (Cant per a Caterina II…) (1794), de Gavrila Derjavin (1743-1816). <<



[24] Pseudònim col·lectiu, sota el qual Aleksei K. Tolstoi (1817-1875) i els seus cosins Aleksei, Aleksandr i Vladímir M. Jemtxújnikov van escriure i publicar nombroses obres satíriques. <<



[25] Batalla contra els turcs de l’exèrcit de Caterina II, comandat pel príncep Potiomkin (1788). <<



[26] Aquest fragment i els següents són una recreació lliure de Dostoievski. (Nota de l’edició russa.) <<



[27] Mitrofan T. Prostakov (Mitrofànuixka) és el protagonista de la comèdia El menor (1782), de Denís I. Fonvizin. És l’arquetip d’un jove ximple, malcriat, egoista, capriciós i dropo. <<



[28] Citació d’un vers del poema Reflexió (1838), de Mikhaïl Iu. Lérmontov (1814-1841): «I dels passats ens avorreixen els grans luxes / i la disbauxa escrupolosa, pueril» (traducció d’Helena Vidal i Miquel Desclot; Poesia russa, Edicions 62, 1983). <<



[29] Citació del capítol IV de Les ànimes mortes (1842), de Nikolai V. Gógol (1809-1852). El personatge de Nozdriov s’inventa aquesta expressió, i tot seguit s’aclareix que deu fer referència a la perfecció més absoluta. <<



[30] Assótov és l’adaptació del cognom d’un dels personatges d’El brigadier. En rus és Gvozdílov, cognom de l’arrel de gvozdit, ‘assotar’. <<



[31] Citació inexacta de la comèdia Llàstima de seny (1823), d’Aleksandr S. Griboiédov (1795-1829). <<



[32] Citació inexacta de la «Història del capità Kopeikin», inserida en el capítol X de Les ànimes mortes, de Nikolai V. Gógol. <<



[33] Tant Bazàrov com Kukxinà, que apareix tot seguit, són personatges de la novel·la Pares i fills (1862), d’Ivan S. Turguénev, que havia suscitat polèmica a les revistes literàries arran de les implicacions polítiques dels personatges. <<



[34] En francès, ‘per aparentar’. <<



[35] Aleksandr Txatski, un noble jove i idealista, és el protagonista de Llàstima de seny, d’Aleksandr S. Griboiédov. <<



[36] Citació de la mateixa obra. <<



[37] Pàvel Fàmussov és un altre personatge de l’obra. Un noble conservador i un punt cínic, pare de la Sófia, la noia de qui en Txatski està enamorat. <<



[38] Marc Atili Règul (299-246 aC), magistrat i cònsol romà, idealitzat com a heroi de les virtuts romanes. <<



[39] En francès, ‘però això meu és una altra cosa’. <<



[40] Aquests i els següents són tots personatges de Llàstima de seny, d’Aleksandr S. Griboiédov. <<



[41] Citació del Jurament sobre el Sant Sepulcre (1832), del poeta romàntic Nikolai A. Polevoi (1796-1846). <<



[42] En francès, ‘a la manera dels de la mitja soldada’. L’expressió prové dels oficials del Primer Imperi francès, apartats del servei actiu per la Restauració amb la soldada reduïda a la meitat. <<



[43] En francès, ‘el seu estament’. <<



[44] En francès, ‘home de lletres’. <<



[45] En francès, ‘propietari’. <<



[46] En francès, ‘per veure París’. <<



[47] Al·lusió a Joan 10, 16: «Encara tinc altres ovelles que no són d’aquest ramat, i també les he de guiar. Elles escoltaran la meva veu, i hi haurà un sol ramat i un sol pastor». La Bíblia, versió catalana de la BCI. <<



[48] Versió russa del nom popular en anglès dels membres de la Societat Unida dels Creients en la Segona Aparició de Crist (els shakers, a partir dels moviments extàtics en les cerimònies), una secta protestant fundada a l’Anglaterra del segle XVIII i establerta després als Estats Units. <<



[49] En francès, ‘t’ho creus, això?’. <<



[50] Joan 11, 25-26: «Jo soc la resurrecció i la vida; qui creu en mi, viurà, encara que mori; i tot aquell qui viu i creu en mi, no morirà eternament». <<



[51] En francès, ‘el tercer estament ho és tot’. <<



[52] En francès, ‘després de mi, el diluvi’. Frase atribuïda a Lluís XV de França (1710-1774) com a expressió de nihilisme, egoisme i apatia. <<



[53] França va participar en dues campanyes colonials a Mèxic els anys 1861 i 1862. <<



[54] En francès, ‘bullit, carn d’olla’. <<



[55] Novel·la del francès Paul de Kock (1793-1871), apareguda en traducció russa el 1834. (Nota de l’edició russa.) <<



[56] En francès, ‘glòria militar’. Jacques Bonhomme és un malnom dels camperols francesos. <<



[57] A la dècada de 1860, el teatre Mikhàilovski de Sant Petersburg va acollir gires de companyies franceses d’òpera i opereta. (Nota de l’edició russa.) <<



[58] Personatges històrics i de ficció als quals s’atribueixen diverses virtuts i habilitats militars. (Nota de l’edició russa.) <<



[59] En francès, ‘fer fortuna’. <<



[60] Emmanuel-Joseph Sieyès (1748-1836), un dels teòrics de la Revolució Francesa, el 1789 va publicar l’influent Qu’est-ce que le tiers état? <<



[61] En francès, ‘tercer estament’. <<



[62] La fórmula en qüestió és l’epígraf de la utopia Viatge a Icària (1840), d’Étienne Cabet (1788-1856). <<



[63] En francès, ‘llibertat, igualtat, fraternitat o la mort’. <<



[64] Lluís Felip I de França (1773-1850), últim rei dels francesos (1830-1848). <<



[65] Es refereix al poema La curée (1830), d’Henri Auguste Barbier (1805-1882), dramaturg i poeta francès d’inspiració revolucionària. (Nota de l’edició russa.) <<



[66] En francès, ‘correspondència’. <<



[67] L’agost de 1862, Giuseppe Garibaldi (1807-1882) va resultar ferit i fet presoner en una batalla al peu del massís calabrès d’Aspromonte. <<



[68] En francès, ‘l’estat soc jo’. <<



[69] Adolphe Thiers (1797-1877), François Guizot (1787-1874) i Odilon Barrot (1791-1873), polítics de signe divers. <<



[70] En francès, ‘sufragi universal’. <<



[71] En francès, ‘sala de passos perduts’. <<



[72] En francès, ‘aquí jeu’. <<



[73] En francès, ‘l’home de la natura i de la veritat’. <<



[74] En francès, ‘s’ha acabat, senyor’. <<



[75] En francès, ‘uns senadors’. <<



[76] En francès, ‘amor meu, reina meva, tresor meu’. <<



[77] En francès, ‘ocellet’. <<



[78] En català, ‘en flagrant delicte’. <<



[79] En francès, ‘el rus és escèptic i burleta’. <<



[80] En francès, ‘les grans fonts’. <<



[81] En francès, ‘glòria militar’. <<



[82] Al·lusió a la novel·la Le diable boiteux (El dimoni coix, 1707), d’Alain-René Lesage (1668-1747). <<



[83] En francès, ‘el meu marit encara no ha vist la mar’. <<



[84] En francès, ‘rodolar per l’herba’. <<



[85] En francès, ‘amb la natura’. <<



[86] En francès, ‘el meu arbre, el meu mur’. <<



[87] En francès, ‘gorra de cotó’. <<



[88] En francès, ‘l’espasa de mon pare’. <<





