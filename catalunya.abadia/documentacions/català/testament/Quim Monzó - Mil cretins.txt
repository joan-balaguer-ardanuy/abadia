Mil cretins és una obra que reuneix dinou contes de l’escriptor barceloní Quim Monzó. Està estructurada en dues parts, amb relats més llargs a la primera i més breus a la segona. La primera n’aplega set: El senyor Beneset, L’amor és etern, Dissabte, Dos somnis, Miro per la finestra, La lloança i L’arribada de la primavera. La segona n’inclou dotze: La sang del mes que ve, Trenta línies, Un tall, Una nit, Una altra nit, Enllà de la nafra, Per molts anys, Qualsevol temps passat, La plenitud de l’estiu, El noi i la dona, La forquilla i Xiatsu.

Va ser publicada l’any 2007. El 2008 va guanyar el Premi Maria Àngels Anglada. Ha estat traduïda a diferents llengües, com l’anglesa, l’alemanya, la francesa, la italiana i l’espanyola.

Monzó passa comptes amb el dolor, la vellesa, la mort i l’amor. Valent i sense concessions, mira a la cara el difícil equilibri entre vida i misèria humana.





Quim Monzó





Mil cretins




ePUB v2.1

GossetInofensiu 17.10.14





Títol original: Mil cretins

Quim Monzó, 2007

Edició digital: GossetInofensiu (v1.0)

Segona edició: EpubCat (v2.0)

Correcció d’errates: sibelius (v2.1)

ePUBCat base r1.3





«—Tio, deixa’ns entrar.

—Teniu invitació?

Fan que no amb el cap.

—Llavors no puc».



ROMAN POLANSKI

Rozbijemy zabawç





1





EL SENYOR BENESET


El fill del senyor Beneset arriba a la residència geriàtrica i saluda la noia que hi ha a recepció, una noia amable i sensata que va ser, de fet, qui, quan buscava una residència on cuidessin el senyor Beneset, va decantar la balança i va fer que optés per aquesta i no per l’altra que també li agradava, al Putxet. La noia i el fill del senyor Beneset xerren de quatre coses. De com va la vida en general, de la Setmana Santa que s’acosta, del nou asfaltat del carrer i de com està el senyor Beneset últimament. Quan ja sembla que han parlat prou estona, el fill diu «En fi…» i somriu com dient «Es molt interessant la conversa però t’he de deixar i he d’anar a l’habitació». La noia, que en el fons està cansada d’haver de parlar de quatre tòpics semblants amb cada familiar o amic de cada resident, fa cara d’«Hòstia, a mi també em sap molt de greu, però entenc que hi ha coses que són primordials, i una és visitar el pare». De manera que el fill del senyor Beneset s’allunya del taulell i va cap al pati. El travessa fent sonar la grava sota els peus amb ímpetu adolescent, entra a l’ascensor, arriba a la planta tercera i enfila el passadís cap a l’habitació. Es la 309. Truca amb els dits: toc toc toc; primer suau, després més fort i, finalment, com que no hi ha resposta —el senyor Beneset sordeja tant que és probable que no el senti—, fa girar el pom de la porta i hi entra. El senyor Beneset és davant del mirall. Es posa bé les calces, unes calces negres, de blonda, d’aquestes que els francesos en diuen culottes i els anglesos French knickers.

—T’he dit sempre que truquis, abans d’entrar a les habitacions —diu el senyor Beneset.

—Ja he trucat, pare, però no em senties! —diu el fill. Crida perquè, si no cridés molt, això tampoc no ho sentiria. Està a punt de preguntar-li com és que fa mesos que no es posa el sonotone, que de què van servir tots aquells viatges a la botiga del carrer Balmes, per fer-ne el motllo i ajustar-lo, i ensenyar-li com es col·loca, si ara el sonotone és sempre dins de l’estoig, oblidat en un calaix. Però no diu res perquè calcula que, si ho fes i (per aquelles coses de la vida) el pare decidís tornar-lo a fer servir, seria ell l’encarregat de buscar piles noves, d’ensenyar-li una altra vegada a col·locar-se’l, i qui sap si fins i tot hauria d’engegar una altra vegada el procés per fer-li el motllo, perquè amb el temps aquesta mena de plàstics perden flexibilitat i, un cop endurits, ja no s’ajusten com al principi i s’han de fer de nou. Per això s’estima més callar.

—T’ho he dit sempre, des de ben petit, que truquis a les portes abans d’entrar a les habitacions. ¿Que no t’ho he dit sempre?

El fill s’acosta al pare i li fa un petó a la galta. El pare també n’hi fa un, i l’agafa pel clatell, perquè no allunyi la cara i així poder-n’hi fer un altre. El pare estima molt el seu fill. Es l’única cosa que té al món.

—Però tu, sempre com si sentissis ploure. Se’t diuen les coses i no en fas cap cas.

—Pare…

—Ara em diràs que no és veritat. —El senyor Beneset va ben afaitat i el bigoti blanc li resplendeix sobre la pell morena. Mira el seu fill fixament—. ¿Que beus? No beguis, eh, que a tu sempre t’ha agradat beure. Tens el nas vermell, i el nas vermell el tenen els que beuen molt. Per això, als tebeos, als borratxos els pinten un nas vermell. I tu tens el nas vermell. No beguis, t’ho dic jo. Fixa’t què li va passar al tiet Toni, que va acabar alcohòlic. Ai, el Toni… Aquell també bevia molt; per això va acabar alcohòlic. Però ell tenia un motiu per fer-ho. Se li va morir la filla i la dona el va deixar, pobret. Ja t’ho he explicat alguna vegada.

Al senyor Beneset se li inunden els ulls de llàgrimes, però fa com si no. El fill es fixa que s’ha tallat els cabells ben curts. Per ajudar-lo a canviar de tema, amb els dits li fa el gest de les tisores mentre somriu i assenteix en senyal d’aprovació. La cara del senyor Beneset s’il·lumina.

—¿Oi que queden bé així, curts? A aquesta edat els cabells ben curts van molt millor. No t’has de preocupar de pentinar-te’ls. I quan te’ls rentes s’eixuguen de seguida i no agafes cap pulmonia.

Del respatller de la cadira, el senyor Beneset agafa els sostenidors, també negres i també de blonda. Té els braços tan prims que, quan se’ls posa darrere l’esquena per cordar-se els sostenidors, sembla que se li hagin de trencar. El fill s’acosta a ajudar-lo.

—Deixa, deixa, que ja ho faig jo. No necessito ajuda de ningú. Encara no sóc com tots aquests vells que hi ha per aquí. Està tot ple de vells, això. És terrible arribar a vell. Per això t’has de cuidar, ara que hi ets a temps. No beguis. Perquè sé que beus. T’agrada molt beure. Quina vergonya, aquell dia que els amics et van haver de portar a casa, que estaves tan begut que havies perdut el coneixement. I prou de parlar, que em canso.

Amb el caminador el senyor Beneset va, a poc a poc, cap al lavabo. Es mira al mirall, s’ajusta els sostenidors.

—Acosta’m el tamboret.

El fill li acosta el tamboret de plàstic blanc que hi ha sota la dutxa. El senyor Beneset agafa el necesser que hi ha a la lleixa i s’asseu. D’una bossa transparent plena de boles de cotó fluix de tots colors n’agafa una, rosa. Descargola el tub de base de color, n’impregna el cotonet i lentament s’escampa la base per la cara. Després s’hi aplica pólvores de maquillatge, perquè no li brilli la pell. Es perfila els llavis amb llapis marró i, quan està a punt de passar-hi la barra color granat, truquen a la porta. Es la noia que ve a fer-li el llit.

—Bon dia, senyor Rafael —li diu.

—Bon dia, maca —contesta el senyor Beneset. S’adreça al seu fill i li diu—: És la Margarita, una noia molt maca. ¿Oi que és maca, la Margarita? La Margarita és cubana. Es un país preciós, Cuba. Tenen molta canya de sucre, ¿oi que sí, Margarita? —La Margarita fa que sí amb el cap.

Quan s’acaba de repassar els llavis, el senyor Beneset comença amb els ulls. Marca una ratlla per sota i una altra per sobre. A les parpelles s’hi posa ombra marró, i ataronjada entre la cella i la parpella. Després, a les pestanyes, rímel. Esbufega. Demana al fill que li acosti la brusa. Es en un penjador. El fill l’hi acosta. Se la posa.

—Adéu, senyor Rafael —diu la Margarita quan ha acabat de fer el llit. Se’n va.

—És una noia molt guapa —diu el senyor Beneset—. Tanca la porta bé, tanca. Que no ens sentin. ¿Oi que és molt guapa? Hi ha noies molt guapes, aquí, pobretes, cuidant vellassos. Jo les veig i em fan pena. Penso: pobres noies, ves si no podrien estar fent una altra feina que no pas cuidar vellassos. Però, esclar, al país d’on vénen, perquè totes vénen d’un país o un altre, hi ha gana, i aquí es guanyen la vida. La Margarita és cubana. De Cuba. Però no menja carn. Es vegetariana. Tu també hauries de deixar de menjar carn, potser. O potser no. ¿Ja et cuides prou? N’hi ha una altra, aquesta no és cubana, que es diu Yuli, que té uns pits grossos, bonics; és molt maca. I jo ja sé que aquí tothom va pel qüento, que si pagues, doncs aviat ho tens solucionat. I són tan guapes… Els he hagut de dir que no em dutxin, perquè se’m posava el mànec com una branca. N’hi havia una, n’hi havia una que em deia: «Ai, senyor Rafael, que gros que és… I a la seva edat!». Jo els dic que ho deixin, que aquesta zona ja me la faig jo, perquè em fa cosa, pobretes, que estiguin aquí, tan joves, remenant la carn d’olla d’un vell. Però segur que molts se n’aprofiten, segur. I són netes. Ho fan amb guants. No com aquestes velles que de vegades fan veure que s’equivoquen d’habitació i se’t fiquen al llit per si vols que t’ho facin. Amb la boca, m’ho va proposar una. ¿Ja saps què vull dir? ¿M’entens, oi, què vull dir?

A poc a poc el senyor Beneset va cap al llit, s’hi asseu. Es posa els pantis, la faldilla i les sabates, amples i sense taló. Agafa una bossa de paper, d’aquestes amb dues nanses, hi fica una ampolleta d’aigua, un necesser i un diari vell. Amb el caminador el senyor Beneset, surten tots dos al passadís, agafen l’ascensor i, per anar al pati del darrere, passen per la sala. Saluden dues dones i un home que seuen de costat, en butaques de vímet i amb la mirada perduda. Al pati localitzen un banc, el senyor Beneset treu el diari, espolsa el banc, s’hi asseu, treu el tap de l’ampolla d’aigua i en fa un glop.

—L’he omplert abans que vinguessis. Per estar a punt. Véns tan de tant en tant que no vull perdre ni un minut… Jo ja sé que tens molta feina, fill meu, jo ja ho sé, i no et faig retret que només vinguis de tant en tant.

El senyor Beneset es repassa el rouge de la comissura dels llavis amb un dels deu o dotze mocadors de paper que du repartits per les diverses butxaques de la jaqueta. Després es pentina la gespa de cabells blancs d’un centímetre d’altura que li ha deixat la perruquera. L’ha de vigilar sempre, que no se n’hi vagi la mà, perquè té tendència a fer anar, de seguida que pot, la màquina elèctrica. I s’entén el perquè, li explica el senyor Beneset: amb màquina, una tallada de cabells s’enllesteix en un moment i, en canvi, amb tisores s’hi ha d’estar més estona. Cobri per tallades fetes o per hores, a la perruquera li interessa esbandir la feina com més ràpid millor.

—Aquí —diu—, quan algú es mor diuen que se n’ha anat. Tu saps que algú s’ha mort perquè, de cop, deixa de ser-hi. De cop ja no hi és mai: no és al jardí, ni al menjador ni a la sala de la tele, no és enlloc, i fins el dia abans hi era sempre. El primer dia, passi: pot ser que estigui malalt. Però si fa dies que no és enlloc i preguntes què li ha passat et diuen que se n’ha anat. Se n’ha anat, ¿on? No t’ho aclareixen. La setmana passada se’n va anar un altre. De vegades, a la nit, sents sorolls als passadissos. De cop i volta tot de passes amunt i avall, ràpides, amb pressa. Se’n deuen endur un cadàver, penso sempre, i és lògic que se l’enduguin a mitja nit per no preocupar els altres que hi vivim.

El senyor Beneset observa el seu fill i, com que el té a contrallum, a penes li veu la cara i li explica que dubta si potser s’hauria finalment d’operar de la cataracta de l’ull dret (de la de l’esquerre se’n va operar fa cinc anys, just abans del primer càncer). Però també li diu: ¿per què aquesta inversió de temps i tots aquests maldecaps si sap que li queda poc temps de vida i aquest poc temps ja és massa? Fa un glop d’aigua de l’ampolla. Nota que a la comissura dels llavis se li ha agrumollat un tel de saliva i s’hi passa un dels mocadors que du a les butxaques, però aleshores nota que ha escampat el pintallavis.

—Ho he empastifat tot, ¿oi?

—No, només una mica. De’m el mocador, que t’ho arreglo.

Amb el mocador el fill li neteja tot el pintallavis que ha escampat cap a la galta. No li diu que no encerta mai la línia dels llavis i que se’n va més enllà, ni que les línies que dibuixa a les vores dels ulls són errants.

—De vegades —explica— somio que em criden des del cel. Mon pare, ma mare, tots els meus germans. ¿I el Rafelet, com és que triga tant a venir? Jo sóc l’únic que queda, aquí. El primer de morir va ser el Ricardo. Després, mon pare, ja fa… ¿Quants anys fa? Ni sé els anys que fa. Seixanta-no-sé-quants anys, fa. L’últim va ser l’Arcadi i ja en fa vint. —El senyor Beneset és vidu des de fa tres anys. Tot i que la dona també és morta, curiosament no apareix als somnis, convidant-lo a afegir-se-li. Només és la família de sang (els pares, els germans) la que el crida—. He viscut vint anys més que el germà meu que ha viscut més. Ja en tinc prou. Si pogués em pendria una d’aquestes pastilles que hi ha, que t’adormen i un cop t’has adormit ja no et despertes, perquè no és sols que t’adormin, sinó que mentre t’adormen et maten sense cap dolor. No vull patir més. L’altre dia li vaig dir a la metgessa: «¿Per què no me’n dóna una i així acabem ràpid?». Em va renyar: «No digui això ni de broma!». No ho deia de broma. ¿Què sap ella si ho dic de broma o no? Ho dic de debò però ningú no em creu. De vegades miro la finestra i penso que fàcil seria llançar-s’hi. El que costa és enfilar-s’hi. Si pogués enfilar-m’hi, asseure-m’hi i passar les cames a l’altra banda, rai. Però no tinc prou forces, i a tu no et puc demanar aquest favor.

Alguns vells que passen pel pati el miren descaradament. N’hi ha un, assegut al banc del davant, que li mira les cames amb ulls caiguts i la boca mig oberta. El fill pensa que, si ha d’anar gaire amb pantis, li hauria de dir que valdria la pena que es depilés, però en acabat calcula que, si li fes cas, seria ell l’encarregat de comprar les maquinetes d’afaitar, la cera o el que sigui que es faci servir per depilar les cames, i decideix no dir res. El senyor Beneset observa el fill.

—Va, anem a l’habitació.

—Ja vols pujar? No fa ni mitja hora que som aquí.

—Ja n’hi ha prou. De debò. Estic cansat.

El fill ajuda el pare a aixecar-se. Travessen la sala on les dues dones i l’home seuen de costat, amb la mirada perduda. Agafen l’ascensor, arriben a la planta. A l’habitació, el senyor Beneset s’asseu al llit i mira el rellotge.

—Encara falta una estona per dinar. Tu vés-te’n, que prou feina tens. I no tinguis pressa per venir, que sé que tens moltes obligacions.

Es besen, el fill fa mitja volta, s’allunya, s’atura a la porta, es gira, diu adéu al pare amb la mà, tanca la porta i amb el mocador s’eixuga el pintallavis que el petó li ha deixat a la galta. Mentre el fill entra a l’ascensor, el senyor Beneset treu el necesser i comença a arreglar-se els repelons. Després es talla les ungles i se les llima. Tot seguit obre el pot del pintaungles i hi aplica una capa. Comença pel dit petit de la mà esquerra i acaba pel petit de la dreta. Quan la primera capa s’ha assecat, hi aplica la segona.





L’AMOR ÉS ETERN


Xoquem quan tombem la cantonada. Jo vaig de pressa, amb la cartera i el paraigua penjat del braç perquè, encara que ara al vespre no plogui, al matí, quan he sortit de casa, el cel era gris i queia una pluja que amenaçava de durar fins a la nit. La Carolina també anava de pressa, sense paraigua però amb una bossa de pell d’aquestes que es duen penjades de l’espatlla, i dues altres de ben grosses, de plàstic, amb el nom i l’adreça d’una botiga de roba de casa. Feia cinc anys que no ens vèiem. Xoquem ben bé de cara i tot seguit ens reconeixem. «Hola», diu ella i és com si no sabés on mirar. «Hola», dic jo, adreçant-li la mirada ben bé als ulls perquè no es noti que en el fons tampoc no sé on mirar. «Quina casualitat», diu, i després rectifica, com per demostrar que vol anar més enllà del nivell u de tòpics: «Encara que tampoc no se’n pot dir casualitat: vivim a la mateixa ciutat». «¿Com estàs?», pregunto. «Estic bé», diu, «¿Quants anys feia que no ens vèiem?». «Potser cinc», aventuro de seguida perquè, just quan hem topat, he pensat que feia cinc anys que no ens vèiem, tal com ja he explicat abans. «Menys», diu, «ens vam veure aquell dia que sorties del cine». I és veritat. No hi havia pensat. Un dia, quan feia mesos que ho havíem deixat, jo sortia del cine amb la Clara i vaig trobar la Carolina que hi feia cua. Anava sola i si no vaig intercanviar-hi més de dues paraules va ser precisament perquè anava amb la Clara, i després a casa vaig pensar a telefonar-li, però no en tenia el número i, a mesura que passaven les hores, vaig anar pensant que era millor no dir-li res i deixar que les coses quedessin tal com estaven. De fet, ens havíem vist a la porta d’un cine i no semblava prou excusa per trucar-li. Trucar-li ¿per dir-li què? Ara me la torno a trobar, doncs, uns quants anys després. «Estic bé», repeteix, «ara estic bé, però al principi et vaig trobar a faltar molt». «Això vol dir que ja no em trobes a faltar». «Esclar que no. Em faltaria un bull si encara et trobés a faltar». «Doncs jo sovint penso en tu». «Pensar en algú no és trobar-lo a faltar. Jo també vaig pensar en tu aquell dia que ens vam veure a la cua del cine». «Però si no ens haguéssim vist no hauries pensat en mi ni en aquell moment». «Jo no he dit que no pensi o no hagi pensat mai en tu».

Quedem una mica ridículs, carregats amb carteres, bosses i un paraigua. «¿Què ens va passar?», dic. «Ui, quina frase!», es queixa, «Sisplau, frases així, no, i menys tants anys després». I, com si de cop la neguitegés aquella conversa, diu: «En fi, me n’he d’anar…». «Jo ara menjaré alguna cosa, abans d’anar cap a casa», li dic. «¿Ja no sopes cada dia a casa, passi el que passi?», pregunta. «No. M’he tornat més flexible. De vegades menjo en algun bar, el que sigui, i així quan arribo a casa ja ho tinc fet. ¿T’hi apuntes?». Fa veure que s’ho rumia un moment.

La taula de la cafeteria és de fòrmica blanca. També són blanques les cadires. Jo m’assec en una; la Carolina en una altra, davant meu. Les bosses, la maleta i el paraigua ocupen una tercera cadira. La Carolina ha demanat una hamburguesa, amb ceba confitada i cogombre, i se la va menjant a poc a poc. Abans, ni amb tres hamburgueses no n’hauria tingut prou, i les hauria acompanyat amb munts de patates i amanida. Menjava molt, no s’engreixava gens i estava molt orgullosa d’aquesta peculiaritat seva. Ara que menja menys encara està més prima, però conserva les formes de fa cinc anys. La plenitud dels pits, el cul rotund, la boca goluda que no acaba de tancar mai del tot; ara tampoc, de manera que li puc veure les dues pales, i de tant en tant la punta de la llengua que surt a humitejar els llavis.

No puc evitar fer anar els dits, doblegats com si fossin un personatge de conte infantil escenificat —trip trap trip trap— cap a la seva mà, que és damunt la taula, immòbil i expectant, a la distància justa perquè no pugui evitar enfilar-hi els dits —trip trap— i acariciar-l’hi. «No ho hauries de fer», diu. Li contesto: «Em pensava que si feia que els dits fossin un personatge de conte m’acceptaries l’acostament». Somriu. Va ser ella qui em va ensenyar a convertir la mà en un personatge de conte. Son pare sempre li explicava contes, quan era una nena i estava malalta, i estava malalta ben sovint. Carolina, Carolina, guapíssima Carolina amb qui no vaig voler mai anar a viure… Amb qui no vaig tenir mai valor d’anar a viure, deia ella quan discutíem per això. Quan finalment el personatge de conte deixa de ser-ho per reconvertir-se en una mà que cobreix i acaricia la seva, em mira amb els ulls humits, com si jo no sabés la facilitat amb què aconsegueix que se li humitegin els ulls. Després de l’hamburguesa anem fins a casa seva, que és a prop. Es només un moment, per deixar-hi les bosses de la botiga i, així, anar a fer una copa sense haver-les d’arrossegar, però un cop som dalt ja no en sortim.

Al matí, quan me’n vaig quedem per veure’ns al vespre. Anem a sopar i, després, a casa seva. L’endemà ens tornem a veure. Després, durant tres dies no ens telefonem. Al quart dia, ella telefona. Fa veu molesta: «¿Com és que no deies res?». «Tu tampoc no deies res», li contesto. «Em pensava que t’havies empipat per alguna cosa, o que te n’havies atipat». «No», li dic, «per mi, quedem». Tornem a quedar i, aquella nit, tot són grans xerrades sobre si estem repetint un error, sobre si és una bestiesa veure’ns tan sovint, encara que bona part de les converses siguin per refermar que no tenim cap obligació de comprometre’ns a res, etcètera. El cap de setmana el passem plegats, a casa seva, i l’altre també. I diumenge al vespre som a la cuina, en una escena que presagia les pitjors rutines: jo, amb uns pantalons de pijama i ella amb una samarreta de màniga curta que li va tres mides gran. Un renta els plats i l’altre els esbandeix i els col·loca a l’escorreplats.

Passo la nit regirant-me pel llit. ¿No em dec pas estar equivocant? A veure si ara acceptaré el que fa anys no volia. Perquè, tot i les diatribes contra el compromís, sembla evident que en qualsevol instant ho proposarà. ¿Amb quins arguments? ¿El d’estabilitzar la relació, per exemple? Però tampoc no és segur que ho proposi. Tot i que, si ho proposés, ¿què hi respondria, jo? Han passat els anys i fins i tot a mi em volta de vegades pel cap la idea de deixar de viure sol. Però, en l’hipotètic cas que la Carolina ho proposés, dir que sí em semblaria una concessió terrible, perquè seria com si ella hagués guanyat la partida. Però de fet encara no ha dit res, probablement perquè suposa que, com abans, jo no hi estaria d’acord, perquè per mi els compromisos han estat sempre sagrats, de manera que si algun cop em lligo a algú de manera definitiva, serà efectivament per sempre i no per deixar-ho al cap d’un cert temps. ¿O potser és que ara ja no en té ganes? Penso que, si jo ara entreobrís mínimament la porta, ella perdria de cop el desig d’entrar-hi. Em giro i em regiro, i em sembla que a la seva banda de llit ella tampoc no dorm gaire. En una de les regirades ens abracem. Queda clar que cap dels dos no dorm, encenc el llum de la tauleta, la Carolina s’aixeca i va al lavabo, sento com orina, badallo, contemplo com torna i em mira des dels peus del llit. La llum comença a entrar per les escletxes de la persiana. Al cap d’una estona, amb la mà plana pico el matalàs perquè s’estiri al meu costat. Diu que no, que el despertador està a punt de sonar i que val més que es vesteixi. Dissimuladament, em torço l’erecció cap a un costat. La Carolina torna al bany, es dutxa, apareix a mig vestir, agafa una brusa de l’armari, desapareix amb la brusa a la mà, torna ja del tot vestida, em fa un petó, atura l’alarma del despertador i em diu que em quedi al llit una estona més, si vull. Com que tinc són, li dic que sí i li somric. Sento com tanca la porta, penso en el munt de vegades que l’hi havia sentit tancar i recordo com n’és d’horrible la vida en parella. M’hi estic una estona més, només per fer el mandra, dic, però m’adormo.

I em desperto vint minuts després. Em dutxo, em vesteixo, i no em puc estar de tafanejar els llibres que té als prestatges, les capsetes —com li agraden les capsetes, a aquesta dona!—, la pipa d’ònix, una bola de vidre amb una pagoda a dins. La gires i s’omple de neu. Damunt de la taula hi té papers. Una carta de l’administrador del pis. El programa d’una obra de teatre. Carpetes i carpetes. Quan fa anys li deia que era molt desordenada em contestava que no era pas veritat, que el que passava era que el seu ordre no coincidia amb el meu. Però les cartes, les notes, les factures, els records, tot ho aplegava en carpetes més aviat cronològiques que no pas temàtiques. Obro un calaix. Sempre s’indignava quan descobria que li regirava els calaixos, i apel·lava al dret a la intimitat. ¿I el diari personal? ¿Encara en deu escriure un? ¿O el pas dels anys li ha fet oblidar aquest tic adolescent? Obro un segon calaix. Hi ha un sobre del gimnàs, amb els horaris. Una llibreta en blanc, amb tot de rebuts de botigues entre les pàgines. Una carpeta amb rebuts de la casa. Obro un tercer calaix. Una carpeta amb cartes i fotos. En alguna foto hi surto jo, sis o set anys enrere. Miro els remitents dels sobres. Alguns homes. ¿Els nòvios d’aquests anys? En llegeixo algunes. ¿Per què no s’ha embolicat definitivament amb cap? Hi ha un mapa d’Hongria, postals de diversos països, un mapa del metro de Barcelona. Obro un altre calaix. A la carpeta groga hi ha cartes de la mare i del pare, fotografies de quan era petita, a l’escola, d’excursió, de jove, notes de l’escola primària. A la carpeta verda hi ha tot de papers mèdics. El primer és un sobre gran, de la mútua, la mateixa que ja tenia aleshores. A dins hi ha una radiografia i dos fulls enganxats amb un clip. A mesura que els llegeixo m’envaeix una suor tota freda.

No em costa gaire trobar el telèfon de la Carmen i quedar amb ella. Fa anys era una de les seves millors amigues, i l’única amb qui em sento amb prou confiança per parlar-ne. Li pregunto què en sap. «¿T’ho ha dit ella?», em pregunta. «Ens hem vist bastant, aquests últims dies», li contesto. «¿De debò us torneu a veure? Es una sort per la Carolina que estiguis amb ella aquest poc temps que li queda». Em mira amb ulls a punt de la llàgrima. La Carmen m’agradava molt i, quan sortia amb la Carolina, de vegades flirtejàvem i en algun moment havíem arribat al petó. «Però ¿què li han dit els metges?», pregunto. «¿Què té exactament?».

Al vespre, quan la Carolina i jo ja hem sopat i passegem entre els nois que salten en monopatí per damunt dels bancs, de cop li agafo la mà i li dic que hi he estat rumiant força i que la realitat és que últimament ens veiem un dia sí i l’altre també i que, si això és així i de fet quedem gairebé cada dia, sembla molt més sensat que visquem plegats. Em mira amb ulls incrèduls. Està guapíssima. Pàl·lida, potser, però sempre ha estat pàl·lida. Es de les dones a qui la pal·lidesa embelleix. Ni al pic de l’estiu no anava mai a la platja per posar-se morena. Quan s’atipa de mirar-me amb ulls incrèduls, els abaixa i em diu que no. ¿Per què hem de viure plegats? Precisament era jo qui sempre deia que no cal viure plegats, que la millor solució per evitar l’avorriment és viure cadascú a casa seva i trobar-nos només quan ens vingui de gust. «¿Què t’agafa, ara?», em diu. «Potser en aquests anys m’he fet gran», li dic, «potser ens fem grans sense adonà’ns-en, i això també és un motiu per anar a viure junts». «No», diu la Carolina, però no dono la batalla per perduda i insisteixo tota la nit. De manera que unes quantes hores després cedeix i al cap de pocs dies anem a viure plegats. Per no complicar el procés, decidim que de moment ve a viure a casa meva, que és força més gran que la seva. Amb un únic viatge de camió aconseguim portar totes les seves coses i cada matí ja ens llevem l’un al costat de l’altre.

Intento detectar senyals de la malaltia, però a un profà tot li sembla equívoc. La Carolina està igual que sempre des que ens hem retrobat: riallera, tendra i amb aquests seus ulls rodons i tan vivaços que no diries que… Està pàl·lida, sí; però això, ja ho he dit abans, és una característica seva. M’esforço a ser amable, a convertir-me en allò que en podríem dir un company amatent, i arriba un dia que, preu per preu, decidim que potser hauríem de casar-nos. A ella la faria tan feliç… M’ho diu la Carmen, amb qui de tant en tant ens veiem per comentar la jugada. De manera que l’hi proposo i una setmana més tard ens casem. Al jutjat, res de protocol·lari: ella amb un vestit gris perla i jo amb una corbata que no m’havia posat mai. La Carmen em mira amb ulls agraïts, m’abraça i, mentre fantasiejo amb besar-la a la comissura dels llavis, em diu a cau d’orella que el que estic fent és fenomenal, que no li dirà mai a la Carolina que ho sé i que, dins de la desgràcia, pot estar contenta de tenir un home com jo. Pobra Carolina, penso jo, i per no pensar en els llavis de la Carmen mentre em parla intento pensar en els de qui ja puc anomenar, amb tota propietat, la meva muller.

Però passen les setmanes i, a còpia de setmanes, mesos. Ja en fa deu que vivim plegats. No és que m’ho passi malament amb ella i molt menys que desitgi que es mori. En absolut. Però si no hagués estat perquè s’havia de morir, no me n’hi hauria anat mai a viure, i molt menys m’hi hauria casat. Es evident que no puc encarar-m’hi i preguntar-li: «Mira, Carolina, a veure, ¿quan t’has de morir?». Tampoc no puc interessar-me per saber què li diuen aquests metges que suposo que visita, perquè oficialment no sé ni tan sols que els visiti, ni que tingui cap malaltia. I, a propòsit, ¿no seria lògic parlar-ne, ara que estem casats? Però no goso plantejar la pregunta, ni interessar-me per l’assumpte, perquè se suposa que no en sé res, i si n’hi parlés ella podria rumiar-hi i descobrir que si hi he anat a viure és per pena, i això la destrossaria. Però cada mes que passa veig més clar que hauria de ser ella qui me’n digués alguna cosa. ¿Per què m’ho amaga? ¿Quina falta de confiança és aquesta? La situació comença a desagradar-me. És evident que no sento per la Carolina una passió tan forta com per viure amb ella i un cop i un altre els meus pensaments acaben al mateix carreró sense sortida: no hi viuria ni m’hi hauria casat si no fos per la malaltia.

I, en canvi, ella, no solament no es mor sinó que quan veu dones embarassades o mares amb nens en cotxets m’agafa del braç i em mira amb uns ulls tots tendres. Suposo que a altres homes ja els començaria a voltar pel cap la idea que potser seria millor deixar de viure plegats, divorciar-se, però jo m’he casat amb la Carolina per acompanyar-la fins al final. Precisament aquesta era la clau de les nostres discussions fa anys: que si jo mai em comprometia ho faria per sempre i no per deixar-ho al cap d’un quant temps. Potser en qualsevol moment la malaltia s’agreugi i aleshores, en pocs dies, la Carolina es mori. Si li digués que ho hem de deixar perquè em pensava que havia de viure poc temps i que en canvi la situació s’allarga i s’allarga, això l’entristiria tant que estic segur que les defenses li fallarien de cop, la malaltia se li agreujaria i es moriria. I no és això el que de fet vull. Jo vull —o volia— fer-li companyia fins que es morís, no provocar-li la mort. Tota la vida me’n sentiria culpable! De manera que arriba un dia que celebrem l’aniversari de casament —també vam celebrar el del dia que vam anar a viure junts— i la Carolina prepara un sopar especial i, quan estem acabant el pastís i el xampany, es posa tota seriosa, s’humiteja els llavis abans de parlar i em diu: «T’he de dir una cosa». Jo tanco els ulls i penso: ara em dirà que està embarassada, que no sap com ha estat però que esperem un nen, i si arribem al part em trobaré al cap de poc vidu i amb un nen a coll. Penso tot això i el cap em roda, però el que em diu no és gens això, sinó, de fet, la confessió que he anhelat tant. Em diu que els últims anys han estat molt durs per ella, que no me n’havia dit res per no preocupar-me, però que durant uns anys ha estat greument malalta, d’una malaltia terrible amb ben poques possibilitats de sortir-se’n, però que, en el seu cas, aquestes possibilitats han triomfat, de manera que finalment se n’ha sortit, i està convençuda que això ha estat, fonamentalment, gràcies a mi, que si no m’arriba a trobar quan vam xocar en aquella cantonada, molt probablement no s’hauria salvat. «Et dec la vida», em diu, i em besa.





DISSABTE


Totes les fotos de la seva vida caben en una capsa de sabates amb les puntes doblegades. S’amunteguen sense ordre. Hi ha fotos de quan era petita barrejades amb fotos ja de gran. En seixanta anys no ha tingut mai ni un minut per agafar un àlbum i ordenar-les. I ara que per fi té temps li fa mandra i tampoc no veu quin sentit tindria ordenar-les a aquestes altures. Per tot això les fotos en blanc i negre conviuen amb les fotos en colors. I amb les sèpia: dels pares, del cosinet que va morir a tres anys amb el cap esberlat per un test d’alfàbrega que va relliscar de la finestra d’una veïna, i d’ella mateixa, ben jove i amb randes, o amb una llarga faldilla blanca, o amb una faldilla curta i una raqueta a la mà. Guarda la capsa en un armari, sota la carpeta acordió on desa les factures. La guarda a sota perquè la tapa de cartró no tanca bé i, amb la carpeta al damunt, queda almenys immobilitzada. Les fotos les mira, sempre, a la taula del menjador. Col·loca la capsa a l’esquerra i en treu la tapa de cartró. Amb totes dues mans agafa un grapat de fotos i les deixa davant seu. Moltes, ni les contempla. D’una llambregada en recorda fins a l’últim detall; les ha vistes tantes vegades! Ara en busca concretament una, on ella i el marit, de bracet, miren a la càmera amb un somriure glaçat. No ha de buscar gaire, perquè, tot i que l’amuntegament podria semblar caòtic als ulls d’un estrany, el pas dels anys i l’anar mirant les fotos una vegada i una altra han fet que sàpiga sempre en quin nucli dels diversos nuclis de l’amuntegament és cada una. Troba de seguida la que busca, i la contempla amb ulls humits. Ell du els cabells lluents de fixador i ella un petit barret de tul i flors de llessamí a la mà. Sense deixar de mirar la foto, la dona furga la butxaca del davantal, en treu unes tisores i, amb tres cops decidits, talla la foto de manera que el marit cau a terra i ella queda sola, manca del braç esquerre pel qual ell li passava el seu dret. Ha dubtat un instant si s’estimava més quedar-se ella sense braç esquerre o si, per no perdre’l, conservar aferrat el braç d’ell. Tot seguit deixa el que queda de foto damunt de la pila d’altres fotos, s’ajup a recollir el marit de terra i el va fent a miques, amb cops de tisora petits i regulars. Després busca altres fotos on surtin plegats, però no n’hi ha cap. Quan desa les tisores, els minúsculs bocins d’ell formen un turonet que, amb la mà dreta, escombra cap al palmell de l’altra, per llençar-lo a les escombraries. Després deixa la capsa de fotos dins de l’armari i arreplega les americanes, les camises, els pantalons i les corbates. Tot va a parar a dins d’una bossa de plàstic gran. Al supermercat n’ha comprat un paquet que duia la llegenda ÚS INDUSTRIAL. Deixa la bossa al rebedor el temps just d’arreglar-se els cabells i posar-se la jaqueta.

Li costa obrir el contenidor i, encara més, encabir-hi la bossa. Quan ho aconsegueix, la boca del contenidor queda oberta. Tant li fa. S’espolsa les mans i va fins a la cafeteria del carrer Balmes on de vegades berena amb un sandvitx petit de sobrassada. Després, a la cansaladeria compra croquetes. Torna a casa, es treu la jaqueta, es posa el davantal, despara la taula de la cuina i, quan va cap a la saleta a mirar una estona la tele, veu la foto que hi ha al final del passadís, la que es van fer una setmana abans de casar-se, en aquell retratista del carrer Manso. El marc és de fusta, ample i envernissat, ell du els cabells lluents de fixador, i ella una mena de petit barret de tul, i flors de llessamí a la mà. La despenja a l’instant, va fins al menjador, deixa el marc sobre la taula i, sense esma d’anar a buscar la caixa d’eines per treure els claus amb unes tenalles, esquinça el cartró posterior i en treu la foto. Amb tres cops de tisora sinuosos, talla la foto de manera que separa la figura del marit i ella queda sola i sense el braç esquerre, perquè si hagués mantingut el seu braç esquerre, el braç d’ell, que se li agafava, hauria continuat a la foto. De jove sempre tallava, de les fotos, les amigues amb les quals es barallava, i a les de grup —com que era molt difícil tallar una persona sense desgraciar tota la foto— de les amigues amb qui es barallava en ratllava la cara i el cos, i els ratllava també als negatius, perquè si mai en feia cap altra còpia no apareguessin de manera inesperada. Ara ha deixat la foto en un costat de la taula, ja tota sola amb el barret de tul i les flors que aguanta amb el seu braç, l’únic, ara. Observa un moment el tros de foto on ell s’aferra a un braç tot sol i no li fa estrany que vagi pel món aferrat a un braç que no és de ningú; després el fa a miques amb uns quants cops de tisores. N’amuntega els bocins, amb una mà els escombra cap al palmell de l’altra i els llença al vàter; tot seguit n’estira la cadena diverses vegades, perquè ni amb una ni amb dues no n’hi ha prou perquè desapareguin. De tornada cap a la sala descobreix, sobre el balancí del dormitori, uns pantalons i unes camises. Els pantalons marrons, els grisos, dues camises blanques i una de blava, i cinc corbates. Tot va a parar a dues bosses de plàstic que baixa fins al contenidor. Quant trigarà un d’aquests homes que passegen amb un carretó i un bastó a furgar-hi i descobrir-hi les camises i els pantalons? Si en veiés cap, ara mateix l’avisaria. Té ganes de veure’n algun, aviat, passejant pel carrer amb una camisa amb les inicials d’ell brodades a la butxaca esquerra. Va fins a la granja on de vegades pren per berenar una ensaïmada i un tallat descafeïnat. Fa un tallat descafeïnat i una magdalena, compra una ampolla de llet i torna a casa. Engega la tele. Canvia de canal, un cop i un altre. No fan res que li interessi. Tanca la tele, agafa la novel·la que té a mitges des de fa una setmana, busca el punt i comença a llegir. Al cap de cinc minuts s’adona que, com cada vegada que s’hi posa aquests últims dies, no es fixa en res del que llegeix. Deixa la novel·la sobre la tauleta baixa, i aleshores veu, en un racó i cap per avall, el llibre que ell llegia. L’obre pel punt: «Tal com ja hem vist, el càlcul de les freqüències de les lletres que apareixen en el criptograma proporciona pistes molt valuoses a qui vol resoldre’l». Arrenca el full, en fa una bola i la llença a terra. Llegeix l’inici del full següent —només una frase—, arrenca el full, en fa una bola i la llença a terra. Esquinça el llibre per la meitat, tot al llarg del llom i, gràcies a l’encolat a l’americana, n’arrenca els fulls, d’un en un. Completa l’acció a la cuina, damunt del cubell d’escombraries, de manera que els fulls van caient a dins. Després, tapa el cubell i, quan està a punt de girar cua, veu, enmig de la massa informe de la roba bruta que s’acumula des de fa dies en un racó de la galeria, els baixos d’un camal de pantalons. S’hi acosta, hi remena i hi descobreix dos pantalons més i cinc camises. Tal com els va aplegant, els fica dins del cubell d’escombraries i, com que aviat s’omple, treu la bossa ja plena, n’agafa una de nova i hi fica les camises que no han cabut a l’altra. Quan acaba, deixa les bosses al rebedor, va cap al lavabo i s’arregla els cabells davant del mirall.

Du una bossa a cada mà. Abans d’arribar al contenidor veu un home, amb un carretó al costat, que amb un pal d’escombra hi burxa. Es un home amb la cara emmascarada. ¿Quant de temps deu fer que no es dutxa? Li allarga les bosses.

—Hi ha camises i pantalons.

L’home, més que no pas agafar-l’hi, l’hi arrabassa amb desconfiança. Deixa les bosses dins del carretó, n’obre una, desplega la camisa amb admiració. Mare de Déu!, pensa la dona, amb aquestes manasses tan brutes fins i tot les camises, que estaven per rentar, semblen netes. L’home se’n posa una damunt de la que ja du posada. La dona gira cua i puja pel carrer Balmes mirant els aparadors de les botigues. Després tomba a l’esquerra fins a casa. Es treu la jaqueta, es posa el davantal. ¿Què farà, ara? Endreçar. Tot el dia que endreça i no acaba mai. De moment, pensa, ha buidat l’armari del dormitori. Com que no n’està del tot segura, però, hi fa una nova repassada. Efectivament, no hi queda ni un mocador. Res tampoc a la tauleta de nit. ¿Potser sabates a l’armari del rebedor? Uns quants parells, i un paquet gros. Quan esquinça el paper que embolica el paquet hi troba dues capses amb pullòvers per estrenar. Tanca les capses, es treu el davantal, es posa la jaqueta. L’ascensor triga a arribar, perquè primer baixa sense aturar-se a la seva planta, després torna a pujar fins a un pis inferior per, en acabat, tornar a baixar i a pujar. Finalment arriba.

Va fins al contenidor, l’obre i, com pot, perquè és ben ple, hi encabeix les capses amb els pullòvers. Un home que passa la reprèn per no llençar el cartró al contenidor blau. La dona no se’l mira. Quan ha acabat s’espolsa les mans, va fins a la cafeteria del carrer Balmes i hi fa un cafè ben curt i una copeta d’anís. Després passa pel supermercat, compra dos paquets més de bosses d’escombraries, torna a casa, es treu la jaqueta, es col·loca el davantal i s’asseu davant de la tele. Canvia un cop i un altre de canal i aleshores, com que veu un anunci on un fill i una filla obsequien els pares amb un pastís d’aniversari de casament, recorda que, pel trenta-cinquè aniversari del seu, el fill gran els va regalar dues samarretes amb la foto de tots dos serigrafiada: aquella que es van fer a l’estudi del retratista del carrer Manso, ell amb els cabells lluents de tant de fixador i ella amb un petit barret de tul i flors de llessamí a la mà. ¿On deuen ser les samarretes? Les busca a l’armari, al calaix de les samarretes, però no hi són. Barrejades amb les seves troba, això sí, tres samarretes imperi d’ell, que deixa momentàniament a terra, perquè ara el que li interessa és trobar aquelles on tots dos estan de bracet. Busca als altres calaixos. El de la roba interior, el de les mitges, el dels mitjons; n’hi troba un parell, que afegeix a les dues samarretes que hi ha a terra. Busca als prestatges superiors, entre les mantes i els edredons, entre els jerseis i la capsa on guarda els rellotges de polsera. D’aquesta capsa n’agafa dos, que afegeix a la pila de mitjons i samarretes.

Troba les samarretes a la cuina, al calaix dels draps. No recordava que ja hagués decidit fer-ne draps. Estan tallades en dos trossos. A la part del darrere no hi ha res; és tota blanca. A la del davant s’hi veu la foto. Els cabells lluents de tant de fixador són una ombra, i el ram de flors d’ella una taca blanca impossible de reconèixer. Treu les tisores que du a la butxaca del davantal i amb precisió retalla la figura d’ell, a totes dues samarretes, i la fa a miques damunt del cubell d’escombraries perquè els bocins de cotó no caiguin a terra. Quan ja no en queda res, retorna els altres trossos de samarreta al calaix dels draps, recull les samarretes, els rellotges i els mitjons que ha deixat al dormitori, els fica a la bossa, es treu el davantal i es posa la jaqueta, va fins al contenidor, després dubta si aturar-se a la cafeteria, decideix que no i torna directament a casa, rumiant si es comporta de manera prou rigorosa.

Decideix que no. Sense treure’s la jaqueta, es posa el davantal i busca de nou, a la capsa de les fotos, el tros de foto en què apareix sola i manca del braç esquerre. No li costa gaire trobar-la. Es una de les primeres de la pila. L’observa un últim cop i la fa a bocins minúsculs, que després recull en una mà i llença a la bossa de les escombraries. També hi va a parar, fet a miques, el tros de samarreta que havia guardat al calaix dels draps. I el marc de fusta, ample i envernissat, que era al final del passadís. Tot seguit va a l’armari, l’obre, treu els calaixos on ell guardava sempre els mitjons i les samarretes. Un per un els arrossega fins a l’ascensor, els fica a dins, tots menys un que manté oberta la porta de l’ascensor, torna enrere, es treu el davantal, s’arregla els cabells, agafa la bossa d’escombraries i entra a l’ascensor. Un veí crida: «Ascensor! ¿Què passa?». A la planta baixa, amuntega els calaixos al costat de la porta del carrer i comença a fer viatges cap al contenidor. En el primer du un calaix en una mà i la bossa d’escombraries a l’altra. A cada un dels altres viatges arrossega un calaix. Quan acaba, descansa una estona a la cafeteria del carrer Balmes i pren un cacaolat amb un xuixo mentre observa els cotxes, que circulen fent sonar tots el clàxon. Després torna a casa, es treu la jaqueta, es posa el davantal, beu un got d’aigua i arreplega els penjadors on ell havia tingut les americanes, les camises i els pantalons, i els fica en una bossa grossa. Del bufet treu la caixa de les eines i la deixa sobre el marbre de la cuina. Amb un tornavís descolla les portes de l’armari. Es posa la jaqueta i arrossega les portes fins a l’ascensor. Li calen dos viatges per baixar-les. Torna a casa, porta les cadires cap a l’ascensor i les baixa en quatre viatges. Fa, a més, un viatge per cada butaca. Tot seguit torna a casa, es treu la jaqueta, es posa el davantal, gira la taula cap per avall i en descolla les potes. Com que ja és l’hora de tornada dels col·legis, decideix deixar de fer viatges amb l’ascensor, perquè ara, durant unes quantes hores, tot serà un seguit de nens i pares que tornen a casa. Ho va apilonant tot al rebedor i espera que arribi el vespre per treure’s el davantal, arreglar-se els cabells, pintar-se els llavis i baixar-ho tot al carrer.

A la cafeteria del carrer Balmes demana un plat: un ou ferrat, patates fregides i un tomàquet obert. Torna a casa, es treu la jaqueta, es posa el davantal, treu la vànova, el llençol de dalt i el de baix, les coixineres i els coixins. També els que hi ha a l’armari. En fica uns quants a la bossa on abans havia ficat els penjadors; els altres, en dues bosses més. Es treu el davantal i es posa la jaqueta. Fica a l’ascensor totes tres bosses i comprimeix el matalàs d’escuma fins que també aconsegueix entrar-lo. A la planta baixa, esperant l’ascensor, troba un veí que la mira sorprès, a ella i a la càrrega que du, i li diu «Bona nit». Ella li contesta «Bona nit», treu el matalàs i el repenja contra la paret. «Deixi, deixi, que l’ajudo», diu l’home. «No cal, de debò», respon ella mentre treu les bosses de l’ascensor i les deixa al costat del matalàs. Fins al contenidor fa tres viatges: un, amb el matalàs; l’altre, amb dues bosses; i el tercer, només amb una. Baixa també el televisor i el balancí. La nevera li costa més, però, a poc a poc i fent la senyora, aconsegueix dur-la fins al costat del contenidor. De tornada a casa es treu la jaqueta, es posa el davantal i desmunta el batent de la finestra que dóna a la plaça. El deixa al rebedor. De la caixa de les eines que té a la cuina en treu una escarpra i un martell i s’està estona intentant separar, de la paret, el marc de la finestra. A partir de la petita fissura que aconsegueix al cap d’uns minuts, va fent alçaprem amb l’escarpra. A poc a poc n’arrenca fragments, fins que la falta d’un dels quatre costats permet treure els altres tres amb més facilitat. Quan —després de posar-se la jaqueta— ho porta tot fins al contenidor la nit ja és total i al carrer hi ha poca gent. S’acosta a la cafeteria del carrer Balmes, però ja han abaixat la persiana metàl·lica i han apagat els llums. A dins feinegen: col·loquen les cadires sobre les taules, escombren, freguen. Torna a casa, es fa un cafè, tanca el pas de l’aigua i, amb la clau anglesa, descolla els cargols que subjecten la tassa del vàter. Després la descolla de la canonada i, amb unes quantes puntades de peu, la tassa cedeix definitivament i cau a terra. La du al rebedor. També descargola les aixetes de la pica, i la pica, que li cau a terra i s’esquerda. S’esquerda també el plat de la dutxa, perquè l’ha d’arrencar a cops d’escarpra. Ho du al replà, es treu el davantal, es posa la jaqueta i ho va ficant a l’ascensor, i de l’ascensor —en diversos viatges— a prop del contenidor, perquè fa hores que el contenidor és ple, i ja ho és també tot el voltant. Després torna a casa, es treu la jaqueta, es posa el davantal i comença a aixecar les rajoles. Les de les parets del lavabo, les primeres. Després, les de la cuina, i totes les de terra. Moltes rajoles s’esquerden, perquè sovint no encerta l’escarpra i el martell pica contra la rajola. Ben poques surten senceres. Aleshores es presenta la guàrdia urbana i li diu que hi ha un veí que s’ha queixat del soroll. Ella s’excusa i, quan els policies se n’han anat, amuntega les rajoles al rebedor; després, es treu el davantal, es posa la jaqueta, carrega les rajoles al carretó de la compra —perquè les bosses no resisteixen el pes de gaires— i s’està tota la nit fent viatges. De vegades pensa: potser no són hores de fer tant de soroll. Però no vol esperar a l’endemà, vol que quan el sol es llevi tot estigui enllestit. Però hi ha massa feina per acabar abans no es faci de dia. Quan ja no queda cap rajola a casa, fa sortir de les pollegueres la porta d’entrada. Es treu el davantal, es posa la jaqueta i, quan baixa la porta al contenidor, el negre del cel comença a trencar-se de blau fosc. Torna a casa, es treu la jaqueta, es posa el davantal i, amb una rasqueta, va rascant la pintura del menjador. Després, la del dormitori. Després, la de l’habitació que havia estat dels nens. Després, la del rebedor. Després, la del passadís. Quan el guix de totes les parets queda a la vista, escombra la pintura arrencada, la fica en setze bosses i —després d’haver-se pentinat la pols que li ha quedat als cabells, tret el davantal i posat la jaqueta— baixa totes setze bosses a prop del contenidor. S’espolsa les mans, va fins a la cafeteria del carrer Balmes i, com que ja torna a ser oberta, hi pren un cafè amb llet, tres dònuts i una copeta d’anís. Torna a casa, es treu la jaqueta, es posa el davantal, s’asseu en un racó, mira les parets nues, el sostre, el terra. Ara ja és de dia i a poc a poc la claror omple les habitacions. És dissabte i per això encara hi ha silenci a tot arreu. A l’escala, als altres pisos, al carrer. Gairebé tothom deu dormir encara. Du les mans a la butxaca del davantal i juga amb les tisores. Les treu i, amb la punta més punxeguda, es burxa en la pell del dit gros de la mà esquerra, a tocar de l’ungla, i, quan finalment aconsegueix fer-hi una incisió, desa les tisores i amb la mà dreta en va arrencant a poc a poc la pell. De tant en tant s’atura i s’eixuga la sang amb el davantal.





DOS SOMNIS


EL PICADERO

Jo diria que vaig conèixer el Beristain a la redacció d’una revista d’aquelles que aleshores se’n deien contraculturals, i que després vam coincidir a altres revistes, als bars i, més tard, a la ràdio. Ens vam fer molt amics, compartíem coartades, complicitats de bar i, com que tots dos teníem bastants embolics i les visites als meublés acabaven per costar una fortuna al mes, vam decidir llogar un pis al carrer Cubí, just davant de dos dels bars de nit més de moda de la ciutat, de manera que podíem estar xerrant amb una noia, fer-li proposicions i dir-li: «Si vols, d’aquí a seixanta segons la tens a dins». La noia somreia sempre, descreguda: «Ah, ¿sí? El lavabo d’aquest bar és massa petit». «No dic en el lavabo d’aquest bar. Tinc un estudi aquí al davant». Que tinguessis un estudi just al davant de dos dels bars de nit més de moda de la ciutat les fascinava. El pis l’havíem dividit en dos, de manera que cadascú tenia dues habitacionetes: una interior i l’altra que donava al carrer. Compartíem el rebedor, la cuina i el lavabo. Les parets les havíem fet a terra a cops de maceta.

Quan el Beristain es va separar de la dona va anar-hi a viure. De manera que jo entrava i sortia i ell hi era gairebé sempre, discretament tancat a les seves habitacions, amb alguna noia o llegint. Aquesta divisió només es trencava alguna vegada que havíem acabat tots dos al llit amb dues noies, i aleshores fèiem servir el llit de l’un o de l’altre, segons com anava. De vegades deixàvem les claus a algun amic, o sigui que podies trobar que a les habitacions del Beristain hi hagués algú altre, o ell es trobava que a les meves hi havia algú.

Quan qui es va separar vaig ser jo, de vegades hi continuava anant per mantenir l’aparença d’inabastabilitat que el fet de poder dur les noies a casa —a la casa de debò— trencava. Però després em vaig atipar de mantenir un picadero si ara vivia tot sol, i a poc a poc vaig anar deixant d’anar-hi. Així van passar uns quants mesos, un any i tot, fins que li vaig dir al Beristain que ja no hi aniria més. Vam decidir que des d’aleshores deixàvem de pagar el lloguer a mitges i que el pagaria ell tot sol, encara que el contracte del lloguer del pis continués a nom meu per evitar que l’apugessin per canvi de titular. Aquesta situació va durar uns quants-anys, fins que l’edifici el va comprar una d’aquestes empreses que compren immobles, fan fora els inquilins, renoven els pisos i els venen a un preu elevadíssim. L’administrador ens va citar un dia, ens va donar uns diners per abandonar el pis i el Beristain se’n va anar a viure a Sant Cugat, en un pis a sobre del pis on vivia sa mare.

Però en el somni que vaig tenir just després que el Beristain morís de càncer tot això no havia passat. Havia passat que el Beristain havia mort feia uns quants mesos, això sí, però jo no m’havia separat i el pis funcionava encara com a picadero, tot i que per falta de temps no hi anava mai. Fins que una nit, la nit d’aquest somni, sí que hi vaig. Hi arribo amb una noia, amb qui m’abraçava ja a l’escala. Però, quan obro la porta amb la clau, trobo el pis tot ple de gent. Gent a totes dues parts del pis, la del Beristain i la meva, a totes quatre habitacions, i a moltes altres que de sobte hi ha, perquè el picadero és molt més gran i amb més espais dels que hi havia al picadero de debò. Hi ha parets altíssimes, i arcs ogivals. Però, tot i haver-hi més espai, no hi ha lloc per tothom. Hi ha tanta gent —dotzenes, potser un centenar d’homes i dones que follen als llits, amuntegats com poden— que no queda espai lliure. N’hi ha tants que no caben a les habitacions i han de fer cua davant de les portes, esperant tanda per entrar. Mentre esperen es besen, s’acaricien, es toquen… Quan em veuen arribar em miren amb cara estranyada, com si es preguntessin «Aquest qui és?», o «¿Què hi ve a fer, ara, aquí?». Jo em pregunto: «¿Què fan aquests, aquí, d’on surten, què fan al meu pis?».

Aviat descobreixo que el que ha passat és que el Beristain un dia va deixar la clau a algú, abans de caure malalt. Aquest algú en va fer una còpia. I de la clau d’aquest amic en va fer una còpia un altre, que, al seu torn, la va deixar a un altre que va fer-ne una altra còpia. Quan el Beristain va morir el ritme es va accelerar i, un rere l’altre, tothom s’anava deixant la clau per fer-ne còpies, de manera que ara resulta que centenars de persones de la ciutat tenen còpia de la clau del pis i el fan servir quan volen.

M’indigno de la barra que tenen, ells (per anar-se passant còpies de la clau d’un pis que no és seu) i el Beristain, per haver deixat la clau amb alegria i la falta de vista que el caracteritzaven. Decideixo que l’endemà canviaré el pany i els faig fora a tots. Els que follen els separo sense contemplacions —i quan les polles i els conys se separen fan sorolls com blop, i deixen anar regalims— i els dic que se’n vagin. Com a bons personatges de somni, no oposen cap resistència i marxen, mig vestint-se per les escales, decebuts per no poder follar on pensaven fer-ho, però sense cap gran preocupació ni enuig. I mentre se’n van penso que això que han fet és un abús de confiança, però tot seguit dubto si m’he passat fent-los fora a tots i si, potser, almenys hauria hagut de ser comprensiu i esperar que acabessin. Perquè, si tots tenen claus i corren pel pis com si fos seu, en part també és culpa meva per haver-me’n despreocupat durant tant de temps, per no haver-hi anat més sovint, per no gaudir de la vida amb l’alegria i la lleugeresa amb què ho feia el Beristain.

LA PATERNITAT

La primera vegada que vaig sentir la veu del Brugat no per ràdio va ser a través de l’intèrfon de l’emissora on treballava aleshores, a la via Augusta, i va ser per dir-nos —a la Lolita i a mi— que abans de pujar a l’estudi anéssim a l’únic bar que hi havia obert a prop, el Maria Castaña, a comprar unes quantes cerveses. Vam anar al Maria Castaña, vaig comprar les cerveses i, carregat, vaig pujar les escales fins a l’emissora. Vam xerrar, em va fer una entrevista, i després vam anar a sopar a una pizzeria dolenta que hi havia allà a prop.

Cinc anys després treballàvem plegats, en una nova emissora de ràdio. El Brugat, el Beristain i jo, al mateix programa. El Brugat era de la mena de persones que sobreviu amb mínims, l’individu menys interessat a tenir fills que he conegut mai; i n’he conegut molts. Quan li vaig dir que amb la Lolita havíem decidit tenir un fill em va dir: «¿Aleshores, va de debò?». Uns quants anys després, un cop que ens vam trobar pel carrer quan jo tornava de recollir el nen a l’escola i vam seure en un bar a fer un got, mirava el meu fill amb una cara gairebé tan d’extraterrestre com la de Pere Gimferrer un dia que vam compartir taxi de tornada a Barcelona des d’un plató en una ciutat de l’extraradi on havíem gravat un anunci de promoció de la lectura. Gimferrer se’l mirava amb els ulls molt oberts, l’assenyalava amb el dit i em deia, com si volgués verificar-ho: «És un nen».

Després va venir el càncer. El Brugat va tenir càncer, va confiar en un home que li imposava les mans a distància —des de Saragossa— i es va morir. En el somni que vaig tenir poc temps després que l’enterréssim, el Brugat és mort i té dos fills preciosos: un nen de dos anys, i una nena de cinc o sis mesos, que, tot i la poca edat, xerra molt entenimentadament i demostra una gran sagacitat. Ho observa tot amb uns ulls enormes. És molt simpàtica i va tota plena de baves.

El Brugat, com sempre, està rialler i va amb la seva gorra de pell negra, gastada i suada. Se’l veu contentíssim, exultant d’alegria, ell que no va demostrar mai cap interès a tenir fills. Ves per on, però, finalment n’ha tingut. És un pare tardà, dut al límit. Ha esperat tant a tenir fills, tant al límit ha arribat, que els nens —tant el que té dos anys com la nena de cinc o sis mesos— els ha engendrat i han nascut quan ell ja és mort. Però, tot i això, els cuida i hi juga, i els nens estan la mar de satisfets amb el seu pare —com si jo fos l’únic al món que sabés que és mort—, i el Brugat me’ls ensenya amb ulls brillants de felicitat, immensament orgullós dels seus fills.





MIRO PER LA FINESTRA


Miro per la finestra, no pas perquè no tingui res més a fer, que de coses a fer en tinc sempre un munt —moltes menys en voldria—, sinó perquè la veritat és que ara no em ve de gust fer-ne cap. El que em ve de gust ara és mirar per la finestra. Miro per la finestra i contemplo l’edifici del davant. Res d’especial. Dos balcons il·luminats amb les cortines descorregudes, tota la resta a les fosques. Per un dels dos balcons s’hi veu un menjador, amb una taula buida. Per l’altre, una habitació amb una porta i un pany de paret buit. Deu haver-hi mobles, probablement un llit, perquè darrere de la porta hi ha un penjador amb una camisa i uns pantalons. No hi ha moviment. Fa força estona que miro i tinc set i aniria a fer un got d’aigua, però si m’aixequés ja no miraria per la finestra i, si deixo de mirar per la finestra, segur que m’embrancaré a fer qualsevol altra cosa i no tornaré a mirar-hi. No és que hagi tret gaire delectació d’aquesta activitat en el munt de minuts que fa que m’hi dedico, perquè, amb llum, només hi ha els dos balcons que he dit abans. Menteixo. Ara que m’hi fixo bé, n’hi ha un tercer, bastant més amunt, amb una dona que planxa en una post i un nen en un parc que just ara rebot el sonall per terra. Fins ara no m’havia fixat en aquest balcó perquè és tan amunt que per veure’l he d’ajupir-me i alçar els ulls i, fins ara, no tan sols mirava per la finestra sinó que ho feia amb una actitud voluntàriament abstreta, amb la vista fixa en els altres dos balcons, que queden per sota de la meva finestra i que veig sense necessitat d’ajupir-me.

¿I el carrer? Per veure el carrer m’hauria d’acostar més a la finestra. Potser ha arribat el moment de fer-ho, per ampliar el camp de visió i perquè l’esquena se’m cansa, de tenir-la immòbil tanta estona. M’hi acosto, doncs. Des d’on era abans només veia l’edifici del davant. Ara també veig el carrer. Pel carrer passa un cotxe. Abans que entri en el camp visual se’n sent el soroll, que s’acosta, arriba al volum màxim quan passa per davant de la finestra i s’esvaneix quan tomba la cantonada cap a la rambla. Ara passa una motoreta, amb molta fressa i un noi amb casc negre que em fa pensar en una formiga gegant. No es veuen formigues, gegants ni no, des de la finestra. I tampoc a casa ni pel carrer. Fa temps que no veig cap formiga; anys. De petit en veia moltes, fins i tot al carrer. Hi havia formiguers que els nens saquejàvem les tardes que ens atipàvem de jugar a pilota. ¿Ja no hi ha formigues a Barcelona? ¿Les han exterminades totes? ¿S’amaguen? ¿Han emigrat a l’extraradi? No deu pas ser, perquè al supermercat venen mataformigues i si no hi haguessin formigues ningú no en compraria i per tant no en tindrien. Al pis on vaig viure entre els vint-i-nou i els quaranta-dos anys sí que n’hi havia. Entraven per la galeria, cap a la cuina i, per eliminar-les, al llarg del camí que feien hi escampava una mena de pólvores blanques que em venia l’adroguer del davant. Dos pisos més amunt de l’adroguer hi vivia un delineant. Una nit el vaig veure follar damunt la taula de dibuix. La noia estava asseguda a la taula, amb les cames obertes, i ell, dret, al davant, es movia endins i enfora d’ella. Des de la casa on visc ara no veig cap delineant ni cap taula de dibuix. Hi veig un gos, amb una caseta al balcó. De vegades s’hi està tot el dia sol, al balcó, i udola. Jo no he tingut mai cap gos, no m’agraden gaire els gossos, però em fa pena el gos de la casa del davant, tot el dia sol. Ara no se’l veu. Potser és dins de la caseta.

Miro per la finestra i veig una dona que travessa el carrer. Hi ha dos cotxes aturats amb el morro a un metre de la ratlla del pas de vianants. No és habitual que s’aturin a tanta distància. Normalment, els morros dels cotxes envaeixen els passos de vianants amb l’orgull del conqueridor. La dona que travessa el carrer arrossega un carretó d’anar a comprar i, com que al carretó no hi deu haver prou lloc, du una bossa del supermercat a l’altra mà. Sona el telèfon. Per sort el tinc a la taula, a l’abast de la mà, i puc despenjar-lo sense deixar de mirar per la finestra. Es la Mònica. Em pregunta què faig. Li dic que miro per la finestra. No, diu, no et pregunto què fas ara, en aquest moment, sinó què fas en un sentit més general. Li dic que és en un sentit més general que miro per la finestra. Fa força estona que hi miro. De fet —alço el canell fins que el rellotge que hi duc queda davant de la finestra, de manera que el consulto amb un ull sense deixar de mirar per la finestra amb l’altre— hi miro des de fa ben bé tres hores i mitja. Ara són gairebé les dotze i m’hi he degut posar cap allà dos quarts de nou. La Mònica em pregunta què veig per la finestra que valgui tant la pena. Veig el carrer, l’edifici del davant, els arbres i, com que som a l’hivern, a través de les branques sense fulles veig un bocí de rambla. Em diu: si visquessis a la mateixa rambla veuries moltes més coses quan miressis per la finestra. Potser sí, però tampoc no tantes més. Aquesta és una rambla de barri, una rambla tranquil·la i sense gentades, ni espectacles de pallassos amb la cara pintada. ¿Què hi veuria, que no vegi ara? Veuria molts més gossos, això sí. La gent té tendència a treure-hi els gossos a passejar, a pixar i a cagar, perquè hi ha zones de gespa i, tot i el pictograma que indica que per la gespa no hi han de passejar gossos, tothom hi du els gossos a passejar, a pixar i a cagar. I com que després de pixar i de cagar graten la terra amb les potes del darrere, de gespa no en queda ni mica en certes zones. La vella que dóna menjar als coloms encara té més responsabilitat que no en quedi. Es una dona menuda, tenyida de ros i que va sempre amb un abric vermell. Ella no la trepitja, la gespa, però hi escampa el pa moll pel damunt, de manera que els coloms s’hi apleguen a centenars per picotejar el pa i, com que quan picotegen el pa també picotegen la gespa, els parterres són ben clapats, més marrons de la terra que verds de l’herba. Tot això és el que ara no veig quan miro per la finestra i en canvi veuria si visqués a la rambla. També veuria la cobla que, en diumenges alterns, toca sardanes a les dotze del migdia. Des de la meva finestra no la puc veure, però sí que en puc sentir la música, si obro els batents. Si visqués a la rambla, quan mirés per la finestra veuria com la gent en balla, però això tant se me’n dóna, perquè no tinc cap interès a veure’n ballar. En canvi, la música de sardana no em desagrada. Diu la Mònica: no sé si t’hi fixes, però parles més del que no veus per la finestra que del que realment hi veus. Això, li dic, és perquè m’has incitat a parlar del que no veig ara, quan m’has dit que si visqués a la rambla veuria més coses quan miro per la finestra. A més, de fet, l’activitat de mirar per la finestra inclou també adonar-se de tot el que no veus per la finestra i de tot el que no fas perquè estàs cent per cent concentrat a mirar per la finestra. Si no fos aquí, mirant per la finestra, estaria fent tot d’altres coses. Seria a la cuina, llegiria, menjaria, canviaria els llençols, posaria una rentadora, miraria la tele. Com que miro per la finestra no puc fer aquestes altres coses. Puc parlar amb tu, això sí, perquè per parlar per telèfon no cal deixar de mirar per la finestra. Podria escoltar música, també, o la ràdio, i potser ho faré d’aquí a una estona, si aconsegueixo arribar a la cadena de música i engegar-la i buscar l’emissora o posar el disc sense apartar els ulls, no pas de la finestra sinó del que veig per la finestra. La Mònica em pregunta: ¿hi mires sovint, per la finestra? De vegades; però mai amb la intensitat d’ara, amb la consciència abassegadora d’estar realment mirant per la finestra, abocant tota l’atenció en aquesta activitat. Hi ha molta gent que mira per la finestra, de passada, per xafardejar, per passar l’estona. Jo mateix hi he mirat així moltes vegades. Però aquesta vegada és diferent. Aquesta vegada es tracta de dedicar-se a mirar per la finestra, no pas a veure-hi tal o tal altra cosa, o a tafanejar què fan o no fan els veïns. De fet, tant se me’n donaria que no hi veiés res. Si a fora hi hagués una boira espessa, jo continuaria mirant per la finestra amb la mateixa dedicació, i el gaudi que en trauria tindria la mateixa força perquè no me’l proporciona el que veig o no per la finestra, sinó el fet de mirar-hi. Bueno, diu la Mònica, com que estàs tan ocupat a mirar per la finestra, ja et trucaré en un altre moment. No pengis, li dic; que em dediqui a mirar per la finestra no vol dir que no estigui per tu; hi estic del tot. No et dedicaria més atenció si no mirés per la finestra. Ara mateix podria estar parlant amb tu, d’això i d’allò, i, si no t’hagués dit que miro per la finestra, no te n’hauries adonat. De fet, t’he de donar les gràcies perquè, fins que hem començat a parlar, jo mateix no era del tot conscient de la dimensió excepcional d’aquest mirar per la finestra. Dubto que ningú al món hagi mirat mai per la finestra amb la convicció aclaparadora amb què jo hi miro ara: la d’estar transformant un acte banal en una obsessió inútil a la qual hauré dedicat unes hores per, després, oblidar-me’n per sempre; espero. Quan m’has preguntat què feia, t’he dit «miro per la finestra» com t’hauria pogut dir que era davant de la taula, o assegut a la cadira giratòria. Perquè sóc davant de la taula i assegut a la cadira giratòria, totes les hores que fa que miro per la finestra. Però, des del moment que he optat per dir-te que mirava per la finestra, la situació s’ha convertit en singular. És ben cert que algun altre dia —o avui mateix, potser— tornaré a mirar per la finestra, però possiblement mai de la vida no tornaré a dedicar-m’hi amb la fe d’ara. Almenys, amb la sorpresa de descobrir una possibilitat inesperada en aquesta vida tan coneguda. Apa, diu la Mònica, després et trucaré; i penja.

Penja, si vols, que a mi tant m’és, perquè l’únic que ara m’interessa al món es mirar per la finestra i abstreure’m de la resta de l’univers. Durant tota aquesta estona que fa que estic mirant per la finestra, no he pensat en la feina, ni en la família, ni en cap dels molts problemes que de nit no em deixen dormir. No he pensat, per exemple, en la vida que duc habitualment, ni en com, per comptes d’assaborir les coses tal com vénen, em passo el dia rumiant com haurien de ser. Faig tot el que puc per corregir el curs de la realitat, i preveure-ho tot perquè, si evito que hi hagi cap ensurt, l’endemà resulti més suportable. Però preveure-ho tot em produeix un desassossec desmesurat, que fa que les coses em passin pel davant com una exhalació, sense fruir-ne. No frueixo del petó sinó quan ja és passat; aleshores el recordo de grat. No en frueixo en el moment perquè, més enllà de la tendresa, veig les ombres, les possibilitats terribles que s’amaguen rere cada cosa agradable. Un petó del meu fill, per exemple. No frueixo de la suavitat de les seves galtes ni de l’alegria dels seus ulls perquè he de vigilar que no li passi res i advertir-lo de tots els perills: que no s’enfili a la barana del balcó, que no pugi a cap cotxe de cap desconegut, que mastegui vint vegades cada mossegada de l’entrepà. Tot això m’obceca tant que només sento el gaudi del petó quan, mitja hora més tard, el fill ja dorm al llit i jo m’assec a descansar en una cadira de la cuina i encenc un cigarro. Em perdo el petó del fill, l’amistat, l’amor, les rialles, el repòs nocturn, el plaer de la mandra. I esclar que em sap greu perdre’m l’avui per, quan arriba l’endemà que he preparat al mil·límetre per tal que no falli res, enyorar-me d’allò que no vaig assaborir, però pitjor seria no preveure’l i que passés… ¿què? Sempre hi ha alguna amenaça en què no he pensat. I, quan l’endemà em desperto, aquest endemà d’ahir ja és l’avui d’avui. En conseqüència, torno a perdre’m tot el que té de bo, perquè dedico tot el dia a preveure al mil·límetre els perills del nou endemà que s’acosta, amenaçador. En tota aquesta estona que fa que miro per la finestra no he pensat en res d’això, i només el fet de calibrar totes aquestes coses em despista i fa que —tot i que no deixo de fixar-me en el que veig per la finestra— no ho faci amb la mateixa intensitat que quan, fa una estona, a més de mirar per la finestra i prou, només pensava en allò que veia per la finestra. Per tant, intento eliminar del cervell tot el que no sigui allò que veig i, per evitar la temptació, em recordo novament que miro per la finestra, que aquest és el meu objectiu i que no he de defallir, almenys durant un quant temps. Miro per la finestra. Miro per la finestra. ¿Què veig ara? Un missatger que aparca la moto damunt la vorera i treu, de la caixa metàl·lica que hi du al darrere, un sobre gros de color blanc. Truca a un dels timbres de l’escala, al cap d’una estona se’l veu que belluga els llavis cap a l’intèrfon, se sent el zumzeig escandalós de la porta quan l’hi obren, el missatger l’empeny, entra. Passa un nen cap a la dreta, amb una motxilla més gran que no pas ell. De cop, apareix un estol de cotorres cridaneres. N’hi ha un centenar, potser més. Volen cap a l’esquerra, fins a l’esplanada que fa el carrer quan es troba amb l’avinguda; de sobte, quan els xiscles ja minven, es revifen perquè ara torna tot l’estol, cap a la dreta fins a la rambla, i allà, definitivament, els xiscles es dispersen i s’allunyen. De l’escala on havia entrat, ara en surt el missatger, es guarda el talonari de rebuts a la butxaca de la jaqueta blau fosc i deixa un sobre marró a la caixa metàl·lica de la moto. Em torno a desconcentrar. Si no m’obligo a fixar-me obsessivament en les coses, el cap se me’n va a una altra banda. ¿Potser hauria de deixar, ja, de mirar per la finestra? Fa prou estona. Torna a passar l’estol de cotorres, una altra vegada des de l’avinguda i cap a la rambla. El missatger engega la moto. L’home de la impremta que hi ha als baixos del número 31 surt al carrer i el travessa cap al bar que hi ha al costat de casa meva i que no puc veure ni traient el cap per la finestra. Potser tres hores i mitja és el màxim que es pot estar mirant per la finestra amb la intensitat i el determini que hi he dedicat fins ara. El missatger baixa la moto de la vorera a la calçada, se salta el semàfor vermell i desapareix cap a la rambla. Però potser podria arribar a les cinc hores, o les sis. Abans, quan no hi havia gaire distracció, de vegades la gent s’estava hores mirant per la finestra. Als pobles encara veus, de vegades, ombres que observen el carrer darrere les finestres. Dona finestrera… ¿Com era el refrany? A l’habitació de la qual només diviso la porta i un pany de paret, s’obre ara la porta. Entra un senyor amb samarreta imperi, va cap a la zona de l’habitació que no puc veure. Torna a aparèixer l’estol de cotorres xisclaires. Al xamfrà aparca un camió de butà i de la cabina en baixa un home que comença a passar un ferro per les bombones, de manera que el soroll li serveix per pregonar la mercaderia. Al cap de poca estona ja va amunt i avall, amb el carretó amb tres bombones. Podria trucar a la Mònica i dir-li que, si bé encara miro per la finestra, ja no ho faig amb la intensitat amb què ho feia quan m’ha trucat, amb la consciència abassegadora amb què, per primera i potser única vegada a la vida, he estat realment mirant per la finestra, abocant-hi tota l’atenció, i que potser en qualsevol moment ho deixaré estar. Torna a entrar a la impremta del número 31 l’home que n’havia sortit una estona abans. Torna a passar —de dreta a esquerra— l’estol de cotorres xisclaires. I, a l’habitació de la qual només diviso la porta i un pany de paret, apareix de nou l’home de la samarreta imperi; al cap d’una estona obre els batents, surt al balcó, es repenja a la barana amb tot el temps del món i mira cap al carrer de manera desvagada.

Esclar que podria deixar —ja, ara mateix— de mirar per la finestra. De fet, com més minuts passen més m’avorreix aquesta activitat. Podria deixar-ho estar, aixecar-me, anar al lavabo, mirar-me la cara al mirall i afaitar-me. Duc barba de dos dies. Posats a no saber què fer, em podria afaitar. Obriria l’aixeta de l’aigua calenta, esperaria que l’aigua fos tèbia, em rentaria la cara, sacsejaria l’esprai de bromera, me n’ompliria la mà, me l’escamparia per la cara, deixaria passar un minut o dos (o tres, o fins i tot més) perquè la bromera impregnés la pell i la fulla no la fes sagnar. Aleshores m’afaitaria a poc a poc, em rentaria la cara amb aigua freda, m’eixugaria amb la tovallola i, quan acostés la cara al mirall per veure si hi havia cap zona no prou ben afaitada, veuria que em surt un pèl del nariu. El puc notar ara, sense deixar de mirar per la finestra, perquè el tinc agafat entre l’índex i el polze de la mà dreta. Si hagués deixat de mirar per la finestra i hagués decidit anar a afaitar-me, d’entrada buscaria, doncs, les tisores llargues, les estretes i de puntes primes, les de barber. Tallaria el pèl que em surt i aprofitaria per resseguir les vores del nariu, per si n’hi hagués cap altre. Després passaria a l’altre nariu i, quan hagués acabat amb tots dos, començaria amb les orelles. A l’orella esquerra en tinc uns quants, més que no pas a la dreta. Quan hagués acabat amb tots els pèls em miraria al mirall: la cara botida, els ulls esmorteïts. Aleshores, abans de passar als pèls de l’orella dreta —que, tot i ser menys, també mereixen dedicació—, amb cura col·locaria les tisores sobre el pàmpol d’aquesta mateixa orella esquerra i, de cop, les tancaria amb rapidesa, per obtenir un tall net. Mitja orella saltaria enlaire i aniria a parar damunt del marbre. L’observaria amb prevenció: un tendrum sanguinolent. L’embolicaria amb una tovallola. Em miraria al mirall. De l’orella en rajaria sang, però potser menys de la que m’imagino ara, mentre miro per la finestra. Em netejaria amb aigua fresca i del pot de les gases en trauria una i m’hi embolicaria l’orella. Em posaria la camisa, la jaqueta, una gorra de punt blau marí, i la calaria ben avall. Agafaria la tovallola amb el tros d’orella, sortiria al carrer, amb la mà dreta alçada aturaria un taxi. «A l’Hospital Clínic, ràpid!», li diria al conductor. «¿Per quina entrada?», em preguntaria ell, conscient que la situació és greu. «Per la d’urgències». Potser seria una hora complicada. Potser no. ¿Com ho puc saber ara? Posem que hi hagués molt de trànsit: gent que torna de l’oficina, gent que va a comprar, nens que surten d’escola, pares que els esperen amb els culs repenjats a les baranes de protecció que hi ha sempre davant de les escoles. Abans d’arribar a l’hospital notaria com la sang ja humiteja tota la gorra. «Vagi amb cuidado, no em taqui l’assiento», diria el taxista. Entraria a la rampa d’urgències, just darrere d’una ambulància amb la sirena en marxa. L’ambulància aparcaria més endavant, al fons, davant d’unes portes de plàstic tou i transparent, d’aquestes que semblen tan funcionals, tan d’hospital. Pagaria el taxi, en sortiria, arribaria fins al taulell aquell on et reben, em trauria la gorra, mostraria l’orella embenada, vermella de sang, i també la tovallola, amb el tros d’orella a dins. Immediatament em posarien en una llitera, tancaria els ulls i, una mica marejat, m’adormiria amb el sotragueig de les rodes. Aleshores vindria, esclar, tot el procés: les preguntes —¿com s’ho ha fet?—, el procés de recuperació… Uns quants dies a l’hospital, segur que me’ls hi passaria. Això faria que, durant el temps que hi fos, no pogués intentar solucionar els problemes de l’endemà: els de la feina, els de la família, tots els molts problemes que no em deixen dormir mai. Potser a l’hospital, la impossibilitat de posar-hi remei m’angoixaria encara més. De manera que aviat anhelaria que em donessin l’alta: per tornar a casa, dedicar-me a preveure-ho tot, a advertir el meu fill de tots els perills: que no s’enfili a la barana del balcó, que no pugi a cap cotxe de cap desconegut, que mastegui vint vegades cada mossegada de l’entrepà, i només quan totes les possibilitats estiguessin controlades tornaria a asseure’m a mirar per la finestra, intentant —com ara faig— no fixar-me en els detalls de les coses, intentant veure’n només el volum i no la superfície o els colors, i després intentant veure’n la superfície i no el volum o els colors, i després intentant veure només els colors i no el volum o la superfície. Però tot plegat és molt difícil. A la cantonada, el camió del butà engega el motor i maniobra per anar-se’n. Per damunt seu torna a passar —ara novament de dreta a esquerra— l’estol de cotorres xisclaires.





LA LLOANÇA


Una tarda de desembre, l’escriptor Daniel Broto entra en una llibreria. No és cap de les llibreries que sol visitar, al centre de la ciutat. Aquesta és en un barri de turons edificats que amb prou feines coneixia abans que, fa uns quants anys, un cosí de Montpeller hi hagués anat a viure. El dinar a casa del cosí ha acabat a les tres i a un quart de quatre ja s’havien acomiadat, i com que avui Broto no té classe a la universitat ni res d’especial a fer, ha decidit anar caminant carrer avall. Al cap d’una estona ha trobat la llibreria. L’ha sobtat que sigui d’una mida no esquifida, amb lleixes nombroses i ben assortides, perquè pensava que només al centre de la ciutat hi ha llibreries dignes. Tafaneja per les taules, plenes a vessar de novetats. Quan passa per caixa du dos llibres a la mà: Elogi del martiri, d’un escriptor ucraïnès de moda aquests últims temps, i La bellesa del cadmi, el primer llibre —un recull de contes— d’un autor jove, inèdit fins ara. El llibreter, que el reconeix, li pregunta per què ha triat aquests dos llibres. Broto s’ho rumia un instant. El de l’ucraïnès perquè tothom en diu meravelles i no n’ha llegit res. L’altre perquè la primera frase li ha semblat intrigant, atractiva, gens estúpida. Ha fullejat el llibre, i n’ha llegit fragments del mig i del final. L’autor fa servir una llengua rica però sense farbalans.

A casa, comença a llegir Elogi del martiri però, a la pàgina trenta, el deixa estar. En part perquè quan s’ha posat a llegir-lo ja era tard, vespre, i a la pàgina trenta se li tanquen els ulls. D’una tirada, dorm tota la nit. Però, l’endemà, quan s’hi torna a posar només avança fins a la pàgina trenta-sis i finalment el deixa estar, si no definitivament, almenys a la prestatgeria, on pot passar-s’hi anys, i fins i tot no tornar a ser obert mai més. Broto agafa aleshores l’altre llibre, el de l’autor jove —David Guillot—, i l’obre per la primera pàgina. En llegeix el primer relat. Li sembla prou acceptable. Després llegeix el segon: impecable. En acabat comença el tercer, també bo. El quart no li sembla a l’altura, però, si no hagués estat pel nivell al qual els contes anteriors han col·locat el llistó, probablement l’hauria sorprès favorablement. En canvi, el cinquè i el sisè li semblen discrets; i el setè, previsible. Però el vuitè és molt bo, el que li agrada més de tots. Quan finalment tanca el volum, ho fa amb la sensació d’haver llegit un recull interessant, i més per ser un primer llibre.

De manera que, uns quants mesos després, quan, en el decurs d’una entrevista, un periodista de la secció cultural d’un diari li demana que recomani un llibre d’un autor que li hagi agradat aquests últims temps, Daniel Broto li diu: «La bellesa del cadmi, de David Guillot». L’entrevista és llarga, de dues pàgines, amb una gran foto central de Broto assegut a la taula de treball i teclejant a l’ordinador. En un requadre de la segona pàgina apareix la pregunta: «¿Ens pot dir algun llibre que li hagi agradat de manera especial, últimament?». Broto hi respon: «La bellesa del cadmi, de David Guillot, m’ha semblat un llibre molt bo». Queda sobtat. A la sol·licitud d’un llibre que li hagués agradat de manera especial, ell va contestar un títol i el nom de l’autor, però no hi va afegir cap valoració especial. Però, com que el llibre li va semblar bo, no pensa fer-se mala sang per aquest petit detall.

L’endemà de la publicació de l’entrevista al diari, quan, després de la universitat, Broto torna a casa, troba al contestador una trucada de David Guillot, que —li explica— ha llegit al diari el que Broto ha dit d’ell i no pot sinó agrair-l’hi. No era difícil deduir com devia haver aconseguit el seu número de telèfon, perquè el tenen a l’editorial on Guillot ha publicat el llibre: des del director a la cap de premsa. Moltes gràcies, li repeteix diverses vegades. I també: «No sap, Broto, què signifiquen les seves paraules per un autor novell com jo, que acabo de veure publicat el primer llibre. No deu ignorar que el reconeixement d’un escriptor consagrat com vostè és un regal del cel». L’hi agreix diverses vegades més i li deixa el número de telèfon. Sap, esclar, que Broto deu tenir un munt de feina i que no deu poder perdre el temps amb nimietats com aquestes —«un jove escriptor que comença, ves»— però, per si de cas li ve de gust, doncs estaria encantat de poder parlar amb ell, ni que fos per telèfon, sobretot perquè Broto és, per Guillot, un mestre, l’escriptor viu més important, el que l’ha guiat en els seus inicis adolescents, el seu model literari fins i tot ara que ja comença a publicar, l’exemple que —si li permet la confessió— ha fet que es decideixi a escriure, a convertir-se en escriptor. «I ara em ve de gust dir-l’hi, ara que he publicat el meu primer llibre i…». Aquí la trucada es talla, però tot seguit hi ha una altra trucada, també de Guillot, que comença dient: «Veig que m’he allargat massa. No vull ser pesat. Li deixo el meu telèfon per si li ve de gust telefonar-me, i prou; no l’atabalaré més».

Broto anota el número de telèfon a la llibreteta que té al costat de l’aparell i pensa que potser sí que el telefonarà més tard. Ara s’asseu a l’escriptori, posa ordre en els papers, treu de la cartera els textos dels alumnes, els posa en una pila i encén un cigarret. L’endemà, quan agafa la gavardina del penjador per anar al teatre, veu al costat del telèfon la llibreteta amb el número anotat i pensa que, si pot, l’endemà el trucarà. Però arriba l’endemà, i passa, i arriba un nou endemà, i un altre i un altre, i el moment de telefonar-lo no es presenta mai. Un vespre que entra en una llibreria veu que, ara, al llibre de Guillot hi han posat una faixa que diu: UN LLIBRE EXTRAORDINARI, DANIEL BROTO. Ell no va dir en cap moment que fos un llibre extraordinari. Segons recorda, a la demanda que recomanés un llibre d’un altre autor que li hagués agradat els últims temps, havia contestat: «La bellesa del cadmi, de David Guillot». Res més. En cap cas havia dit les paraules —«m’ha semblat un llibre molt bo»— que el periodista havia posat en boca seva al diari, ni aquesta altra frase que ara presideix la coberta del llibre, en un cos de lletra enorme, més gros fins i tot que el del títol i el nom de l’autor: UN LLIBRE EXTRAORDINARI, DANIEL BROTO. Però Broto no se n’estranya. Està avesat que les editorials retallin i modifiquin les frases que es diuen fins a convertir-les en eslògans, i no pensa posar-se pedres al fetge.

Llavors, cosa d’un any després, Broto publica un nou llibre. I un dia que en firma exemplars en uns grans magatzems, divisa la figura de Guillot cap al final de la cua de lectors que esperen el torn. El reconeix per la foto de la solapa del llibre. Vesteix de negre. Es prim i nerviós. Mira cap una i altra banda, més que no pas a la taula on Broto firma, i un moment que els ulls de tots dos es troben, de seguida desvia la mirada. Quan arriba davant de Broto, li diu qui és i li allarga el llibre perquè l’hi firmi. Li explica que fa un any li va telefonar, que li va deixar missatges al contestador, que li agraeix molt la lloança que li va fer al diari, que aquesta lloança ha significat molt per ell, perquè per una banda l’ha refermat en el seu determini d’escriure, i per altra ha influït de manera decisiva en la consideració pública que el que escriu mereix. Per exemple: ha començat a escriure crítica literària en un diari, i no ho hauria aconseguit si Broto no hagués parlat tan bé d’ell. Darrere de Guillot, la cua de lectors amb el llibre a la mà es va fent més llarga. «A més, li he de dir una cosa que em va saber molt de greu…», diu Guillot, i s’excusa per la faixa que van posar al llibre: la va decidir l’editorial, diu, contra la seva voluntat, perquè ell no volia aprofitar-se’n, i molt menys que, en la segona edició —que ja ha sortit, un fet inhabitual per un primer llibre—, la frase de Broto aparegués impresa directament en el mateix llibre. «Voldrà no haver llegit mai el meu llibre, senyor Broto!», li diu, mirant-lo amb ulls esbatanats. Broto se sent violent davant de tantes explicacions, i havent-li de firmar ara un llibre seu. Li diu que no compri el llibre, que si li deixa l’adreça l’hi enviarà dedicat, a càrrec de l’editorial. Però Guillot diu que no, que de cap manera, que el vol comprar ara perquè es deleix per llegir-lo —«són tan bons els seus llibres, signifiquen tant pels escriptors que tot just comencem l’aprenentatge!»— i vol que l’hi firmi perquè, per ell, aquella dedicatòria suposa un somni fet realitat, tant com el mateix fet de poder-hi parlar cara a cara. De manera que, un cop Broto li ha firmat el llibre, com que Guillot, amb el llibre a les mans, no acaba d’anar-se’n i la cua es va fent cada cop més llarga, a tall de comiat Broto li diu que potser un dia podrien telefonar-se i fer un cafè o alguna cosa així. II·lusionat, Guillot obre els ulls i li diu que sí, que quan vulgui, i per si ha perdut el telèfon que li va deixar al contestador (de fet, és cert que l’ha perdut; com a mínim fa temps que no sap on para), l’hi torna a anotar en un full d’una llibreteta que du a la butxaca.

A casa, Broto enganxa el telèfon de Guillot al suro que té al costat de l’escriptori. Cada tants dies el mira i pensa que hauria de trucar-li i quedar. Així, Guillot quedaria satisfet i ell podria oblidar-se’n, perquè la situació ha començat a fer-se-li molesta. No sap ben bé per què, no li ve de gust veure’l. Aquella insistència, aquella mirada ansiosa, tot aquell sabó. Però passa el temps, Broto no li telefona i, a poc a poc, el full de llibreteta amb el telèfon de Guillot queda cobert per altres fulls, postals, notes, targetes. Fins que un dia, unes quantes setmanes més tard, sona el telèfon, es dispara el contestador i Broto sent en directe com Guillot li diu que sap que deu anar de bòlit però que van quedar que li telefonaria, que es veurien i que parlarien. Guillot insisteix que no vol ser pesat, que sap que Broto deu tenir prou feina per haver de perdre el temps amb autors que comencen, «tants com n’hi ha últimament, perquè últimament es publica cada cop més…». Però si mai li ve de gust, repeteix, doncs estaria encantat de poder fer una copa, o un cafè o una aigua —«no sé què sols beure, Broto», el tuteja—, o, potser simplement parlar per telèfon, perquè hi ha unes quantes coses que Guillot li voldria comentar abans de pendre una decisió, sobretot perquè, per Guillot, Broto és un far, la llum de la literatura autèntica enmig d’un panorama literari cada cop més mediocre i banal: «I, en fi, no vull ser pesat. Et deixo el telèfon per si has perdut el full amb el número, que et vaig donar als grans magatzems. Quina lata, ¿no?, firmar llibres en uns grans magatzems, a gent que es mou més per la fama d’un nom que no pas per la qualitat literària de la seva obra. Et deixo el telèfon, doncs. És el…».

Un dia, sortint d’una entrevista en una emissora de ràdio, Broto veu que Guillot és el següent convidat. Se saluden amb una encaixada de mans. Diu Guillot: «No et dic que em truquis, perquè tampoc no ho faràs. Ja se sap que de vegades es diuen aquestes coses: “ens truquem”, o “et trucaré”, però sovint són frases formularies. No vull dir que en el fons no hi hagi voluntat final de convertir-ho en realitat. Pot ser que sí que n’hi hagi, però les circumstàncies fan que no sigui fàcil, o que…». Però la productora del programa ja s’endú Guillot cap a dins de l’estudi. Broto respira, s’apuja les solapes de l’abric i surt al carrer. De fet se sent vagament culpable, i això el molesta, perquè no s’hauria de sentir culpable de res. Però sí que li va dir, als grans magatzems, que potser podrien telefonar-se i fer un cafè. Però, si hi rumia bé, dir que potser podrien telefonar-se no és assegurar que es telefonin. Ell no li va dir que li trucaria. Davant de la insistència molesta de Guillot, Broto va dir que «potser podrien telefonar-se». Un «potser» i un condicional. Ell no s’ha compromès a res. Ell, l’únic que va fer —cada cop ho lamenta més— va ser lloar el primer llibre d’aquest Guillot. Cada cop se’n recorda més, de la frase que Guillot li va dir als magatzems: «Voldrà no haver llegit mai el meu llibre, senyor Broto!».

Mig any després, Guillot treu el segon llibre: La natura de les zones. Broto el rep a casa, dins d’un sobre folrat amb plàstic de boletes i amb una dedicatòria a la portadella: «De debò que no sé què posar-t’hi. Es el meu segon llibre i sé que, en una part molt important, si el trec és gràcies a tu, perquè si de l’anterior no n’haguessis parlat bé probablement no se n’hauria fet cap altra edició i aquest segon no hauria vist mai la llum. En tot cas: em deus una trucada. No hi ha pressa. No vull robar-te el temps». Broto se sent incòmode. ¿Què vol dir això que li deu una trucada? No li deu res! Llegeix el llibre i, no sap si condicionat per un mecanisme d’autodefensa, li agrada molt menys que l’anterior. Si ara llegís el primer, ¿li agradaria com li havia agradat aleshores? Pocs mesos després, en una xerrada que fa a la biblioteca de Sitges —dins del cicle «Converses amb els nostres autors»—, Broto veu entre el públic els ulls acusadors de Guillot, que després se li adreça amb un somriure als llavis. «¿No sabies que visc a Sitges? Com que he vist que venies m’he dit: aniré a veure què diuen aquests de la capital». En el sopar que segueix l’acte, Broto veu com Guillot —convertit en una de les promeses literàries locals— és l’eix central d’un grup de dos nois i una noia que riuen i xiuxiuegen en una punta de la taula. És una imatge que recordarà unes quantes vegades al llarg dels anys següents. Quan rebi —sense dedicar, enviats per l’editorial— el tercer llibre de Guillot, Medicina aparent, i el quart, Rere el calostre. I també quan Broto publiqui un nou llibre i Guillot n’escrigui la crítica al diari, en la qual qüestionarà la importància desmesurada que —de manera incomprensible, escriurà— es dóna a aquest autor.





L’ARRIBADA DE LA PRIMAVERA


Un home és en un geriàtric, de visita. Mentre avança decidit cap al seu objectiu —la mare, que és en un racó del pati, amb el cap cot— observa com, al voltant d’un petit estany que hi ha pel camí entre les dues ales del centre, s’apleguen prop d’una dotzena de vells, molts amb cadira de rodes, altres amb la boca permanentment oberta, altres amb totes dues característiques: cadira de rodes i boca permanentment oberta. Altres, simplement amb la mirada perduda. Quan l’home passa pel davant diu «Bon dia!», i quatre o cinc li retornen la salutació amb ulls il·lusionats: «Bon dia!». Déu n’hi do. Normalment li contesten un o dos.

Un home arriba a la casa on fins fa poques setmanes vivien els seus pares. Des que ja no hi són és el primer cop que hi posa els peus. Obre la porta. És el pis on va passar la infantesa i alguns anys de joventut, fins que un dia se’n va anar amb l’alegria de deixar enrere per sempre un món de deliris i malfiances. A la feina, l’home ha demanat un matí de festa (que després recuperarà: una hora cada dia, durant cinc dies) i és per això que, tot i ser dimecres, es pot permetre el luxe de passejar per les habitacions a aquesta hora del matí —les 9—, mirant què hi ha de fer. De moment, posar-hi ordre. Vindrà una dona a netejar, esclar, però abans necessita veure com està tot exactament, i llençar els objectes que s’hi acumulen i ja no tenen cap ús possible, i que fan encara més depriments aquestes parets fredes i pintades (de blanc) deu fer quinze o vint anys. A moltes parets, i sobre el bufet i les tauletes, hi ha fotos de l’home, de nen, i, en una fusta, en una de les parets, subjectades amb xinxetes, les postals que els enviava des dels països on anava vivint, ja de jove. A les parets de l’habitació on dormia ell hi ha encara restes d’aquella pasta blava (¿se’n deia BluTack?) que durant anys les ferreteries venien com l’invent ideal per enganxar pòsters i no deixar les parets amb els forats de les xinxetes. Fins que es va comprovar que potser no deixava les parets plenes de forats, però encara quedaven més arruïnades, amb grumolls blavencs que costaven Déu i ajuda de treure. I, si finalment aconseguies treure’ls, s’enduien enganxats fragments de l’última capa de pintura i la paret conservava per sempre restes d’aquell moc blavós.

Un home arriba a un geriàtric i puja a l’habitació 211. Coneix el camí de memòria: la recepció, la sala entre parets de vidre, el passadís on sempre hi ha la mateixa dona adormida a la mateixa butaca, l’ascensor, el timbre. Els pares sempre són a l’habitació. Abans, no. Abans, sortien a a terrassa o anaven al pati del darrere, on hi la els pins. Quan el veuen arribar, a tots dos se’ls il·luminen els ulls. «Aah! Ooh! Mira qui ha vingut!». La situació sempre és la mateixa. El pare al llit, respirant amb dificultat; fa un munt d’anys que viu enganxat a una màquina d’oxigen. Abans s’aixecava i s’asseia en una cadira, però ara ja no en té ganes. Com a màxim s’aixeca per anar al lavabo, i torna esbufegant. La mare, en canvi, tot i tenir la cama esquerra tan torçada que sembla que no es pugui aguantar dreta, es dreça sobre el caminador i, abocant-hi completament el tors, va amunt i avall per l’habitació: s’entrebanca amb les potes dels llits i de les cadires, amb el cable de la màquina d’oxigen del pare, amb la mateixa màquina d’oxigen, amb l’armari, amb la calaixera on hi ha el televisor i els calaixos plens de llibretetes, amb les parets, amb les cortines, amb les portes de l’armari, amb les vores dels llençols dels fantasmes de tots els que han mort abans en aquella mateixa habitació i que no paren d’anar d’un cantó a l’altre, remugant. La mare pregunta a l’home com li va la feina, l’home li diu que va bé. Quan ha acabat de comunicar-li aquest enunciat tan breu, la dona assenteix amb uns quants cops de cap i tot seguit li pregunta de què treballa exactament. L’home l’hi explica, la mare li pregunta si li va bé, l’home li diu que sí, la mare assenteix i, abans que passin deu segons, torna a preguntar-li per la feina: ¿de què treballa exactament, ara? El pare aprofita una esquerda en aquest bucle infinit per explicar —un cop més, com cada vegada— que amb una pastilleta en tindria prou, una pastilleta d’aquestes que et donen i s’acaba tot, i descanses per sempre més. En diu l’Anastàsia. És ben clar que sap que es refereix a l’eutanàsia, però li encanta dir-ne l’Anastàsia, com si fes burla de la tendència irrefrenable que tenen els vells a confondre les paraules. De cop la mare intervé: «És que sempre està amb la mateixa història…». I d’aquest retret vol passar a un altre, però és evident que no recorda quin és aquest altre retret. Això la sulfura, i la ràbia va en augment. Mira el pare amb ulls d’odi i, balancejant un braç que aixeca (l’altre s’aferra al caminador), diu: «És que és idiota! ¿No diu ara que…», però no aconsegueix saber exactament per què l’esbronca, i això encara la indigna més, i torna a repetir el mateix d’abans: «Es que és idiota!». No sap per què l’esbronca, en un esbronc semblant als milers d’esbroncs que li ha clavat al llarg de la vida. No sap què li recrimina, però conserva la retòrica, els crits, els insults. De fet, ¿no ha estat sempre així? Abans, ¿no eren igual de delirants, de dements, els seus esbroncs? La diferència és que, ara, només hi ha la carcassa de la indignació i l’odi, i no sap omplir-la. Li fallen les neurones. Abans l’esbroncava i l’agilitat mental feia que s’aferrés a qualsevol idea, qualsevol excusa amb què omplir la carcassa, i la situació acabava en una baralla amb tots els ets i uts, però en el fons tan sense sentit com aquesta d’ara. Ara, el motiu que tan poques coses de les que diu tinguin sentit és —diuen— la demència senil, però abans (fa deu, vint, trenta o quaranta anys) eren igualment producte de la demència, encara que no se la pogués considerar senil. «És que és idiota!», repeteix encara. El pare mira l’home i li diu: «Ja ho veus… Igual com sempre». Són tants anys amb la mateixa baralla… Tots dos miren el fill amb ulls de conillet, com si ell fos l’encarregat de decidir, d’ells dos, quin és el bo i quin el dolent. De manera que l’home s’aixeca de la cadira, va fins a la finestra, observa la gent que passa pel carrer, l’autobús que arriba a la parada que hi ha poc més enllà, i veu que, dalt de la marquesina, Superman es treu el vestit d’heroi —la samarreta arrapada, l’eslip, els leotards— i es posa una camisa, uns pantalons, una americana, les ulleres, per passar a ser Clark Kent.

Un home es passeja pel pis on havien viscut els seus pares. És un pis molt silenciós. Hi ajuda l’altura: un sobreàtic al capdamunt de deu pisos: no hi arriben els sorolls dels cotxes. Quan mira pel finestral de la terrassa veu, entre dos edificis llunyans, el nou tramvia que hi passa. Arreplega els quadros —que sempre han estat penjats al mateix lloc; ni un canvi mai—, les fotos del matrimoni, els diplomes, i ho col·loca tot en una mateixa habitació. Un altre dia decidirà què en fa. Després s’acosta a la taula del menjador, ovalada, de fusta ben lluent, que un ebenista va fer quan la mare —enamorada dels mobles d’una de les cases on anava a netejar en una època— va voler un menjador igual-igual al que tenien en aquella casa. Igual d’estil, amb una biblioteca, una taula, cadires i un sofà vermell i negre, però de dimensions més reduïdes, perquè el pis d’ells era evidentment petit. Sempre ha ballat, aquesta taula, i encara ara balla, perquè les potes de ferro estan collades simplement amb cargols, i qualsevol cop de peu les belluga uns quants mil·límetres, prou perquè no siguin del tot estables. De petit aquell bellugueig el posava nerviós i, de més gran, sempre que visitava els pares, una de les coses que feia, dissimuladament, era estirar les potes cap enfora perquè la taula no ballés tant. Ara no les estira. Ara agafa la taula, la gira cap per avall i descolla els cargols de les potes amb els dits —de tan balders que van als forats— i la deixa al rebedor, per baixar-la més tard. També hi deixa els testos trencats que hi ha a la terrassa.

Un matí ben fred de febrer, un home arriba a un geriàtric, va fins a l’habitació dels seus pares i, com gairebé sempre, troba el pare al llit i la mare asseguda en una cadira i amb els braços repenjats al caminador. Gran alegria. Fan les primeres frases habituals (¿com va tot?, ¿la família, bé?…) però al cap de poca estona —després d’una sèrie de mirades entre el pare i la mare— es veu clar que li volen dir alguna cosa especial («Mira, noi, anirem al gra…») i el gra és que, segons expliquen, han decidit suïcidar-se. L’home els escolta en silenci.

—Ho hem estat pensant en sèrio. Això —el pare fa un gest ample amb la mà, com si abastés tota l’habitació—, això no té cap sentit. Això és cansadíssim. Això ja dura massa. Noi, com costa d’anar-se’n d’aquest món.

—Bueno —diu la mare—, t’enrotlles com una persiana. Va, digues el que has de dir, que, si no, ens hi estarem dues hores, i el nen té feina. No pot estar aquí esperant tota aquesta estona…

—Doncs t’ho direm clar. Primer havíem pensat llançar-nos per la finestra —diu el pare—, però trobo que és massa escandalós, i a nosaltres no ens agrada fer el número.

L’home mira la finestra, els arbres que hi ha a pocs metres, el turó que es divisa, i la ciutat més enllà. Intenta imaginar la caiguda sobre la marquesina que hi ha sobre la porta i el rètol que diu RESIDÈNCIA PER A GENT GRAN. La mare belluga el cap i remuga:

—¿I d’on trauries forces per enfilar-te a la finestra? ¿D’on trauries la força? Ja t’ho dic jo, que diu cada cosa…

—No li facis cas —continua el pare—. Et parlem en sèrio. Això de la finestra, no, clarament. No pot ser. Imagina’t tota la gent mirant, seria desagradable. Hauria de ser una cosa més discreta, i per això hem pensat a tallar-nos les venes. Però hi ha un problema.

—El problema és que descobririen la sang —diu la mare.

—T’ho explico —diu el pare—. El problema és que, si ens tallem les venes a la dutxa, que és lo lògic per no tacar-ho tot, aleshores la sang se n’aniria pel desguàs i apareixeria pels desguassos de les dutxes de les altres habitacions, de manera que, quan veiessin que pels forats del peu de dutxa apareix sang, de seguida buscarien d’on ve aquella sang i ens descobririen abans que fóssim morts.

—Jo he sentit a la tele —diu la mare— que el cos humà té cinc litres de sang. Cinc litres. I aleshores, com que jo tinc dues galledes per rentar-me la roba, perquè aquí són uns bruts i la roba no te la renten bé i els sostens me’ls rento jo, doncs… Perquè a tots aquests vells, a aquests mil cretins que viuen aquí, en aquest asil, tant se’ls en dóna, ja no saben veure què és net i què no ho és. Però jo no sóc idiota, jo encara m’adono de tot, encara que ells es pensin que no…

—Les galledes —diu el pare.

—Doncs com que tinc dues galledes de cinc litres cadascuna, doncs quan ens tallem les venes omplirem aquestes dues galledes i així ningú no veurà que surti sang pel peu de dutxa.

Durant una estona tots tres es miren en silenci. Es a dir: el fill mira els pares i els pares el miren a ell. Al carrer se sent la música d’una xaranga. ¿Una desfilada militar? ¿Una festa de barri? A la fi l’home diu:

—O sigui, que és així com heu decidit suïcidar-vos. Tallant-vos les venes.

—Sí —diu el pare—, però s’ha de tenir valor i saber-se-les tallar bé… ¿I si no és tan fàcil com sembla? Els joves es dessagnen perquè tenen sang per donar i per vendre, però els vells… Jo diria que els vells tenim tan poca sang que hi deu haver ben poca diferència entre tenir la poca sang que tenim o ja estar dessagnat. No estic segur que un vell es dessagni gaire, o que, fixa’t el que et dic, que fins i tot dessagnat no pugui continuar vivint. Francament, és un embolic, fill meu.

—Lo millor —diu la mare— seria no menjar.

—És la millor solució —hi està d’acord el pare.

—A mi em seria fàcil —diu la mare—, amb lo poc que menjo, però el teu pare, que menja i menja i no en té mai prou… ¿Tu creus que podrà estar gaire sense menjar?

L’home decideix explicar-los que una dona que coneixia, que també estava en un geriàtric, es va suïcidar així: deixant de menjar. No sembla interessar-los gaire, ni com a model del que es proposen fer ni com a prova que és un suïcidi factible. Tampoc no els escandalitza que ell no s’escandalitzi del que li diuen.

—O sigui —diu el pare— que potser és això el que farem.

Després la mare li explica que algunes de les noies de la residència —les que vénen a netejar l’habitació— li roben peces de roba: bruses, calces… L’home l’escolta en silenci, s’hi està una estona més i després mira el rellotge i se’n va.

Al vespre, l’home telefona a la residència, a veure com han passat la resta del dia. El pare li explica que ha aguantat sense dinar, i que tampoc no ha sopat. «Ja veuràs com no menjo, fill meu». L’home pensa que l’endemà serà diferent, i que quan arribi l’esmorzar no se’n podrà estar. Però quan els truca al vespre de l’endemà el pare li anuncia que aquell dia tampoc no ha esmorzat, ni dinat, ni sopat. L’home parla després amb la mare, per veure si és veritat, però la mare no recorda si ha vist el marit esmorzar, dinar o sopar. Quan els diu adéu i penja, torna a trucar i parla amb recepció. Li diuen que és veritat que no ha menjat res en tot el dia. Els explica la conversa del dia abans i en prenen nota.

De manera que l’endemà torna a trucar. A mig matí. S’hi posa el pare:

—Et ben juro, fill, que hi estava ben decidit. Abans-d’ahir, després que te n’anessis no vaig menjar res més en tot el dia, res!, i ahir tampoc no vaig menjar res, absolutament res. Però, aquesta nit, noi… Devien ser les dotze: em moria de gana, m’he llevat i m’he menjat un plàtan.

En un pis on des de fa anys no hi viu ningú un home obre el moble on els pares —que eren els que hi vivien— guardaven els plats i els gots de la vaixella que, quan va fer la comunió, van comprar per quan es casés. Però no s’ha casat mai i la vaixella encara és allà, sense estrenar; ells no en van fer servir mai ni un got. Ara és tota polsegosa. La pols sura per l’estança, com purpurina d’un conte infantil. A les files de copes de vidre —d’aigua, de vi, de licors— n’hi veu tres de fetes malbé. Dues tenen fracturat el peu, tan fracturat que costa que s’aguantin dretes; l’altra, el que té és la vora esberlada. L’home no reïx a entendre per què les guardaven, si eren trencades, i tampoc entén per què guardaven —també entre les copes— dues ampolles d’oli buides: una de vidre i l’altra de plàstic, encara amb l’etiqueta. Troba també cues d’espelmes que potser van ser blanques en algun moment, però que ara són d’un groc intens que vira cap al marró, i algunes d’aquestes cues són de dos o tres centímetres de llargada, i tenen el ble cremat. Als calaixos del bufet i a dos dels armaris troba bosses de plàstic. No pas cinc o sis. Dotzenes i dotzenes de bosses de plàstic embotides dins d’altres bosses de plàstic. Va obrint més armaris i a tot arreu hi troba bosses. Hi deu haver milers de bosses, totes noves, de supermercat, arreplegades a grapats —calcula— en cada viatge que la mare hi feia, i que acumulava ¿per què? ¿Per previsió? ¿Per por d’un futur d’escassetat?

No s’atreveix a llençar res. Una mica se sent com un intrús que entra en un santuari preservat, i en part li fa por que un dia els pares es refacin, tornin a casa, ho trobin tot canviat i l’escridassin com quan era nen i no feia exactament el que volien. Encara té por que el renyin! Però no tornaran mai, encara que ell, això, ara no ho sap. Per un moment pensa a tornar a muntar la taula ovalada i col·locar-la al lloc on era, i retornar els testos trencats a la terrassa. El món d’ells era bastit a base d’objectes fets malbé, que no es llençaven mai per si de cas. La nevera també és vella, està rovellada, escrostonada i bruta, i no s’atreveix ni a tocar-la perquè —sempre que anava a veure’ls— li deien que no la llencés mai, que era una nevera molt bona, que de neveres així ja no se’n fan. La caldera de la calefacció també és molt bona i d’aquelles que ja no se’n fan. «És Junkers!», li explicaven. Com si ja no hi haguessin més Junkers, i mil altres escalfadors de primera qualitat. La rentadora tampoc no s’ha de llençar mai, encara que des de fa més de deu anys estigui tan rovellada que sembli impossible que en pugui sortir roba neta, i encara que fins i tot li falti una de les potes, de manera que, perquè aguantés l’equilibri, hi posaven a sota guies telefòniques.

Dalt dels armaris hi ha les maletes. La maleta amb què el pare va emigrar a Alemanya a mitjan dels 60, a una ciutat prop de Bielefeld anomenada Wiedenbrück. Hi va aguantar exactament quinze dies, abans de tornar amb la cua entre cames. ¿I quina maleta es va endur la mare a Ginebra, quan va anar a servir a casa de l’ambaixador turc, en aquest altre viatge que —havent fallat el primer— els havia de treure a tots de la misèria i convertir-los en europeus de primera? També hi ha el bagul amb què moltíssims anys abans la dona va arribar d’Andalusia, amb tot l’interior folrat de fulls de diaris antics, tan antics que ja ho eren quan l’home, de petit, l’obria per llegir, fascinat, notícies que parlaven d’altres èpoques, i d’una guerra mundial que encara no se sabia com havia d’acabar. Quan l’obre hi descobreix, al fons, petitíssima en aquell bagul tan gros, la caixa amb la mànega de pastisseria que omplien de nata o de xocolata desfeta per escriure als pastissos desitjos com «Per molts anys» o «Bon aniversari». Es de cartró i s’hi veu, en colors, el dibuix d’una família alegre —mare, nen i nena; el pare no hi és— que decora un pastís amb una mànega com aquella. Al costat de la caixa hi ha el carnet de transport públic de franc del seu pare, i mitja dentadura postissa de la mare. Es la meitat de la part de baix, i hi falten quatre dents.

Un home contempla com, tot i estar sempre connectat a la màquina d’oxigen, el seu pare respira amb dificultat, i es pregunta si és egoista estar-ne fins al capdamunt i no veure cap sortida a aquest seguit d’anys —ja en fa set— que dura aquesta lentíssima agonia que li està xuclant la vida de pena i d’impotència. A aquestes altures el seu únic objectiu al món és aguantar viu fins que es morin ells, no defallir mai, ser sempre als peus del llit que calgui, sigui el de l’un o el de l’altre. Un dia, fa unes quantes setmanes, va dinar amb una antiga nòvia el pare de la qual havia mort feia poc, i la dona li explicava que, la nit última, quan era cada cop més evident que el seu pare agonitzava, ella li agafava la mà i, per dins, repetia: «More’t, more’t, more’t, more’t…».

Un home rumia que fins ara era sempre o bé el pare o bé la mare —només l’un o només l’altre— qui de sobte havia d’ingressar urgentment a l’hospital. Generalment era el pare, i això era comprensible perquè ell era qui, des que l’home conserva memòria, tenia menys salut. Ja quan l’home era petit, mentre jugava als peus del llit dels pares amb les peces de construccions —de fusta i dels colors primaris—, sabia que son pare estava tan i tan malalt. De fet, era al llit tan sovint que l’home (aleshores nen) considerava que allò normal és que el pare fos a casa gairebé cada dia, amb una malaltia o una altra. «No duraré gaire…», deia aleshores el pare. I també: «Pel que em queda d’estar-me en aquest món…». Però passaven uns quants dies i, de grat o no, tornava a la feina; per poc temps, això sí, perquè de seguida —com a màxim al cap d’unes quantes setmanes— tornava a estar de baixa. Tenir la baixa era pel pare la demostració d’una gran habilitat per anar per la vida. La mateixa paraula —baixa—, la pronunciava amb el respecte amb què altra gent pronuncia el nom del rei, de l’autor del millor llibre de la història o del científic que ha descobert la vacuna més anhelada. «M’han donat la baixa», deia amb orgull. Que al pare no li agradava treballar era evident, i comprensible, perquè la feina que feia no li interessava gens —¿a qui li interessa perdre la vida, dia rere dia, entre les parets d’una fàbrica?—, i feia grans lloances dels que (com ell n’hi havia uns quants) aconseguien escaquejar-se’n tant com podien, i els posava com a exemple a seguir, i ell mateix es vanagloriava de treballar tan poc com podia. Arribar a enllaçar una baixa rere l’altra: aquest era el seu objectiu a la vida. I tant va perseverar-hi que amb el pas dels anys va aconseguir, més que no pas agafar una baixa de tant en tant, viure en una mena de baixa quasi perpètua que ocasionalment es veia trencada per algun dia de feina. Fins que a la fi, un dia gloriós que el sol estellava les pedres i els àngels del cel cantaven la bondat divina, li va arribar la gran notícia: «la baixa per llarga malaltia». Biiien!, hauria cridat el pare si en aquella època el crit de triomf hagués estat aquest, com després ho ha estat. Però en aquella època no ho era, i per això l’home recorda, tan sols, el somriure de felicitat a la cara llisa de son pare, que devia tenir aleshores poc més de quaranta anys. Allò significava el seu triomf absolut a la vida. Va deixar definitivament de treballar i va passar a cobrar una pensió mínima de l’Estat, però el goig de no haver de posar mai més els peus a la fàbrica compensava de sobres les penúries econòmiques a què es van haver de conformar tots plegats, sense fer escarafalls perquè tampoc no l’havien bitllat mai gaire. El fill no va arribar a saber mai quina de les moltes malalties que el pare havia simultaniejat al llarg dels anys li havia concedit la gràcia de la invalidesa parcial que a la fi l’havia beneït amb la baixa permanent. A partir d’aquell instant el pare es va instal·lar de manera definitiva en la rutina: era sempre a casa, però ja no al llit, com abans, quan les baixes eren temporals i li semblava que havia de dissimular i almenys anar en pijama per si de cop apareixia un inspector. (No recordava que hagués passat mai cap inspector per casa, però la sola paraula infonia respecte i por). Un cop arribat al Paradís de la Baixa Permanent no li calia ni dissimular, i cada matí sortia a passejar pels voltants de casa o agafava el tramvia o el metro i anava al barri de la seva infantesa, a visitar els amics que encara trobava als bars on de jove havia viscut els anys més feliços de la vida. Quan no sortia s’estava assegut al sofà i escoltava la ràdio, i això va fer que aviat quedés clar que calia comprar un televisor per distreure totes aquelles hores mortes que tenia el dia. Va ser així com al cap d’unes quantes setmanes va aparèixer a casa el primer televisor, una caixa enorme i estilitzada, que va acompanyar en blanc i negre la vida del matrimoni fins molt després que el fill se n’anés de casa i durant dècades passés a seguir a distància totes les malalties paternes, les del cor i les del fetge, les dels ronyons i les dels pulmons, convertits en un fregall pel tabac de seixanta anys de cigarros i el polsim de les peces de roba que respirava a la fàbrica, pacient a perpetuïtat d’aquesta malaltia que en diuen pulmonar d’obstrucció crònica i que el té enganxat des de fa sis anys a una màquina d’oxigen. A més, esclar, del càncer de bufeta que, fa tres lustres, va ocupar anys de visites a l’institut oncològic de més prestigi de la ciutat i del qual se’n va sortir gràcies a un mètode nou en aquell moment i que —en el seu cas, no havent patit mai de tuberculosi— va consistir a injectar-li aquest virus per provocar que, per reacció, el cos eliminés, a més de la tuberculosi, el càncer. Tot aquest historial, completat amb esputs, un ofec persistent i un dolor perpetu i tallant a l’esquena, fan que sigui ell qui al llarg dels anys generalment necessita més atenció, i qui més sovint, quan la situació es descontrola, hagi d’ingressar a l’hospital, sempre en una ambulància que travessa la zona nord de la ciutat, en una ruta per carrers costeruts i avingudes que passen pel costat de parcs que ni l’home ni son pare havien vist mai de la vida, però que ara —com que els ingressos a l’hospital s’han convertit en un fet habitual— han acabat per fer-se’ls familiars.

Però enguany és la dona qui ha accelerat el procés de degradació. De la parella, ella havia estat sempre la persona forta, la que treballava sense parar, la que dormia quatre hores, la que, quan acabava la feina a la cadena de muntatge, arribava a casa i s’encarregava de tot, qui cuinava, qui escombrava, qui fregava, qui no deixava que ningú l’ajudés i amb la màquina de cosir feia, per estalviar, les camises, els pantalons, les jaquetes, les faldilles, els llençols… En aquella casa no s’havia comprat mai res a cap botiga de roba, ni un mocador, perquè els mocadors també es feien a casa, amb l’amortitzadíssima màquina de cosir. Ella era també qui muntava els prestatges a la paret, si calia posar-n’hi, qui els reparava amb màstic, qui els envernissava, qui s’enfilava a l’escala per pintar els sostres i les parets de la casa, qui passava una capa de mini a les baranes dels balcons, qui cada tant canviava els mobles de lloc perquè s’avorria de veure’ls sempre igual. Era qui construïa llums de peu amb un tub de ferro, un disc d’halter, un cable elèctric, un endoll i un portabombetes. Era qui preparava les coques de Sant Joan i les duia al forn, cinc carrers més avall, era qui no parava mai ni un minut per no haver-se de preguntar què podria fer en aquell minut que parava. Ella, la que no estava quieta ni un instant, ni un instant deixava mai de fer alguna cosa, la que havia estat sempre la saludable de la parella, la que es negava a anar a cal metge «perquè els metges són tots cretins i no saben res de res», ella és ara qui, de la primavera ençà, cau sovint: cau al bany quan s’aixeca de la tassa, cau al bany quan es renta la cara —perd l’equilibri i intenta aferrar-se a la pica, però no se’n surt perquè ja té els braços massa dèbils per aguantar-la—, cau al bany quan intenta penjar en un agafador els sostenidors que es renta, cau a terra quan surt del bany, cau a terra quan intenta asseure’s en una cadira i cau a terra quan s’aixeca de la cadira. Cau a terra perquè té una de les cames completament torçada, per l’artrosi que no es va voler tractar —perquè els metges són tots cretins— quan la malaltia va mostrar els primers símptomes. Cau a terra quan s’acosta a la finestra i també quan s’acosta al moble on tenen el televisor i dos enormes calaixos plens de centenars de petites torrades de pa industrial, totes embolicades amb cel·lofana i caducades, i que no menja en aquell moment per, així, poder-les guardar en aquells calaixos durant mesos i anys. No en menja mai, però això tant li fa. Les guarda amb la mateixa passió amb què, abans d’anar a viure a la residència, a casa tenia armaris plens a vessar de bosses de plàstic, milers i milers de bosses de plàstic del supermercat, que arreplegava a grapats cada cop que hi anava a comprar alguna cosa —tres patates, una ceba, cinquanta grams de pernil dolç— i igual que ara emmagatzema en un prestatge caixes d’aspirines i caixes d’adhesius per la dentadura postissa. També cau quan és al llit: rodola i, sense consciència d’haver arribat a la vora, s’estimba a terra. Algun cop s’ha obert el cap i, després que de la primavera ençà es comencés a accelerar el procés de degradació, cap a final d’estiu va començar a no poder aguantar coses amb les mans, de vegades. Agafava una tassa i la tassa queia a terra. Agafava les ulleres i les ulleres queien a terra abans que fos a temps de posar-se-les. De manera que aviat va quedar clar que hi havia alguna alteració preocupant, quant i més que va arribar un moment que ja no reconeixia el que li deien, ni aconseguia articular cap paraula —en començava una i amb prou feines podia fer una síl·laba que a la segona ja havia oblidat què volia dir—, i va haver d’ingressar a l’hospital, fet que pel marit va ser un gran trasbals, tant que, cada cop que, aquells dies que la dona va estar ingressada, parlava per telèfon amb el fill, li recordava que ell també es trobava malament, que cada cop li costava més respirar i que els esputs, més que verds, eren negres, amb l’afegit que el dolor de l’esquena se li havia fet més agut que mai. «Ja sé que la mare està malament, pobra dona, però jo també ho estic…». Pobre pare també, sí, que sempre ha ocupat el centre de l’escenari de les malalties i ara se sent momentàniament desplaçat per la dona i aquesta embòlia que requereix dedicació, de manera que quan una tarda el fill s’escapa a última hora de l’hospital on hi ha la mare per visitar una estona el pare i que no se senti oblidat, el pare li explica que té febre i quan el fill li posa la mà al front i li diu que no en té, el pare li diu que està segur de tenir-ne, i quan el fill li posa el termòmetre i veuen que marca 35,4 graus, el pare jura amb llàgrimes als ulls que el que passa és que el termòmetre no funciona bé. El fill entén el desconcert del pare: sempre ha estat més malalt que ningú, i que ara, de cop, sigui la dona qui està pitjor li pren protagonisme. Per això, quan la dona es refà lleugerament i torna amb ell a la residència, el pare se n’alegra, però després, cada vegada que la tornen a ingressar, ell repeteix (cada cop més com una amenaça) que ell també està molt malalt i que si aguanta i no diu res és perquè veu que el fill, pobre noi, va molt atabalat amb la feina i amb ells, i li fa por que no li passi res: un atac de cor o alguna cosa així, Déu no ho vulgui. I un dia, mentre l’home va cap a l’hospital amb la mare en una ambulància, rep al mòbil una trucada de la residència. Acaben de demanar una altra ambulància pel seu pare, que ha entrat en una crisi d’ansietat i fins i tot amb oxigen li costa respirar. Encara és a urgències amb la mare, que arriba l’ambulància del pare, de manera que reparteix el temps entre una llitera (situada en una sala amb nou persones més) i l’altra (al fons d’un passadís, a tocar del lavabo). Quan, al cap d’unes quantes hores, col·loquen l’un en una planta i, l’endemà, l’altre en una altra, l’home pensa que pitjor hauria estat que els haguessin ingressat en hospitals diferents. Així, simplement es passa el dia anant de la unitat coronària a la planta de pneumologia. Una tarda que està especialment cansat s’asseu en una cadira davant del pare, que devora el sopar amb l’avidesa que no perd mai. Quan el veu tan abatut, el pare mig s’eixuga els llavis amb un tovalló, aixeca el dit i, amb la boca encara mig plena, li diu: «Fas mala cara, noi… Ai, cuida’t, fill meu! Cuida’t, sobretot cuida’t que, si et passés res, ¿què seria de nosaltres?».

Una nit un home somia que ha d’enterrar els morts, i amb tota dignitat, de manera que ningú no pugui dir: «No van ser enterrats amb prou dignitat». I no és pel que els altres en pensin que ha d’enterrar-los dignament, sinó perquè després de tota una vida —mig feliç a estones i miserable a d’altres— no podria fer cap altra cosa que dir-los adéu amb respecte i intentant esborrar de la memòria els moments menys grats. Per això s’afanya a buscar un lloc on puguin reposar per sempre. Però ¿quin racó? Aquell racó d’allà, a tocar del mur de la casa, no, perquè és ben trist i ni ells que van viure una vida tan trista no es mereixen tant de maldol. En canvi, aquell tancat sí, perquè hi ha un teix i els arbres els agradaven molt. Dit i fet. Neteja el tros, en treu les pedres i les males herbes, aplana la terra. Després, amb la furgoneta corre a buscar els taüts més decents: que no siguin ostentosos ni mesquins. Rescata el pic i la pala del celler on han passat dècades (des que ells ja no van poder fer-los servir) juntament amb les destrals i les aixades. I aquí s’atura. Ja no pot fer res més. Sap que ha d’enterrar els morts, n’és del tot conscient, encara que n’hi hagi que es pensin que no n’és i de vegades l’hi recordin pel carrer, sense adonar-se que per més que l’hi recordin i l’apressin no els pot enterrar perquè encara són vius.

Un home —obcecat amb la penosa vellesa del seu pare, que demana morir des de fa anys— hi rumia dia i nit, hi dóna voltes i més voltes, però per més voltes que hi dóna no arriba mai a imaginar la gran paradoxa: que, quan finalment el pare es mori, ell se sentirà desconcertat. Perquè finalment ho hauran aconseguit, finalment el pare s’haurà mort tal com demanava, però, en aquell instant, el que el fill desitjaria més que cap altra cosa al món seria poder abraçar-lo i dir-li: «Ja està, ja ha passat tot, ja s’ha acabat la vida, exactament com volies». De fet, l’abraçarà i l’hi dirà, però el pare no podrà compartir aquesta alegria precisament perquè és mort, i al fill li trencarà el cor la impossibilitat que se n’assabenti, havent desitjat tant morir-se.

Un dia, un home decideix que ha de matar els seus pares, que són vells i es troben al pendent final de la vida. Es el que volen des de fa anys; de vegades fins i tot li expliquen com somien fer-ho, però evidentment no s’hi atreveixen. Molts cops, l’home observa el seu pare endormiscat i es veu ell mateix agafant el coixí i tapant-li la cara. Seria tan senzill —¿un o dos minuts, potser?— i el pare aconseguiria de seguida la pau que busca. I per la mare, que calcula quantes galledes necessita per recollir tota la sang del cos, ¿no seria la mort el millor regal d’un fill? Observa l’habitació; són tots tres sols. Seria tan fàcil ruixar-ho tot amb benzina i calar-hi foc. I tots aquests vells que hi ha a les altres habitacions tampoc no podrien pas córrer. Tot cremaria, no en quedaria ni una paret dreta, i per molts familiars hi hauria plors i dolor, però també alleujament. Sempre que s’ho imagina, però, veu com, enmig del runam i de la fumera, entre els cadàvers dels altres residents, apareixen el seu pare i la seva mare, fent anar amb les mans les rodes de les cadires: «Fill meu, no saps quina por hem passat!». I aleshores, a l’enterrament dels morts —tots els altres residents s’haurien mort, tret d’ells— veuria els parents plorar amb una barreja de pena i alliberació. I quan tornés a anar a veure els pares, a una altra residència (perquè aquella trigarien a refer-la), la mare tornaria al seu bucle sense fi, el pare li parlaria de l’eutanàsia, del suïcidi, de les pastilles que tenia a la tauleta de nit els últims anys que vivia a casa, per quan ja no pogués suportar-ho més.

La mare és a la cadira, adormida. El pare és al llit, de costat, amb aquella seva respiració exagerada. L’home mira per la finestra. Si fos la primavera veuria els arbres plens de fulles noves, però com que encara és l’hivern, només veu les branques, pelades, i al lluny la boira de la ciutat.





2





«—Mamà —va dir el petit Serge quan es va despertar—, aquesta nit ha vingut un senyor i s’ha fet pipí al meu llit».

ROLAND TOPOR

Alibi d’enfant





LA SANG DEL MES QUE VE


Durant el regnat del bon rei Herodes viu a l’aspre poble de Natzaret una dona anomenada Maria, casada amb un fuster afable, en Josep.

Un matí magnífic de primavera, l’arcàngel Gabriel visita la dona i li diu: «Déu t’ha concedit la seva gràcia, Maria; el Senyor és amb tu».

Les paraules de l’alat l’atorrollen. ¿Per què saluda amb tant de protocol? L’arcàngel parla: «Déu ha decidit que tindràs un fill; li diràs Jesús».

A la Maria li costa d’entendre què vol dir i per això l’arcàngel l’hi repeteix: «Cap por, Maria. Déu t’ha concedit la gràcia d’un fill; li diràs Jesús».

Però la Maria s’hi nega en rodó. «¿Com que no?», es desconcerta l’arcàngel. La Maria no es fa enrere: «Ni parlar-ne. No hi estic d’acord. No tindré aquest fill».





TRENTA LÍNIES


L’escriptor comença a teclejar amb prevenció. Ha d’escriure un conte curt. Tothom parla, últimament, de les virtuts de la narrativa curta, però ell, si pogués ser sincer, confessaria que detesta els contes en general i els curts en particular. Tot i això, per no perdre passada, s’ha vist obligat a afegir-se a l’onada de falsaris que simulen ser uns apassionats de la brevetat. Per això l’aterra la lleugeresa amb què els dits se li desplacen per les tecles, de manera que rere una paraula n’apareix una altra i a aquesta n’hi segueix una altra, i una altra, que acaben per configurar una línia, rere la qual se’n configura una altra —i una altra!— sense que aconsegueixi centrar l’assumpte, perquè està avesat a les distàncies llargues: de vegades necessita cent pàgines per començar a intuir de què va el que escriu, i altres vegades ni amb dues-centes no ho aconsegueix. No li ha passat mai pel cap amoïnar-se per l’extensió. Com més extens millor: beneïda sigui cada nova línia, perquè, una rere l’altra, demostren no tan sols la grandària sinó també la grandesa de la seva obra, i per això —encara que, en el fons, una, dues o cinquanta línies no afegeixin res a la història que narra— mai de la vida no les expurga. En canvi, per escriure aquest conte gairebé hauria d’agafar la cinta mètrica i posar-se a mesurar-lo. Es absurd. És com demanar a un atleta maratonià que corri els cent metres amb dignitat. En un conte, cada nova línia no és una línia més sinó una línia menys, i en aquest cas, concretament, una línia menys fins a la trenta, perquè això és el màxim: «Entre una i trenta línies», li ha dit la veu de vellut que li ha telefonat del suplement dominical del diari i li ha demanat el conte. A desgrat, l’escriptor aixeca els dits de les tecles i compta les línies que du escrites: vint-i-tres. Només n’hi falten set fins a la que serà la trentena. Però, després d’escriure aquesta consideració —i aquesta altra— encara n’hi falten menys: sis. Mare de Déu! És incapaç de pensar res i no teclejar-ho, de manera que cada cosa que pensa se li menja una nova línia i això fa que a la línia vint-i-sis s’adoni que, a només quatre línies del final, no aconsegueix centrar la història, potser perquè de fet —fa temps que ho sospita— no té res a dir i, encara que normalment aconsegueixi dissimular-ho a base de pàgines i més pàgines, aquest maleït conte curt el posa en evidència, motiu pel qual, quan arriba a la línia vint-i-nou sospira i, amb una sensació de fracàs no del tot justificada, posa el punt final a la trenta.





UN TALL


El Toni entra a classe corrents, amb els ulls esverats i un tall al coll. Es un tall profund i ample, del qual vessa sang, més que vermella, d’un granat brillant. A simple vista i sense la verificació oportuna un hom diria que, com que la carn s’ha obert, el trau —que, al principi, devia ser una línia mil·limètrica— té ara una amplada de dos o tres centímetres. La llargada podríem situar-la en vint o vint-i-cinc, ja que comença sota l’orella esquerra, baixa pel coll i acaba a l’altura del pit, una mica més a la dreta de l’estèrnum.

—M’han tallat amb una ampolla trencada.

La sang li regalima pel coll i li taca la camisa blanca de l’uniforme. També té el coll de l’americana xop de sang.

—A veure. ¿Aquestes són maneres d’entrar a classe, Toni?

—És que el Ferran i el Roger, senyor, han agafat una ampolla trencada que hi havia a prop de la màquina de begudes, me l’han clavada i…

—¿Com s’entra a classe, Toni? ¿És així com s’entra a classe? ¿De qualsevol manera, s’entra a classe? ¿S’entra a classe sense dir «bon dia»? És això el que hem après a escola, Toni?

—Bon dia —diu el Toni mentre col·loca la mà dreta contra el tall per intentar aturar la sang.

—Fa molt de temps que, en general, els costums han anat degenerant, i no és pas culpa vostra, ho sé. També és culpa nostra, de les institucions que no som capaces d’oferir una educació que fonamenti personalitats educades en el rigor i la responsabilitat. Però també és culpa de la societat, és culpa de tants de pares que exigeixen que l’escola supleixi l’autoritat que ells són incapaços d’exercir. Tu, Toni, només n’ets una mostra, un gra de sorra a la platja infinita del desgavell universal. ¿On és el rigor d’antany? ¿On són l’esforç i el sacrifici? ¿On són els detalls bàsics d’educació, d’urbanitat, que us hem inculcat dia rere dia, des que vau entrar en aquesta institució? Sé que a molts altres centres educatius es practica una educació més laxa, i que, essent impossible ara un aïllament total de cada individu, i coneixent la tendència que té el jovent a barrejar-se i confraternitzar, sé, per tots aquests motius, que, per més que la nostra institució lluiti per educar-vos d’una manera exemplar, si nosaltres som els únics que us inculquem unes normes, teniu massa a l’abast el perill d’encomanar-vos de la laxitud dels altres.

—És que estic tot ple de sang, senyor.

—Ja ho veig. I també veig com estàs deixant el parquet. Per no parlar de la camisa, i de l’americana. Ja saps que m’agrada que l’uniforme estigui sempre impecable. Però d’això en parlarem després. Ara vés a recepció i demana al senyor Manolo el pal de fregar i una galleda d’aigua, i procura no anar regalimant sang per tot el passadís, que també l’hauràs de netejar.





UNA NIT


Al bell mig de la sala, el príncep veu el cos de la noia, que dorm sobre una llitera feta amb branques de roure i envoltada de flors de tots colors. Descavalca amb rapidesa i se li agenolla al costat. Li agafa una mà. La té freda. I la cara blanca, com la d’una morta. I els llavis prims i morats. Conscient del seu paper en la història, el príncep la besa dolçament. Sap que aquest és el petó que l’ha de retornar a, la vida, el petó que la princesa ha esperat des que la maledicció d’una bruixa la va deixar adormida. El príncep enretira el cap per contemplar-la quan alci les parpelles i obri aquests ulls tan grans i ametllats.

Però la noia continua adormida. Potser, pensa el príncep, l’ha besat massa fluix. Torna a abaixar el cap i la besa novament, aquesta vegada amb una mica més vigoria. La princesa, però, no es desperta. El príncep insisteix. Perquè el petó resulti encara més intens, amb els dits índex i polze fa pressió a les galtes de la noia fins que la boca se li obre suaument. Llavors hi fica la llengua, l’entortolliga al voltant de la d’ella, la treu, li mossega el llavi superior, i tot seguit l’inferior. La besa amb ardor, com poques vegades ha besat algú. Aquests petons exciten el príncep. Sent a l’entrecuix una turgència creixent, que es converteix en dolorosa pel mallot tan arrapat que porta. Però es conté perquè calcula que, quan la noia es desperti, ell podrà desfermar la passió que l’omple. Està segur que la noia es despertarà amb una passió equivalent.

Però, per més que la besa, la princesa no es desperta. El príncep s’atura un instant, li acaricia les galtes, i de seguida torna a besar-la: la besa un cop i un altre, cada vegada amb més vigoria. ¿Quina mena de príncep blau és, que els seus petons no són capaços de despertar l’adormida? Tots els prínceps blaus se’n vanten, sempre, de despertar les princeses amb un únic petó, senzill però inapel·lable. Se sent inútil, i agraeix que, com a mínim, a la sala no hi hagi ningú que l’observi.

Les coses havien d’anar d’una altra manera. Ell havia de besar-la i ella havia de despertar-se. Ja fa un quart que ho intenta i els llavis de tots dos han anat inflant-se, de tan ardents com són els petons. Ara descorda la brusa de la noia i li contempla els pits: rodons, turgents, perfectes. El meravellen els mugrons, grossos i d’un marró rosat. Quan els mira de ben a prop, li fan pensar en la porositat d’un paisatge lunar. Els humiteja amb la llengua i, tot seguit, s’hi aferra amb els llavis i els xucla: ara l’un, ara l’altre. Potser els petons no la desperten, però això sí que hauria de despertar-la. Per si de cas les llepades als mugrons haguessin produït cap efecte, torna a dur els llavis fins als llavis d’ella i la besa amb ardor. Li passa la mà per sota de la faldilla, li acaricia les cuixes i arriba fins al vèrtex que formen amb el pubis. Finalment aixeca del tot la faldilla i contempla totes dues cames, pàl·lides, tibants, suaus, esplèndides. A poc a poc aixeca el cos amb una mà i li treu les calces amb l’altra. S’agenolla davant seu, li separa les cames, i els llavis que hi troba. Hi acosta la boca, l’hi llepa, hi agita la llengua i en ressegueix cada plec en el petó més íntim que —suposa ell, innocentment— mai cap príncep hagi fet a cap princesa. Es el petó definitiu, pensa, el petó que desperta les princeses adormides. S’hi està estona i, com més estona s’hi està, més i més s’excita, fins que, incapaç de contenir-se i rumiant que potser allò del petó no és res més que la metàfora d’un contacte més radical, s’abaixa el mallot i es col·loca entre les cames de la noia. Es belluga, primer lentament i després cada cop amb més força, fins que cada embat li sacseja tot el cos. Però ni així no es desperta. Decebut, el príncep acaba, s’enretira, reposa el cap sobre el pit de la noia. Cansat, es fa un lloc a la llitera, al costat d’ella, i la contempla. Es tan bella que al cap d’una estona sent de nou que la passió el pren, i hi torna. Aquest cop la noia tampoc no es desperta. Es passa així tota la nit, tornant-hi cada vegada amb la convicció que més tard o més d’hora es despertarà, però és ell qui, a trenc d’alba, fatigat, s’adorm abraçat al cos d’ella. Pocs minuts després la noia es desvetlla, el contempla un instant —tan guapo—, n’aparta el braç i s’aixeca desconcertada. ¿De quin somni surt, quant de temps fa que va tancar els ulls? Li costa molt recordar res, i a poc a poc s’allunya. El príncep dorm profundament, sense saber que a ell no vindrà mai ningú a despertar-lo.





UNA ALTRA NIT


De vegades, quan el nostre home va al cinema s’hi troba amb pel·lícules en què, en alguna seqüència, hi ha personatges que es fiquen al llit i, abans d’adormir-se, llegeixen una estona. Tenen encès el llum de la tauleta de nit i, sovint, per remarcar l’acció de llegir es posen ulleres, però de vegades llegeixen sense. N’hi ha que són al llit tots sols i n’hi ha que hi són acompanyats. Quan estan acompanyats, l’altra persona també sol llegir alguna cosa. En general llegeixen llibres, però de vegades revistes o diaris i, en alguna pel·lícula en què el personatge ha de demostrar que viu obsessionat amb la feina, fins i tot dossiers i informes. Però —tal com s’ha dit—, en general el que llegeixen són llibres i al cap d’una estona de llegir tanquen el llum i s’adormen plàcidament. De vegades la son els envaeix tan de pressa que no tenen temps ni d’apagar-lo i acluquen els ulls amb el llibre caigut sobre el pit, obert, i les ulleres mig tretes, que un dia se’ls torçaran les potes. Al nostre home el fascina la capacitat somnífera dels llibres i sap que no és producte de la fantasia dels cineastes perquè, per exemple, la seva dona, quan fa una estona que llegeix, acluca els ulls i cau en un son profund. En canvi, a ell això no li passa mai. Si a la nit es fica al llit, encara que ho faci amb un cert sopor i entre badalls, si obre el llibre que té a la tauleta indefectiblement nota com les neurones se li espavilen i, apassionat per la narració, per comptes d’entrar en un son dolç, llegeix una pàgina rere l’altra, durant hores, i de vegades veu com la seva dona ha apagat el llum de la tauleta i es regira al llit perquè el llum d’ell la molesta i, com que li sap greu molestar-la, ell s’aixeca i se’n va a llegir al sofà. La cosa més greu —per les seves intencions de dormir i despertar-se reposat l’endemà— és que, quan finalment tanca el llibre i apaga el llum, la ficció li continua dins del cap: els personatges tensen les seves característiques i la trama, i mil possibilitats bullen sense parar. Aleshores li ve l’insomni i no s’adorm fins que no comença a clarejar, i alguna vegada ni tan sols això.

Al principi, el nostre home pensa que li passa perquè, després de tants anys de llegir, ha generat una certa vista per separar el gra de la palla i els llibres que llegeix són francament bons. Poques vegades s’equivoca. Va intentar resoldre el problema buscant mediocritats. Anava a la llibreria i demanava novel·les mal resoltes, relats artificiosos, reculls de poemes silvestres, històries incapaces d’enganxar ningú, tan avorrides que al cap d’una estona acabés adormint-se. Però ni tan sols amb aquestes novel·les s’adormia, perquè les neurones se li espavilaven igualment, no per gaudir del festí —com amb els llibres bons— sinó per imaginar solucions per les barrabassades. I, així, passava que la primera claror del dia el trobava donant fins i tot voltes a la manera de resoldre les situacions forçades, els amors inversemblants i els assassinats amb calçador. Fins que va arribar a la conclusió que potser el problema era la narrativa. Si triava biografies, per exemple, com que no hi ha tensió creativa s’adormiria ràpidament. Però aviat va descobrir que això tampoc no és veritat i que entre una vida real i una altra de ficció sovint hi ha la mateixa tensió creativa. Aleshores es va passar a les revistes. En va comprar del cor, de decoració, de motos, de fer mitja; assumptes que no li havien interessat mai gens. Però resulta que, de seguida que comença a llegir-les, se li desperta l’interès i acaba apassionant-se per les velles Bultaco, per Carlota de Mònaco o per la llana Shetland. Ni les revistes de bricolatge no fan que s’adormi, perquè imagina com, amb quatre fustes i uns cargols, podria muntar la prestatgeria que fa temps que la dona li recorda que necessiten, tan específica que, feta, no la trobarà enlloc. I encara és pitjor quan, com que es regira al llit perquè no dorm, la dona (a qui, per no preocupar-la, no ha explicat mai res de les seves penes amb l’insomni) es gira cap a ell, li busca el cos i al cap de poca estona comencen a follar. Això és el pitjor perquè, de seguida que han acabat, a punt d’adormir-se plàcidament, entre les pestanyes dels ulls que se li tanquen, el nostre home veu com ella el mira, completament desperta, i n’hi fa retret: «¿Ja t’adorms?».





ENLLÀ DE LA NAFRA


Una festa. Música, begudes, menjar, euforitzants diversos. La casa té un jardí amb estàtues. Lluny, allà baix, es veu la ciutat. La dona comenta a l’home que ha conegut fa una estona: «Aquesta vista em fa pensar en Enllà de la nafra». L’home dubta un moment. Sap que li parla del llibre de moda però ell no l’ha llegit. Per guanyar temps pregunta com si dubtés: «¿Enllà de la nafra?». Diu ella: «Sí, Enllà de la nafra, d’Antonio Spinello». Diu ell: «Ah, sí, esclar».

Si l’home reconeix que no l’ha llegit queda fatal. Però és la veritat. Encara que ella hagi dit que el paisatge l’hi recorda, hi ha la possibilitat que ella tampoc no l’hagi llegit, per la qual cosa ell —digui el que digui— s’arrisca poc. Però si s’atreveix a parlar-ne és que, com a mínim, sap les quatre frases que cal dir sobre el llibre. L’home pensa que no llegir llibres no és cap delicte. Hi ha infinitat de gent que no llegeix llibres. Però es troba al costat de la dona a qui ha rondat des que ha arribat a la festa i, ara que ella li dóna conversa, resulta que no sap què contestar. Podria dir: «No, no l’he llegit. És que, últimament, em dedico a rellegir els clàssics». L’home sap que durant anys, a les entrevistes, quan li preguntaven pels llibres del moment que estava llegint, Terenci Moix sempre contestava que ell rellegia els clàssics, i punt. En principi és un estratagema que només es pot utilitzar si realment has llegit els clàssics. Perquè l’interlocutor llavors podria preguntar-te quin clàssic estàs rellegint i, si ell el conegués, a tu se’t veuria el llautó.

Però això és només en teoria, perquè a la pràctica l’ardit es pot fer servir sense gaires problemes. Avui en dia, les possibilitats que coincideixis amb algú que hagi llegit un clàssic determinat són infinitesimals. Però, per si de cas, l’home rumia quina altra cosa pot contestar. Podria dir: «És que llegeixo tants llibres que no en recordo les trames. Sé que em va agradar». No és una resposta patilla. Sovint el mateix Montaigne era incapaç de recordar què llegia. Nerviós, l’home somriu. Podria dir quatre vaguetats, sense entrar en detalls. Si s’hagués fixat més en la coberta, aquell dia que la va veure en un quiosc, almenys podria parlar de la bondat del disseny i demanar a Déu que tingués alguna cosa a veure amb l’interior del llibre. Si hagués llegit alguna de les ressenyes que li han dedicat… Un dia, a l’ascensor de l’empresa on treballa, va sentir dues dones que parlaven d’Enllà de la nafra. Si s’hagués fixat en què en deien, ara ho repetiria. Si van dir que el llibre és boníssim, diria que és boníssim. Si van dir que és fluix, diria que és fluix. Aquesta és la qüestió: no introduir mai cap nota discordant: ser gris entre els grisos, no destacar entre els que no destaquen. Però el temps passa i ha de dir alguna cosa; finalment es decideix: «Doncs, eh…, jo crec que el seu mèrit més gran és ocultar una gran brillantor narrativa sota una senzillesa demolidora». Ella el mira amb els ulls plens d’espurnes de xampany. Pregunta: «¿No et recorda vagament El perfum de Patrick Süskind?». L’home tampoc no ha llegit El perfum (ni tan sols no ha vist la pel·lícula), però no pensa perdre més temps. Somriu i explica: «No em parlis de perfums. Aquest migdia, al restaurant, a punt de menjar una crema de carxofes amb foie, ha entrat un home tan carregat de colònia que ha matat l’aroma de tots els plats». Ella riu teatralment. De fet, l’anècdota no li ha fet cap gràcia especial però, com que l’home li agrada, tira el cap endarrere i ell aprofita per besar-li la galta.





PER MOLTS ANYS


Un dia, el meu amic oftalmòleg decideix ordenar la part d’armari conjugal que li toca. Es fixa en el fet que, al prestatge superior, al racó de les peces que no es posa mai, hi té cinc o sis jerseis. Tots s’assemblen. Amb coll de punxa la majoria, tots en tons que van del groc a l’ocre. ¿Què hi fan?

Acumulen pols des de fa anys. ¿Quants exactament? N’hi ha uns que potser sis o set. N’hi ha d’altres que fins i tot deu. Una vegada se’n va posar un, es va mirar al mirall i el va dur posat una estona. Però abans de sortir al carrer se’l va treure. No li han agradat mai els jerseis amb coll de punxa, ni els de colors clars. I encara que, entre tots els colors clars, els groguencs li semblen els més suportables, tampoc no li agraden. Li agraden els colors foscos. Negre i gris marengo, sobretot.

Però a la persona que viu amb ell —la seva dona— li encanten els jerseis de colors clars, sobretot els de tons que van del groc a l’ocre, i encara més si tenen el coll de punxa. No ha entès mai com pot ser que el seu marit —el meu amic oftalmòleg— no es torni boig també per aquests tons i aquesta mena de jerseis. De manera que, convençuda que la perseverança és la base de la pedagogia activa, per cada aniversari, sant o festa en què sigui preceptiu un regal, ella li regala un jersei amb coll de punxa, entre l’ocre i el groc, encara que és ben cert que en una ocasió ja llunyana n’hi va regalar un de gris. Gris perla, això sí, perquè a ella li agraden els colors clars.

La dona del meu amic està convençuda que, a còpia d’insistir, un dia ell s’adonarà de l’obcecació en què ha viscut tots aquests anys, negant-se a admirar la bellesa dels colors clars i dels jerseis amb coll de punxa. Per això ha decidit ignorar sempre que, al prestatge superior de la part d’armari que ell ocupa, els jerseis que li regala s’acumulen l’un sobre l’altre, un o dos més cada any. Es bo que els nous siguin els que van al damunt, perquè, així, la capa de pols comença sempre novament sobre la part superior del jersei acabat d’arribar.

I com que —si sempre li regalés jerseis— al prestatge ja no hi cabrien (i això que és un prestatge gran), el que fa és, de vegades, regalar-li discos. I, com que vol regalar-li el millor, li compra el que a ella li agrada més: Paganini, Mendelssohn, Arriaga, Glinka… La música romàntica en ple, que és la que a ella la fa tornar boja. Però al meu amic oftalmòleg la música romàntica no li interessa gens. De la mateixa manera que no li interessen gens les novel·les de Thomas Mann que també li regala. Segons ella, Mann és el cim de la literatura universal i està convençuda que, si el meu amic aconseguís acabar-ne un llibre —ni que fos tan sols un—, se n’adonaria immediatament.

Però ella no defalleix. Si tenim en compte que la persona a qui es vol fer contenta és ell, podria regalar-li —precisament— el que a ell li agrada: jerseis negres o gris marengo, música de Béla Fleck o de Pascal Comelade, llibres de Ben Marcus o de Neil LaBute. Però això seria cedir i està convençuda que, si sap aguantar, un dia serà el seu marit qui cedeixi. Escoltarà un dels discos que ella li regala —sencer: sense treure’l al cap de dos minuts— o es posarà un dels jerseis de tons entre el groc i l’ocre i sortirà al carrer i veurà que no li queda gens malament. Això serà el principi: a partir d’aquí, i amb més perseverança encara per part d’ella, ell anirà sent —dia a dia, a poc a poquet— cada vegada més com ella voldria que fos.





QUALSEVOL TEMPS PASSAT


La Marta ha enyorat sempre la seva infància, aquella infància en què, malgrat tenir televisió, a l’hora de sopar, el pare, la mare i els nou germans s’asseien al voltant de la taula i a ningú no se li acudia demanar que engegessin la tele. Perquè, a l’hora de sopar, els uns i els altres s’explicaven què havien fet durant el dia.

—Avui, a classe hem estudiat els primats —deia la Marta.

—Ah —s’interessava el pare.

—¿Vols més enciam? —preguntava la mare.

Quan la Marta va tenir un fill, els primats ja no s’estudiaven: es treballaven. Es treballaven els primats, el quars, les estalactites i el món vegetal.

—Avui hem treballat el grèvol —li deia el fill.

La Marta hauria volgut que el seu fill creixés en aquell mateix ambient de sana alegria fraternal. Però, per començar, la Marta havia tingut només un fill i, amb només un fill, no hi pot haver gaire vida fraternal, ni sana ni no. A més, el televisor ja havia deixat de ser un proscrit i cada cop guanyava més terreny.

Durant un temps va intentar combatre’l, però aviat va llençar la tovallola i, a taula, tota la família —ella, el seu marit i el nen— cedien el cap de la taula al televisor. Llavors la Marta ho criticava:

—No és bo que la televisió presideixi les nostres vides. No ens comuniquem. ¿Tan poques coses tenim a dir-nos?

El marit pensava d’una altra manera:

—Però és que ara fan les notícies.

Sempre era el mateix: de seguida que s’asseien al voltant de la taula, el marit engegava el televisor. I el nen de seguida va apendre la lliçó paterna i —si bé al principi també argumentava: «És per veure les notícies»— ben aviat ja no li va fer falta escudar-se en la coartada informativa i, per comptes de les notícies, van començar a ser les curses de fórmula i, uns dibuixos animats pretesament corrosius, o programes amb famosos que s’insultaven asseguts fent rotllana. La comunicació familiar havia començat la davallada per un pendent del qual no havia de tornar mai més. Bon punt acabaven de menjar, tots tres saltaven al tresillo i allà s’incomunicaven a base de mirar concursos, coreografies i acudits plans. Ella hauria preferit una partida de dòmino, que facilita una mínima conversa, un suau intercanvi d’idees, però feia temps que havia acceptat que era una batalla perduda i que no podia anar contra el curs del temps.

Però ara, des de fa uns quants mesos —un any, potser dos, o més—, la Marta ha començat a enyorar fins i tot aquests temps, quan ella, el seu marit i el nen, passaven la nit davant del televisor. Perquè —no s’ho hauria imaginat mai— ara es comuniquen fins i tot menys. Des que va entrar el primer ordinador a casa, tot ha canviat. Primer va haver-hi només un ordinador, però ara ja n’hi ha dos. Un el fa servir el seu marit. L’altre, el seu fill. Ella no vol ordinador. El correu electrònic el rep a la feina i l’envia des d’allà mateix i, si és a casa i necessita enviar alguna cosa urgent, doncs entra a l’ordinador del marit o al del fill. Però ara passa que, de seguida que s’acaba el sopar, el fill recull els plats i els du a la cuina, el marit omple el rentaplats i l’engega, i, tot seguit, tots dos es tanquen, l’un al despatx i l’altre a la seva habitació, amb els ordinadors respectius, i ella es queda sola al sofà, davant del televisor, enyorant els temps en què, almenys, aquesta pantalla feia que estiguessin una estona plegats.





LA PLENITUD DE L’ESTIU


Són tots parents. Es troben tres o quatre vegades l’any i aquesta és la que correspon a l’estiu. En general queden per dinar i avui no és cap excepció. Arriben des de diverses ciutats i se citen dues hores abans, a casa d’un d’ells, que té un pis enorme i amb vista al mar. Són realment molts. Una autèntica família nombrosa de quan les famílies nombroses ho eren de debò i no com ara, que amb només tres fills ja ho són. Entre grans exclamacions d’alegria —«Hooola!»— es fan petons els uns als altres i, com que són dotzenes, les combinacions de petons de tots amb tots fan que la fase del petoneig s’allargui tant que, quan acaben, ja gairebé és hora d’agafar els cotxes per anar al restaurant on tenen la reserva. De manera que, amb la mateixa alegria amb què s’han saludat a l’arribada, surten tots a la desbandada entre crits de «Seguiu-me!» i «Ens veurem al restaurant!».

Quan tots els cotxes hi arriben és com si es retrobessin després de segles, i per això es repeteixen les salutacions —«Hooola!»— i els petons. Atès que, com s’ha dit abans, són dotzenes, triguen força estona a acabar de fer-se’ls tots. Però el restaurant està acostumat a àpats d’aquesta mena i, per això, els cambrers no s’afanyen a servir, perquè, per poc que s’afanyessin, els trobarien tots encara a mig petonejar-se. El cas és que quan acaben amb els òsculs encara falta mitja hora ben bona perquè serveixin el picapica i aprofiten per fer-se fotos. Fotos de tots junts, posant davant la porta del restaurant. Fotos per parelles legals. Fotos per subgrups. Fotos individuals. Fotos dels nens tots sols. Fotos dels nens amb els més grans. Tothom somrient, fins i tot els dos mascles dominants de l’espècie, que competeixen per demostrar els seus coneixements de càmeres de fotografia digital. Competència que es perllonga fins i tot quan finalment els cambrers comencen a servir l’àpat i ells es passegen per la taula llarguíssima, retratant de nou tots els que ja abans han retratat a fora i que de nou competeixen per veure qui fa el somriure més espectacular, i de passada el més durador, tant que alguns el mantenen durant les hores que s’escolen lentament entre postres, cafès, cigarrets, purets i sobretaula, fins que finalment han d’acomiadar-se els uns dels altres amb noves tandes de petons i fer-se les últimes tongades de fotos abans de pujar als cotxes per —tots en caravana— tornar al mateix pis on s’havien trobat abans de dinar i on, a mesura que van arribant, es tornen a saludar —«Hooola!»— i a besar, abans de passar immediatament a veure, a la pantalla del televisor, les fotos que els mascles dominants de l’espècie han fet abans, durant i després de l’àpat. «Mira, és la Laurita!», diu la Sílvia, com si fos un prodigi que la Laurita sigui aquí, retratada mentre menjava vedella amb moixernons. No fa ni tres hores que la Laurita menjava vedella amb moixernons (que en aquest instant deu ser un esplèndid bol alimentari al seu circuit intestinal) i ja la poden veure fotografiada! Això els excita cosa de no dir. I provoca consideracions com ara: «Que diguin el que vulguin, però abans de la fotografia digital havies de portar el carret a revelar i les fotos dels àpats no les podies veure la mateixa tarda!». Coses totes elles que els mantenen en un evanescent estat de felicitat que dura fins que arriba l’hora que cadascú torni a casa seva, i novament es besen els uns als altres i —com que són dotzenes i les combinacions necessàries perquè tothom es besi amb tothom són incomptables— acaben que ja és tardíssim. «Però, com que som a l’estiu, encara és clar!», diu la Laurita, contentíssima, mentre el seu marit engega el cotxe i ella somriu i saluda amb la mà i fotografia els que li somriuen i la saluden i la fotografien des dels altres cotxes.





EL NOI I LA DONA


El noi va pel carrer amb la motxilla —penjada només d’una corretja— plena de cartells i un rotllo de cinta adhesiva a la mà. Du barba retallada i una parca verda. Amb gest àgil, talla quatre trossos de cinta adhesiva, agafa un cartell de la motxilla i l’enganxa en una paret. Fa mitja hora que s’hi ha posat. Enganxa els cartells al costat de les botigues i els portals. Però també als fanals, a les bústies, fins i tot als arbres. Al cartell que enganxa avui, sobre dos números de telèfon mòbil s’hi llegeix: «Pis en venda c/València. 3 hab. 1 doble. Cuina + galeria. Terrassa de 16 m2. Tot exterior. Finca règia. 237.399 euros». Altres dies, els pisos que els seus cartells ofereixen són diferents. Més cars o més barats. Amb més habitacions o amb menys. Sense terrassa o d’obra nova. Amb moltes possibilitats o amb una vista fantàstica. Totalment rehabilitats o diàfans a reformar. Per entrar-hi a viure o amb una situació excel·lent. Amb terra de gres o molt ben comunicat. Ideal parelles o agències absteniu’s-en. Per estrenar, en finca nova, completament renovat o amb dos banys. Amb tres banys. Amb molt de sol o molt ben situats. Prop del metro. Ideal per inversió. Perfecte estat. Cuina-office. Impecable. Parquet. Millor que nou. Amb ascensor. Amb dos ascensors. A la immobiliària li donen cartells diferents cada matí. Els primers dies anava molt lent: per agafar el paper, tallar els trossos de cinta adhesiva, col·locar-ne un a cada angle i enganxar el paper a la paret necessitava potser quinze segons. Ara amb cinc en té de sobres.

Fa estona que la dona li va al darrere. El rastre del noi és fàcil de seguir perquè, rere un cartell, només cal buscar el següent. La dona veu de lluny el noi. Es davant de la façana d’un edifici, col·locant-ne un. Quan a la fi arriba al seu costat, ja n’està enganxant un altre, poc més enllà. La dona s’atura davant de la façana, arrenca amb cura el cartell que el noi ha col·locat, en fa una bola i la llença en una bossa de plàstic que du a la mà. El noi s’atura, a punt d’enganxar a la paret l’últim tros de cinta adhesiva dels quatre que fa servir per cada cartell. Es miren un instant. A la fi, el noi col·loca el tros de cinta i s’allunya. La dona va cap aquest altre cartell, el desenganxa amb cura, en fa una bola i també la posa a la bossa de plàstic. Mentre camina, el noi es gira un instant per observar-la. Després, a l’edifici del costat comença a col·locar un altre cartell. La dona se situa al seu costat i espera que acabi. Quan ha acabat, arrenca el cartell, en fa una bola i la fica a la bossa.

—Però, ¿què fa? —pregunta el noi.

—Tants cartells com enganxis, n’arrencaré —diu ella.

—Escolti, que jo em guanyo així la vida. I tinc tot el dret del món a enganxar cartells a les parets!

—No crec que tinguis dret a enganxar cartells a les parets. Precisament, crec que no en tens cap, de dret. Però ara no discutirem d’això. I, en qualsevol cas, jo sí que tinc tot el dret del món a anar-los arrencant, i això és el que faré.

El noi s’allunya fins a un fanal, àgilment talla quatre trossos de cinta i enganxa un cartell. Quan acaba, la dona ja és al seu costat, arrenca el cartell, el rebrega fins a convertir-lo en una bola i el fica a la bossa de plàstic. El noi accelera el pas fins a la bústia de la cantonada, on col·loca un altre cartell que la dona desenganxa de seguida que arriba, mentre el noi accelera fins a un arbre en el qual enganxa un cartell que la dona corre a arrencar amb un gest ràpid, perquè, ara, com que veu que la dona arrenca cada cartell que ell col·loca, el noi els fixa amb menys precisió.

Al cap d’unes quantes hores, el noi s’atura. Du la motxilla buida. La dona també s’atura, i aprofita per buidar en una paperera les boles de paper. Ja ha buidat la bossa dos cops, abans. El noi ha enganxat tots els cartells que li han donat a la immobiliària però, com que la dona els ha anat arrencant, no n’hi ha cap enlloc. Es miren amb recel, des d’una certa distància, i s’acomiaden amb un «Fins demà».





LA FORQUILLA


Això passa un diumenge radiant del mes d’abril, en un restaurant d’un poble situat a la falda d’una muntanya al cim de la qual encara hi ha neu. A l’hora de dinar, amb la majoria de taules encara buides, arriben dues parelles, més a prop dels seixanta que dels cinquanta. Un dels homes entra al menjador llegint amb gran interès un diari esportiu. Es evident que vénen sovint al restaurant, perquè saluden la mestressa amb molta confiança, es besen a les galtes i parlen del temps que fa que no s’han vist. «Des d’abans de Setmana Santa!», fingeix sorpendre’s una de les dones. Després parlen dels fills. Segons sembla, tots estan bé. Conclosa la conversa, la propietària (sempre somrient) els indica quina taula els ha reservat. Es una de rectangular, a una banda del menjador. Una de les dones escull un dels seients a tocar de la paret, i l’altra el que hi ha davant. Els marits, doncs, quedaran també cara a cara però a tocar del passadís.

I aleshores, mentre encara estan drets i es treuen les jaquetes, sense voler una de les dones dóna un cop de màniga a la forquilla, la seva, que cau a terra sense fer soroll perquè, tot i que hi ha poca gent al menjador, el fil musical ho cobreix tot, i a més se senten veus que vénen de la cuina. La caiguda de la forquilla ha passat desapercebuda als altres tres. L’altre matrimoni ara està girat cap a la paret, i contempla un quadro on es veu un camí vorejat de xiprers en un matí groguenc, i el marit de la dona que ha fet caure la forquilla a terra continua concentrat en la lectura del diari esportiu.

De manera que, amb un gest ràpid, la dona s’ajup i recull la forquilla. Però, per comptes de deixar-la en un costat de la taula perquè el cambrer l’hi canviï per una altra de neta, agafa la forquilla del seu marit, la col·loca on era la d’ella, i la que ha recollit de terra la posa a l’esquerra del plat d’ell, al lloc on era la forquilla que ara ella s’ha apropiat. Llavors s’asseu. A continuació s’asseu el seu marit, dóna per acabada la lectura del diari i el doblega.

Els observo fascinat. ¿Per què no ha demanat al cambrer que li canviï la forquilla? Si no li importa que hagi caigut a terra, si no considera inadequat utilitzar-la encara que s’hagi embrutat, ¿per què no l’ha deixada on era, al costat del seu plat? Hi ha gent a la qual no li importa gaire que un cobert o un tros de menjar caigui a terra. Entre la joventut americana circula una imaginària Llei dels Cinc Segons, segons la qual, si alguna cosa cau a terra (un entrepà, un cobert…), no passa absolutament res si ho reculls abans que passin cinc segons, ja que —diuen— fa falta més temps perquè la porqueria, els microbis, el que sigui, afecti la cosa que ha caigut. Però la senyora no deu pas creure en aquesta llei, perquè després de recollir la forquilla ha considerat que no era prou neta per ella. Però sí per ell. ¿Ell és menys escrupolós? ¿Són els anys de convivència, que podreixen fins les pedres? ¿És una mostra de moltes altres petites venjances que practica? ¿Escup també a la tassa de cafè amb llet del marit, cada matí, quan ell bada?

Repasso amb la vista les poques taules ocupades que hi ha al menjador. Cap comensal s’ha fixat en l’acció. La mestressa tampoc, ni el cambrer, un noi joveníssim i eficient que en aquest moment du a la taula la panera repleta, unes olives i les cartes amb els plats. L’altre matrimoni deixa finalment de mirar el quadro i s’asseu. Agafen les cartes, les obren i comencen a llegir.





XIATSU


És un bar important, de renom al barri, potser amb el millor pernil de Barcelona, i uns garrons al forn —cuinats amb ceba, tomàquet, pebre, vi blanc i conyac— d’altíssima qualitat. Hi ha, exactament, quatre taules. Dues de quadrades, en cada una de les quals hi ha un home esmorzant —un, calb; l’altre, amb bigoti—, i dues de rectangulars, que doblen exactament la mida de les quadrades. En una d’aquestes taules hi ha un home amb xàndal blau, de cabells llargs i blancs. L’altra taula rectangular està desocupada i és, doncs, cap aquesta taula que es dirigeixen les quatre persones que, entre rialles i bromes i amb carpetes a les mans, entren ara al bar. S’hi asseuen, es treuen les jaquetes, les bufandes, i les col·loquen al penjador que hi ha a tocar d’aquesta taula que fins ara estava desocupada, i també en una cadira de la taula individual que hi ha al costat. Abans de deixar-hi l’anorac, un dels nouvinguts pregunta a l’home amb bigoti que ocupa la taula: «Està lliure?». Quan l’home diu que sí, agafa la cadira, l’acosta a la seva taula i hi deixa l’anorac al damunt.

No ha passat ni un minut que entren tres persones més, també amb carpetes —són d’un institut de medicina tradicional xinesa que hi ha just a l’altra vorera—, que saluden amb grans crits les quatre que han arribat abans. Quan arriben a la taula miren cap a una banda i l’altra, per evidenciar a tothom que es plantegen on seure. Que ho facin no és cap cosa inconscient, perquè així aconsegueixen introduir el neguit en la resta de clients que, a les altres taules, esmorzen i llegeixen el diari. De resultes d’aquesta evidència, d’entrada aconsegueixen que l’home de cabells llargs i blancs i xàndal blau que esmorzava a la taula gran se senti incòmode, s’afanyi a acabar el cafè amb llet que prenia i s’aixequi. Encara no s’ha posat del tot dret que un dels nouvinguts se li llança al damunt i amb cara ansiosa li pregunta: «¿Se’n va?». L’home contesta: «Sí, esclar». Ràpidament, dos dels nouvinguts agafen la taula i, quan ja hi tenen les mans a sota, a punt per aixecar-la, es giren cap a la mestressa del bar i li pregunten: «¿Què podem ajuntar les taules?». La dona diu que sí, i aleshores agafen definitivament la taula i la traslladen fins al costat de la que ja ocupaven, però com que entre aquesta taula i la quadrada que hi ha al costat —on esmorza l’home calb— no hi ha prou espai per encabir la nova taula gran, empenyen la taula petita cap a un costat, de manera que l’empenyiment fa que taula petita i home calb corrin un metre cap a la barra i s’enclastin contra un tamboret. Amb la qual cosa, un cop encabida la nova taula, els nouvinguts poden finalment seure —tots set— al voltant de les dues taules ajuntades, cosa que celebren amb grans mostres d’alegria, rialles i algun crit. A conseqüència d’aquest moviment, però, la porta del lavabo de dones queda bloquejada i els penjadors, fora de l’abast dels altres clients, que hi tenen les jaquetes. Aquesta circumstància permet que els nouvinguts repengin el cap en la flonjor del munt de roba. Quan s’acosta el cambrer demanen: un te, un tallat amb la llet descremada, una cocacola i un croissant, un altre tallat —descafeïnat de màquina—, un cafè molt curt i un cafè amb llet amb got.

Aviat es veu, però, que amb la distribució de taules aconseguida no n’hi ha d’haver prou, perquè la porta del bar es torna a obrir i entren cinc persones més —també amb carpetes de l’institut de medicina tradicional xinesa—, que s’adrecen amb crits i rialles cap als ocupants de les dues taules ja ajuntades. Quan veuen que només queda espai per un d’ells, miren cap a una banda i l’altra del bar. No hi ha gaires opcions. Un dels estudiants acabats d’arribar es destaca, s’acosta a la taula de l’home calb i li pregunta si pot agafar la cadira on no seu. L’home hi té la jaqueta, i col·locar-la als penjadors ara és impossible: no s’hi pot arribar perquè la resta d’estudiants i la nova distribució de taules ho impedeix. De manera que l’home agafa la jaqueta, se la col·loca sobre les cames i li diu: «Agafi la cadira». El noi l’agafa i l’acosta a la doble taula que ara ocupen, però els estudiants no deixen de mirar-lo. Ho fan amb la convicció que el fet de ser molts els dóna un dret superior. Es una mirada que diu: «Nosaltres som molts. ¿Com és que no aixequeu immediatament el cul de la cadira i marxeu, vosaltres que en cada cas només sou un, i ens deixeu el lloc a nosaltres, que som un grup i per tant tenim el dret que ens atorga la superioritat numèrica?». Que aquesta mirada perseverant acaba per produir l’efecte desitjat es nota en el fet que, al cap d’una estona, l’home calb s’aixeca i s’acosta a la barra. No ha tingut temps de pagar que els estudiants de l’institut de medicina tradicional xinesa ja s’apoderen de la taula, l’ajunten a les altres dues que ja ocupen i s’hi asseuen. Però és evident que, tot i aquest dòmino de tres taules, encara els falta lloc: són dotze i en totes tres taules només se n’hi poden encabir onze, perquè un dels costats toca amb la paret. Es per això que, en un procés d’expansió discret i contundent, el dotzè del grup decideix, de totes les cadires d’aquestes tres taules ajuntades, compartir la que queda més a prop de l’home amb bigoti i enclastat contra un dels tamborets de la barra, que es veu, així, encara més empès cap al tamboret. A aquesta pressió s’hi han d’afegir els grans gestos i els cops accidentals. «Ai, perdó», li diuen la primera vegada que en rep un, però la segona i la tercera ja no li diuen res, i quan ell els mira amb reprovació tots aixequen el cap a l’uníson, per mirar-lo a ell de manera desafiadora, i encara que en un principi l’home es repeteix que no està disposat a cedir, que no veu que, pel fet de ser més, haurien de tenir cap dret a fer-lo fora de la taula i que no entén com la mestressa, que té sobre la cafetera un cartell que diu RESERVAT EL DRET D’ADMISSIÓ, no fa ús d’aquesta facultat i els demana, com a mínim, educació. Però aviat els cops accidentals ja són decidits, i cada cop més descarats, i la pressió creix tant —ara sent que empenyen amb crits de «Va, tots alhora: uuuu…, eh!, uuuu…, eh!»— que s’aixeca i paga. Mentre surt al carrer entre els cants d’alegria i victòria dels reunits, s’ha d’apartar novament perquè n’hi entren tres més, amb la carpeta de l’institut de medicina tradicional xinesa contra el pit, amos ja del tot del bar que finalment han aconseguit fer seu.





QUIM MONZÓ i GÓMEZ (Barcelona, 1952). Narrador, articulista i traductor, és una de les figures més rellevants i representatives de la literatura catalana contemporània.

Treballa com a grafista i com a corresponsal de premsa, i l’any 1976 publica la seva primera novel·la, L’udol del griso al caire de les clavegueres (premi Prudenci Bertrana, 1976). Aviat destaca en el terreny de la narrativa breu amb obres com Uf, va dir ell (1978), Olivetti, Moulinex, Chaffoteaux et Maury (1980), L’illa de Maians (1985), El perquè de tot plegat (1993) o Guadalajara (1996). Aquests cinc llibres són revisats i aplegats a Vuitanta-sis contes (1999), obra que li val el Premi Nacional de Literatura i la Lletra d’Or, l’any 2000. Posteriorment publica els reculls de contes El millor dels mons (2001), Tres Nadals (2003) i Mil cretins (2007). Autor, també, de les novel·les Benzina (1983) i La magnitud de la tragèdia (1989), Quim Monzó té una trajectòria especialment extensa com a articulista. Les obres El dia del senyor (1984), Zzzzzzzz (1987), La maleta turca (1990), Hotel Intercontinental (1991), No plantaré cap arbre (1994), Del tot indefens davant dels hostils imperis alienígenes (1998), Tot és mentida (2000), El tema del tema (2003), Catorze ciutats comptant-hi Brooklyn (2004) i Esplendor i glòria de la Internacional Papanates (2010) són una mostra de la mirada lúcida de l’autor.

Ha traduït autors com Truman Capote, Roald Dahl, Ernest Hemingway, Arthur Miller, J. D. Salinger o Mary Shelley, entre d’altres, i les seves obres s’han traduït a més d’una vintena d’idiomes. L’any 2007 fa discurs inaugural de la Fira del Llibre de Frankfurt. L’any 2018 rep el Premi d’Honor de les Lletres Catalanes atorgat per Òmnium Cultural.





