Caminar és un dels textos més bells de Thoreau. Hi exposa la seva filosofia del caminar, de l’art de fer camí, com la manera més intensa de desvetllar els sentits i l’ànima humana. I arrenca amb una declaració contundent: «Vull dir unes paraules a favor de la Naturalesa, de la llibertat absoluta i de l’estat salvatge». Perquè caminar ens permet retrobar la comunió ancestral, cada vegada més perduda, amb la Natura.

«Caminar és una crida perquè ens deslliurem de tot allò que ens lliga a la societat —la feina, la família, les amistats, les ambicions— i ens aboquem a una vida solitària i tan salvatge com sigui possible (…). Caminar, en el sentit profund que li dóna l’escriptor nord-americà, és dirigir-nos als boscos salvatges que la mà de l’home encara no ha pogut domesticar i buscar-hi allò que hem perdut com a espècie a còpia de fer-nos cultes i civilitzats: l’instint, el pensament elevat, l’heroisme i la llibertat.» (Marina Espasa, a la introducció)

Un cant d’amor a la Natura profundament original i avançat al seu temps.





Henry David Thoreau





Caminar




ePUB v1.0

Mercier 19.11.23





Títol original: Walking

Henry David Thoreau, 1862

Traducció: Marina Espasa, 2017

Edició digital: Mercier (v1.0)

ePUBCat base r1.3





El jardí dels camins que es bifurquen


«Els bells camins es multipliquen allà on creieu que s’acaba la carretera».

J. V. FOIX





Caminar: un text per ser cridat


«Considero aquest text com una introducció a tot el que escriuré a partir d’ara»: amb aquestes paraules Henry David Thoreau (1817-1862) definia l’assaig que teniu entre les mans. Un assaig que, en realitat, va ser concebut per ser una conferència, un text per ser declamat, cosa que es nota en el to abrandat, a estones èpic, i en el desordre estructural que té: si tanquem els ulls i ens imaginem un home barbut i ple d’energia davant d’un públic al qual ha de captivar, el text funciona de meravella.

La primera vegada que Thoreau el va pronunciar com a conferència es deia The Wild (L’estat salvatge), i després el va estar reescrivint, i repetint la conferència, durant nou anys, de 1851 a 1860. No seria fins al 1862, després de la seva mort, que el text apareixeria publicat per primera vegada, a la revista Atlantic Monthly, sota el títol de Walking (Caminar), que ja seria el definitiu. Des d’aleshores se n’han fet moltes edicions, sol o en volums que recullen aquest i altres assajos que va escriure sobre la Naturalesa i el món salvatge, el seu tema estrella, que culminarien en el tractat sobre la vida als boscos que és Walden. Caminar, encara que sigui una obra breu, és seminal, i un dels textos, com els de Ralph Waldo Emerson, que servirien de base teòrica i obririen el camí del pensament mediambientalista que es desenvoluparia al llarg del segle XX. No és la primera vegada que es tradueix al català (i traduccions al castellà n’hi ha unes quantes), però la seva inclusió en la col·lecció de clàssics breus «El Far», d’Angle Editorial, i la seva publicació en ple 2017 són indicadors clars que allò que obsessionava un pensador nord-americà de mitjan segle XIX, la desconnexió entre la Naturalesa i la societat humana, encara ressona entre els lectors de començaments del XXI, que habiten un món molt menys «natural» que els contemporanis de Thoreau.

Caminar és una doble invitació: a fer servir les cames i a reflexionar. És una crida perquè ens deslliurem de tot allò que ens lliga a la societat —la feina, la família, les amistats, les ambicions— i ens aboquem a una vida solitària i tan salvatge com sigui possible o, si més no, harmoniosa amb la Naturalesa: si poguéssim viure dalt d’un arbre o dins d’una cova, pensava Thoreau, seríem més feliços que dins de les cases projectades per arquitectes que ignoren els nostres instints naturals. Per a ell, caminar, fer passejades o sortir a estirar les cames no era un exercici qualsevol, ni l’activitat saludable que els metges del segle XXI recomanen als malalts de sedentarisme. Caminar, en el sentit profund que li dona l’escriptor nord-americà, és dirigir-nos als boscos salvatges que la mà de l’home encara no ha pogut domesticar i buscar-hi allò que hem perdut com a espècie a còpia de fer-nos cultes i civilitzats: l’instint, el pensament elevat, l’heroisme i la llibertat. Caminar, per a Thoreau, és una activitat reflexiva i espiritual, encara que sigui del tot física: ens allibera la ment i l’ajuda a tenir pensaments de més volada, i permet que descobrim trossos de nosaltres mateixos que la vida en societat ens amputa. En una societat com la que vivim avui, hipertecnològica, accelerada i plena de mecanismes de control, sembla lògic arribar a aquesta mena de reflexions o fer crides a deixar-ho tot i anar a viure com salvatges, però en ple segle XIX i a l’estat de Massachusetts, el ritme de vida no era exactament el mateix: el més veloç que podia passar-nos per davant era un carro amb un parell de cavalls al galop. Com és que algú pensava que la Natura estava amenaçada, que l’home estava massa domesticat, que la cultura i la literatura ja no valien res, que la filosofia era ridícula, i que tot allò era culpa de la civilització? Qui s’atrevia a dir això? Qui era Henry David Thoreau?





El pare dels ecologistes


«Wherever there is knowledge, wherever there is virtue, wherever there is beauty, he will find a home».

RALPH WALDO EMERSON

al funeral de H. D. Thoreau

Henry David Thoreau va néixer el 1817 al poble de Concord, a l’estat nord-americà de Massachusetts. Com que era un dels millors alumnes de l’escola, els pares el van enviar a estudiar a Harvard, on es va llicenciar amb bones notes el 1837. Va començar a fer de professor a l’escola pública de Concord, però al cap de quinze dies ja s’havia barallat amb el director: no estaven d’acord sobre els mètodes d’educació de Henry, que devien ser força particulars i que segurament estaven influïts per les ensenyances d’un professor que havia tingut a Harvard i que seria el seu mentor tota la vida, Ralph Waldo Emerson. Thoreau tenia, a més, mala salut i un caràcter fortament individualista. No es veia capaç d’emprendre la carrera de lleis, ni la de medicina, ni d’entrar a l’Església, que eren els altres tres destins habituals dels llicenciats a Harvard. El pare tenia una fàbrica de llapis, i allà és on es va posar a treballar Henry: era una feina rutinària i pesada, però ell la feia bé, i la fama dels llapis que fabricaven va créixer arreu. Però els seus instints pedagògics no minvaven: amb el germà gran, John, van obrir una escola per mirar de desenvolupar-hi alguns dels ideals transcendentalistes que Henry havia après d’Emerson, però una malaltia de John els va obligar a tancar-la. Henry va tornar a la fàbrica, fins que, al cap d’un quant temps, Emerson el va contractar com a secretari i ajudant a casa seva.

Ralph Waldo Emerson ja era, el 1841, un dels filòsofs i escriptors nord-americans més coneguts i influents. La seva escola filosòfica, el transcendentalisme, era una versió de l’idealisme romàntic alemany, amb una base de visió neoplatònica del món, que considerava dividit en dues parts: la material i l’espiritual. «La ment és l’única realitat, de la qual totes les altres són reflexos millors o pitjors. La Naturalesa, la literatura, la història, són fenòmens subjectius.» Per als transcendentalistes, el secret d’una vida reeixida residia en la capacitat de prescindir de les preocupacions materials i concentrar-se en les espirituals. Aquest neoestoïcisme va influir el jove Henry D. Thoreau, a qui Emerson va animar a engegar una carrera literària, ajudant-lo a publicar els primers articles i assajos en revistes. Però Thoreau no trobava la tranquil·litat necessària per escriure textos de més envergadura i va traçar un pla.

El 4 de juliol de 1845, Henry es traslladava a una petita cabana que ell mateix s’havia construït uns mesos abans a la riba del llac Walden, que quedava dins d’una propietat d’Emerson. Pensava dur-hi a terme un experiment doble: escriure un llibre sobre una expedició pel riu que havia fet amb el seu germà John uns quants anys abans, i comprovar en pròpia pell si era econòmicament viable viure treballant un sol dia a la setmana i dedicant els altres sis a qüestions més transcendentals, just el contrari del que havia establert la societat occidental: treballar-ne sis i descansar-ne un de sol.

Thoreau s’estaria dos anys, dos mesos i dos dies en aquesta cabana, fins al setembre de 1847. Al cap d’un any de viure-hi, i per mirar de contestar les preguntes dels curiosos, va començar a redactar el futur Walden, un llibre en forma de dietari on explicaria les experiències de cada dia, condensades en un sol any. No va viure completament d’esquena a la societat: va negar-se a pagar uns impostos com a gest a favor de l’abolicionisme de l’esclavatge, i en conseqüència va passar una nit a la presó. A partir d’aquella experiència va escriure l’assaig Resistència al govern civil, que més tard es faria famós sota el títol de Desobediència civil, i que serviria de model per a aquest tipus de resistència contra el poder que farien servir tant Martin Luther King com Gandhi. Encara trigaria uns quants anys a polir i revisar els textos que va escriure mentre estava a la cabana, i no publicaria Walden fins al 1854, amb un èxit relatiu de crítiques i vendes. Avui és lectura obligatòria a totes les escoles nord-americanes.

La resta de la vida, Thoreau la passaria entre la casa d’Emerson i la dels pares, on vivia com a rellogat, treballant a mitges a la fàbrica, escrivint articles, fent conferències (com la que va donar lloc a Caminar) o fent de topògraf pels terrenys que envoltaven Concord, el seu particular Edèn, l’univers en una closca de nou. Cada tarda, després de treballar, sortia a passejar, i aquestes caminades camps a través, per boscos, camins i rius, constituïen el centre de la seva vida i el motor de totes les seves reflexions.

El maig de 1862, als 45 anys, Thoreau moria de tuberculosi, la malaltia que l’havia assaltat en diverses ocasions al llarg de la vida. Deixava molts projectes inacabats: volums de diaris, un atles dels fenòmens naturals dels voltants de Concord i moltes notes sobre els indis americans. Reformador social, naturalista, filòsof, científic: qualsevol d’aquestes etiquetes escauen a Henry D. Thoreau, però segurament la que més il·lusió li hauria fet, i la que les engloba totes i les eleva a una categoria superior, és la d’escriptor, perquè res del que va escriure no hauria transcendit si no hagués tingut l’estil, el to o l’atenció al detall que tenen les pàgines de Walden o de Caminar.





Caminar: un text per ser estudiat


Les obres literàries no surten com bolets. O només a vegades, però fins i tot els bolets apareixen en esteses: quan se’n troba un, cal estar alerta, perquè això vol dir que n’hi ha més a prop. Si donem un cop d’ull a algunes de les obres importants que es van publicar durant els anys en què Thoreau escrivia i reescrivia Caminar, és fàcil fer aflorar els lligams subterranis a la superfície: el 1850 es publica La lletra escarlata, de Nathaniel Hawthorne i Representative Men, d’Emerson. El 1851, el Moby Dick de Herman Melville. L’any següent, 1852, La cabana de l’oncle Tom, de Harriet Beecher i, tres anys més tard, el 1855, les Fulles d’herba de Walt Whitman. Fem recompte: una obra sobre l’amor pur que s’enfronta a les convencions socials, un tractat sobre grans homes de la història —Plató, Shakespeare, Montaigne o Goethe—, la lluita titànica entre un home i una bèstia marina, una denúncia de la crueltat de l’esclavatge i un dels cants més salvatges i desfermats a favor de l’home pur i lliure, en connexió amb la Naturalesa. «Hi hauria d’haver un poeta que pogués impressionar els vents i els corrents i posar-los al seu servei, fer-los parlar per ell», clama Thoreau en un moment de Caminar, i sembla que invoqui Walt Whitman: «M’apodero del bé i del mal, i deixo que tots els perills parlin, / sense importar-me el risc, / Natura sense convencions, amb tota la seva energia primordial». Excepte l’amor, del qual gairebé no parla a Caminar, tots els altres temes són presents a l’assaig: la figura del geni, ja sigui filòsof, poeta, home de món o místic, i la seva relació amb la societat, la set d’absolut i la lluita amb els elements desfermats de la Natura, el cant a la llibertat de l’home (encara que no hi hagi cap referència directa a l’esclavatge) i, per descomptat, la crida a connectar-se de nou amb la Natura, a abandonar els negocis, les preocupacions i els lligams per posar-se a caminar i «no tenir una casa concreta però sentir-se com a casa a tot arreu».

Provar de resumir el contingut de Caminar, o de mostrar-ne un ordre estructural, és difícil, i gairebé es podria considerar una traïció a l’esperit del text. No només perquè va ser concebut per ser una conferència, i segurament estava farcit de fragments de poemes i cançons i de salts argumentals continus per animar-ne el to, sinó que hi ha motius més profunds que expliquen aquest desordre: un text que clama pel retorn a l’estat salvatge, que venera els aiguamolls pantanosos per sobre d’un jardí harmoniós i que considera que l’humus putrefacte és millor que el fruit de la mongetera no pot estar perfectament estructurat en parts i subparts. Ha de ser com un jardí ensalvatgit, una jungla on cada pensament és una liana entortolligada que porta cap a un arbre retorçat o que de sobte es trenca i ens fa caure dins d’una llacuna d’aigües pantanoses i tèrboles, com l’estat al qual ha arribat el pensament occidental.

Cap ordre, doncs, però sí unes quantes idees força que es llencen aquí i allà i després es van reformulant al llarg del text, a vegades amb un to de sermó de diumenge, a vegades amb un to més èpic, com de proclama i, a vegades, sobretot cap a la part final, amb un lirisme delicat i poderós: Thoreau sabia quan calia col·locar una metàfora allà on les explicacions científiques o socials no arribaven.

Després d’una obertura que va directa al moll de l’os («Vull dir unes paraules a favor de la Naturalesa, de la llibertat absoluta i de l’estat salvatge») Thoreau es posa a analitzar els orígens etimològics de la paraula saunterer, la traducció més exacta de la qual seria «pelegrí» o «caminant errant», i de seguida ho aprofita per criticar els seus convilatans de Concord, que no surten mai de casa, o gairebé mai. Passa a donar consells sobre l’art de caminar: s’ha de caminar com un camell, perquè és l’animal que «rumia» al mateix temps que camina, i s’han d’evitar sempre les zones més poblades i denses, fugir dels camins traçats i dels pobles i ciutats grans, que no són altra cosa que una aglomeració de persones obsessionades a fer-se riques, triomfar o acumular propietats.

En ple segle XIX, parlar dels perills de la «domesticació» del paisatge és ser molt avançat. Si fem cas de les escoles de pensament d’avui que posen el paisatge i la seva relació amb l’home al centre de la reflexió, ens adonem que diuen exactament el mateix que Thoreau. Una frase com «Avui, la majoria de les anomenades millores humanes, com ara la construcció de cases i la tala de boscos i d’arbres grans, simplement deformen el paisatge, el domestiquen i el fan més vulgar» la signaria qualsevol ambientalista o intel·lectual paisatgista d’avui, amb la diferència que a Thoreau no li interessava gens estudiar la construcció cultural del paisatge, sinó que advocava per un radicalisme total: no volia veure la mà de l’home enlloc. El que fa més personal, i més literari, el text de Thoreau, és la «paisatgització» de les persones o els conceptes: és molt divertit com compara la política amb un tros de camp, i el camí dels qui s’hi volen dedicar amb el corriol que hi porta. I va fer més prediccions: «Però possiblement arribarà el dia en què la terra estarà compartimentada». Ja intuïa que tots els boscos acabarien sent propietat privada, plens de cartells intimidatoris enganxats als troncs dels arbres: «Prohibit el pas».

Un dels primers conceptes o idees força del text és la reflexió sobre la «migració cap a l’oest» com l’únic pas lògic que pot fer l’home occidental. Segons Thoreau, després d’haver format els primers grups humans a l’Orient Mitjà, l’espècie humana havia anat ocupant Europa des de l’extrem est, avançant i colonitzant el Vell Continent, havia fundat Grècia i Roma, les màximes expressions culturals a què havia arribat, per trobar-se abocada, uns quants segles després, a la vora de l’oceà Atlàntic, sense cap altre remei que llençar-s’hi: Colom va ser qui va sentir la crida de l’oest de manera més potent, i per això va tenir la recompensa de descobrir el Nou Món.

La idea de la «migració cap a l’oest» era una idea cultural que flotava a l’aire, a la Nova Anglaterra de mitjan segle XIX. Un conjunt de lleis que van afavorir la construcció del ferrocarril i la creació de nous estats, com Califòrnia o Nou Mèxic, a canvi de prohibir-hi l’esclavatge, van fer pensar a Thoreau: més enllà del món tranquil i segur de Nova Anglaterra hi havia encara una gran quantitat de terra per conquerir, i de naturalesa per preservar. A més, el creixement de les manufactures tèxtils estava canviant l’estructura de la societat i la relació de l’home amb la Natura. Milers de filles de grangers van deixar les àrees rurals per anar a treballar al tèxtil i ajudar així les seves famílies, però fent-ho, van deixar de viure lligades al ritme natural de la terra, i van conèixer el que després es coneixeria com a vida moderna, o urbana, i que és la que Thoreau no podia suportar. Arran d’això també s’expliquen les seves preocupacions perquè la gent perdés els lligams que havia tingut tradicionalment amb la Natura.

A partir d’aquí, el text fa un repàs dels textos i reflexions que geògrafs i naturalistes europeus, com Humboldt o Linné, van fer sobre l’exuberància i l’esplendor de la flora i la fauna nord-americanes acabades de descobrir. Thoreau treu pit i s’omple d’orgull de ser fill d’una nació tan rica des del punt de vista natural. Després d’una comparació fantàstica entre un viatge pel Rin alemany i un altre pel Mississipí, la conclusió de la qual és que l’era en què li ha tocat viure és la més heroica de totes, el text entra en el que podríem dir que és la tesi central, cap a on totes les aigües desemboquen: la defensa del món salvatge com a hipòtesi de futur i d’esperança. Només allò que no està domesticat ni controlat pot ser interessant o fructífer. I Thoreau passa a parlar de la cultura, i de la literatura, i arriba a dir que ni tan sols Shakespeare està prou a prop de la Natura, fet que Thoreau exemplifica amb l’humus del sotabosc que fa d’aliment per a les plantes que hi creixen a sobre: «Un llibre bo de veritat és una cosa tan natural i tan inesperadament i incomprensiblement justa i perfecta com una flor salvatge descoberta a les planures de l’Oest o a les jungles de l’Est».

Abans d’acabar, Thoreau encara dedica uns quants paràgrafs als ramats de bestiar domesticat que, a vegades, i de manera molt atzarosa, mostren símptomes de salvatgia: una vaca que s’escapa de l’estable i es llença a l’aigua del riu quan arriba la primavera, o un ramat de vedelles que corren pels prats com si fossin cérvols. Ell defensa l’home que surt del ramat, el geni, l’artista que fa el que la majoria dels altres homes no poden fer. També advoca per la constitució d’una Societat per a la Difusió de la Ignorància Útil i es pregunta: «¿Amb quin home val més tractar, amb el que no sap res d’un tema i, cosa que és extremadament rara, sap que no sap res, o amb el que realment en sap alguna cosa, però es pensa que ho sap tot?». Hi ha preguntes que val més no contestar.

El passatge més bonic, des del punt de vista literari, és l’excursió fins a la granja Spaulding: Thoreau fa volar la imaginació i descriu una família inexistent però ideal que viu dins d’una pineda, repenjant-se sobre raigs de sol oblics i fent anar el cervell amb un brogit que recorda el dels ruscs en ple mes de maig. El text no baixa de to quan passa a explicar una experiència personal dalt d’un arbre i encara menys quan descriu un moment estètic d’aquells que es tenen a vegades en plena caminada: una posta de sol a la vora d’un riu que centelleja. Torna llavors, i no és casualitat, el concepte de peregrinació, i el text esdevé una crida a la transcendència: «fins que un dia el sol brillarà més que mai, i tal vegada ens il·luminarà les ments i els cors, i encendrà la nostra vida amb la llum intensa del despertar». Thoreau sap com deixar-nos amb la sensació que ens hem elevat uns quants centímetres del terra mentre el llegíem… o l’escoltàvem.





Però… per què sortim a caminar?


«El alma de una excursión es la libertad, la completa libertad para pensar, sentir y hacer exactamente lo que uno desee»: aquesta frase no és de Thoreau, sinó de William Hazlitt (1778-1830), un escriptor i crític literari anglès especialista en Shakespeare que va escriure un assaig, De las excursiones a pie, que fa poc va ser traduït al castellà i publicat juntament amb un altre assaig de l’escocès Robert Louis Stevenson sota el títol conjunt de Caminar. Encapçalats per un pròleg de Juan Marqués on s’estableix la distinció entre caminar i passejar, entenent el primer com aquella acció que no implica direcció fixa ni intenció concreta i que es fa en soledat, mentre que el segon s’adiria més amb un acte en grup i tindria un objectiu concret i abastable. Al primer assaig, d’un to líric semblant a estones al de Thoreau, Hazlitt defensa caminar com un acte físic que ens connecta amb el cos i que ens fa pensar en tots i cadascun dels nostres músculs i ens demostra com de limitats són els nostres pensaments, perquè —opina el britànic— de seguida que ens traslladem, modifiquem les nostres idees, opinions i sentiments. Caminar cap a un lloc on vam viure de petits, o arribar a un país estranger, activa la nostra ment i desperta els records, però ens fa oblidar la resta de coses que sabem, si més no durant una estona. Si sortim a caminar en companyia, xerrarem de les coses que veiem. Si sortim sols, la nostra ment estarà més lliure i especularem sobre què pot ser que ens trobem. «The mind is its own place» (La ment té el seu propi lloc): aquest vers de Milton serveix a Hazlitt per expressar la idea que és al cor de l’assaig, i que no és altra que la convicció que caminar ajuda la ment a fer-se lloc i a convertir-se en un punt fix des del qual expandir-se.

L’assaig de Stevenson que complementa el llibre es concentra en el plaer de caminar en solitari: esforçar-se, caminar moltes hores, extenuar-se, i llavors arribar a algun lloc, trobar l’escalf del foc, d’un plat calent i d’una bona pipa: «y pareciera que un esforzado paseo nos purgara, más que ninguna otra cosa, de toda estrechez de miras y de todo orgullo, permitiendo a la curiosidad desempeñar su papel con total libertad, como la de un niño o de un hombre de ciencia». Caminar com la manera de ser més curiosos, més oberts de ment, menys capquadrats. «Un moderno hombre de negocios […] mantendrá sus hábitos empresariales. Pues bien, no existe otro momento en el que estos hábitos se vean más mitigados que en una excursión a pie.» ¿Caminar com un acte que desafia les convencions socials? Com una font de llibertat, això segur: «Y así, durante esas paradas en el camino, como decía, uno se siente casi libre».

Les de Hazlitt i Stevenson són dues de les respostes que es poden donar a la pregunta de «¿Per què caminem?». N’hi ha d’altres, és clar. L’arxicomentat (i arxiimitat) relat de l’escriptor suís Robert Walser, El paseo, és una manera bonica d’explicar que passejar és, com diu Menchu Gutiérrez al pròleg d’una edició de 2016, un plaer i una mena de disciplina de l’esperança, perquè el veritable passejant és aquell que es manté sempre alerta, amatent als regals que el camí li pugui oferir. Així, el protagonista del relat deambula per un poble i xerra amb els desconeguts amb qui es creua, observa paisatges, animals i plantes, dina amb una amiga i va a cal sastre… En resum, viu la vida a un ritme i a una escala humans: caminar té un límit físic, el de la resistència del nostre cos, i per tant un abast limitat. Desplaçar-se gràcies a un mitjà de locomoció, el que sigui, desafia l’escala humana, i per tant ja no és el que interessava a Walser, ni a Thoreau, per descomptat. Comparat amb Thoreau, però, Walser és més pessimista: l’abrandament èpic d’un nord-americà del XIX no lliga amb la tristesa existencial d’un europeu de principis del XX, encara que sigui tan sensible i romàntic com Walser, i la conclusió d’El paseo és molt més funesta que la de Caminar: l’únic camí és el que fem cap a la tomba, i tota la bellesa que ens envolta, tots els nostres records i vivències, estan condemnats a desaparèixer. Thoreau, quan parla apassionadament del cant del gall, recomana viure el present: aquí sí que connecta més amb Walser, que, d’una manera menys apassionada, però amb sensibilitat pels detalls i una capacitat admirable de reproduir el ritme de la passejada en la frase escrita, fa una crida també a viure cada minut com si fos l’últim. Ho diu algú que va morir passejant.

No tot són poetes sensibles: si es prefereix la ironia, cal recórrer a algun escriptor rus, que no fallen mai. Ivan Goncharov, l’autor d’Oblómov, té un llibret hilarant, El mal del ímpetu (1838), on una família de terratinents russos pateix una malaltia misteriosíssima: quan arriba la primavera, i després d’haver passat el llarg hivern com la gent civilitzada, és a dir, llegint, parlant, menjant i escoltant música, amb els primers brots de verdor tots els membres de la família comencen a notar la necessitat imperiosa de sortir a caminar, a córrer, i fins i tot a saltar fins a l’extenuació, i quan diem extenuació, volem dir exactament això: moren per inanició, per esgotament o, en els casos més aguts, per llançament daltabaix d’un barranc. La paròdia de l’amor al fet de caminar funciona. I si es vol llegir un llibre deliciós sobre el fet de caminar en companyia i xerrar a la vegada, Moo Pak, de Gabriel Josipovici, originalment publicat el 1994, és el llibre adequat: al llarg d’un sol paràgraf, que ocupa 180 pàgines, assistim a una sèrie de passejos pels parcs de Londres que fan el suposat escriptor Jack Toledano i un tal Damien Anderson, durant els quals Jack parla i Damien escolta. El lector va seguint un fil de pensaments gairebé infinit que salta d’un tema a l’altre, dels joves d’avui i d’ahir a l’aprenentatge del llenguatge en els ximpanzés, de l’amor a la família a l’amor a l’escriptura, de la música antiga i moderna a la filosofia, del miracle que pot ser la lectura de Dante, Kafka, Proust, Beckett i Swift a les especulacions sobre la buidor del món contemporani. El llibre parla, en el fons, de la importància capital que representa sortir a fer un tomb. Els sona? Josipovici vol demostrar que viure passejant i xerrant amb un amic al costat és, avui, l’única manera de sobreviure en un món en decadència, una activitat gairebé subversiva. «Caminar i pensar per a mi van junts. Passejo sovint i ho faig fer als meus personatges perquè em sembla que el que pot dir algú que està en moviment és molt més interessant que no la conversa sincopada de dues persones assegudes una davant de l’altra», declarava en una entrevista. Els pensaments que assalten la ment de manera desordenada també els invocava Thoreau, que tot i que defensava a ultrança l’opció de caminar en soledat, reconeixia que, a vegades, l’acompanyava algú en els seus passejos.

Hi ha molts llibres que tracten el tema, novel·les i assajos, alguns més antropològics i d’altres, com Andar, una filosofía, del filòsof francès Frédéric Gros, que aborden la qüestió des d’un punt de vista més teòric. Qui estigui interessat en la història cultural del concepte i la tradició de caminar ha de consultar el magnífic assaig que és Wanderlust, de la nord-americana Rebecca Solnit (San Francisco, 1961), tant si busca referències concretes de pensadors que s’hagin referit al fet de caminar, o de novel·listes que hagin fet caminar els seus personatges d’alguna manera significativa, com si es vol resseguir la història cultural que va dur a relacionar el fet de caminar amb l’art d’escriure: la bibliografia és extensa. Perquè de tot això va, en el fons, el llibre de Solnit: de la relació entre dues activitats, escriure i caminar, que tenen tant en comú que, si no fos una aberració històrica, es podria dir que van néixer l’una per a l’altra. L’analogia es basa en una realitat del món físic: camins, rutes i viaranys no poden ser percebuts com un tot i d’una sola vegada per un observador sedentari, sinó que es desenvolupen en el temps a mesura que hi viatgem, tal com fa una narració mentre l’escoltem o la llegim: un gir brusc del camí és com un gir de la trama, una pujada forta és un suspens que creix, una bifurcació és com la introducció d’una nova línia argumental, i l’arribada és el final de la història. També es pot dir que escriure és obrir camins nous pel terreny de la imaginació o assenyalar nous aspectes d’una ruta que ja es coneixia, o que llegir és viatjar per un terreny desconegut amb l’autor com a guia (un guia no sempre del tot fiable, però això també agrada al lector). Potser són analogies òbvies, però funcionen.

«Y por supuesto, caminar, como toda lectora del ensayo de Thoreau Caminar sabe, inevitablemente lleva a otros temas. Caminar es un tema que siempre está desviándose»: un dels mèrits del llibre de Solnit és que reconeix d’entrada que la història del caminar és una història amateur, perquè el fet de caminar també és amateur, o ho va començar a ser en un moment determinat: cap al segle XVIII, quan una classe social, l’aristocràcia, va tenir prou temps lliure per començar a fer passejades. Abans, tothom caminava, però per treballar, per aconseguir menjar, per caçar, per fugir o, com a molt, per prescripció mèdica, però mai per plaer o per buscar una experiència estètica. El llibre arrenca abans del segle XVIII i fa un repàs de les diferents teories que defensen els possibles motius antropològics que van fer que l’espècie humana es posés dreta sobre les dues potes posteriors i comencés així a diferenciar-se dels grans simis. Després descriu la irrupció dels jardins anglesos per on passejaven els romàntics com a símbol de llibertat en oposició als dogmàtics jardins francesos; fa un recorregut, sobretot anglosaxó, per la literatura sobre el caminar, amb una referència especial a Wordsworth i els primers romàntics anglesos com a inventors de l’experiència estètica del caminar com a acte cultural, i després dedica una altra part a la relació del caminant amb la ciutat: des del famós flâneur de Baudelaire o Benjamin a les manifestacions i marxes que ocupen els carrers i converteixen el fet de caminar en un acte revolucionari. Arriba fins avui mateix, i analitza coses tan quotidianes com les cintes de córrer dels gimnasos, on la gent camina sense anar enlloc, cosa que fa servir per explicar que la vida contemporània ha abolit el concepte d’espai: les ciutats ja no són «a quaranta o cinquanta quilòmetres de distància», sinó «a vint o trenta minuts» en cotxe. Hem fet literal el «The mind is its own place».





L’art de caminar


Un altre dels aspectes que analitza el llibre de Solnit és el de la dimensió artística del fet de caminar. Els artistes saben que poden fer servir el cos, i el seu moviment, com a terreny d’experimentació i com a fet artístic en si mateix. Solnit agafa com a punt de partida simbòlic d’aquesta descoberta el gest impetuós del pinzell del pintor nord-americà Jackson Pollock i l’obra d’alguns «land artists» o performers que es van posar a caminar com a acció artística.

Una acció de l’artista Perejaume, el 2007, duia el títol «Tres dibujos de Madrid». Acompanyat d’un grup de caminants, va sortir de la Facultat de Belles Arts de la Universitat Complutense per recórrer més de cinquanta quilòmetres en vint-i-vuit hores i demostrar com és de difícil sortir caminant d’una ciutat. A l’esquena portava una carpeta amb tres dibuixos del segle XVIII que representaven l’estudi d’un peu. «Caminar i escriure s’assemblen […]. Ara ja no sé si és el text que il·lustra el camí fet o bé el camí fet que il·lustra aquestes paraules», declarava l’artista català. Un altre artista que un dia es va posar a caminar és el director de cinema alemany Werner Herzog, que ho explica al meravellós llibret Del caminar sobre el hielo, una crònica en forma de dietari del seu trajecte a peu des de Munic fins a París, on la seva amiga i crítica de cinema Lotte Eisner havia caigut malalta: Herzog va tenir el pressentiment que, si arribava a peu a París, Eisner no moriria. Eisner es va recuperar de la malaltia, i va viure molts anys més, però això no deixaria de ser anecdòtic (no per a ella, és clar, ni per al futur del cinema alemany, com creia Herzog): el que és més rellevant és la qualitat del text que va escriure el director i aleshores amic desesperat: és un text urgent i angoixat que detalla les penúries que va passar travessant Alemanya i França. Plovia, nevava i ell dormia quasi a la intempèrie o en cases buides que assaltava sense miraments en ple hivern, i tots aquests sacrificis (llagues als peus, constipats, febre, grip) estaven lligats al fet de caminar en un espai i una època (això va passar el 1974) que convida a l’ús del transport de motor: Herzog tenia trens i cotxes i autobusos a l’abast, però va preferir esbossar un gest aparentment fútil i absurd, que és el que el va convertir en artístic, a més de la seva transcripció literària, que en seria un reflex secundari. Thoreau n’hauria estat orgullós: «Només he conegut, al llarg de la meva vida, una o dues persones que entenguessin què era l’art de caminar, és a dir, l’art de fer camí». Werner Herzog hauria estat una d’elles.

El 2016, a partir d’aquest llibret de Herzog, el Centre d’Art Contemporani Bòlit de Girona va comissariar una exposició: va encarregar a nou artistes visuals de generacions i disciplines diferents que, sota el títol de «Caminar sobre el gel. Èpica i disfuncionalitat en la pràctica artística», elaboressin una peça. L’exposició ha arribat a l’Arts Santa Mònica de Barcelona a principis del 2017, coincidint amb la redacció d’aquest pròleg: la temptació de passejar Rambla avall i anar-hi a treure el nas era massa forta.

Cames que caminen sobre un fons del tot blanc en un vídeo en loop, ocells que piulen al llarg de tot l’espai expositiu, un llibre per aprendre a dibuixar muntanyes, dibuixos de l’estany de Banyoles fets per persones que no l’han vist mai i un documental de vint minuts protagonitzat pel mateix Herzog: Werner Herzog eats his shoe (Werner Herzog es menja la seva sabata). És un documental de l’any 1980 que signa Les Blank sobre una aposta perduda per Herzog contra el cineasta nord-americà Errol Morris, que el va obligar a complir la seva paraula: que es menjaria una sabata durant una conferència. El documental segueix l’arribada de Herzog a la universitat on farà la xerrada, el trajecte en taxi fins allà, el procés de cocció de la sabata («Cap home fet i dret no hauria de passar més d’una setmana sense cuinar», «Cuinar i caminar són dues coses fonamentals per a mi») i, sobretot, el moment en què talla la sabata i se n’empassa algun trosset, ben acompanyat de ceba sofregida. Blank ho alterna amb imatges de la famosa escena en la qual Chaplin s’empassa una altra sabata, però sobretot ens regala perles de Herzog: «La feina del director de cinema és la d’un il·lusionista, treballem amb llum projectada, no amb matèria, i per això acabem fent de pallassos, però ja m’està bé», «Els talk-shows de la televisió ens mataran. Destrueixen el llenguatge. Hi hauria d’haver una guerra contra la televisió», o «Si voleu fer una pel·lícula, robeu diners, feu el que sigui, però feu-la». És la mateixa impetuositat que la de Thoreau: «Vull fer una declaració radical, encara que sigui emfàtica, perquè ja hi ha prou defensors de la civilització: el capellà, els consells escolars i cadascun de vosaltres ja us n’encarregareu». Els autèntics defensors de la civilització són els qui la desafien? Vosaltres ja us n’encarregareu.

MARINA ESPASA





Bibliografia


GONCHAROV, Iván. El mal del ímpetu (Minúscula, 2010).

GROS, Frédéric. Andar. Una filosofía (Taurus, 2015).

HAZLITT, William i Robert Louis STEVENSON. Caminar (Nórdica, 2015).

HERZOG, Werner. Del caminar sobre el hielo (Gallo Nero, 2015).

JOSIPOVICI, Gabriel. Moo Pak (Raig Verd, 2012).

SOLNIT, Rebecca. Wanderlust. Una historia del caminar (Capitán Swing, 2015).

WALSER, Robert. El paseo (Siruela, 2016).





CAMINAR


Vull dir unes paraules a favor de la Naturalesa, de la llibertat absoluta i de l’estat salvatge, en contrast amb una llibertat i una cultura només civils; vull considerar l’home com un habitant, o com una part essencial de la Naturalesa, més que com un membre de la societat. Vull fer una declaració radical, encara que sigui emfàtica, perquè ja hi ha prou defensors de la civilització: el capellà, els consells escolars i cadascun de vosaltres ja us n’encarregareu.

Només he conegut, al llarg de la meva vida, una o dues persones que entenguessin què era l’art de caminar, és a dir, l’art de fer camí. Persones que tinguessin un do, per dir-ho d’alguna manera, pel sauntering, una paraula que prové, d’una manera preciosa, de «les persones desocupades que erraven pel país, a l’edat mitjana, i demanaven almoina amb el pretext de voler anar cap a la Sainte Terre», Terra Santa, i que feien que la canalla exclamés «Per allà va un Sainte-Terrer!», un Saunterer, un pelegrí, un Terrasanter. Els qui no arriben mai a Terra Santa amb les seves passejades, com volen fer veure, són uns desocupats i uns vagabunds, però els qui hi van de debò són uns saunterers en el bon sentit, en el meu. Hi ha qui, en canvi, vol fer derivar la paraula de «sans terre» —sense terra o sense casa—, cosa que, si ho agafem pel bon sentit, vol dir no tenir una casa concreta però sentir-se com a casa a tot arreu. Que és el secret del sauntering d’èxit. El qui no surt de casa potser és el més vagabund de tots. Però el saunterer, en el bon sentit, és tan vagabund com un riu que serpenteja per buscar amb diligència el trajecte més curt fins al mar. Jo prefereixo la primera hipòtesi, que, a més, és la més probable. Perquè cada caminada és una mena de croada que predica un Pere l’Ermità que portem dins, per tal que avancem i arrabassem aquesta Terra Santa de les mans dels infidels.

És veritat, no som altra cosa que croats porucs, fins i tot els caminants d’avui, que no comencem projectes infinits i perseverants. Les nostres expedicions només consisteixen a anar a fer un volt i girar cua al capvespre per tornar a la vella llar d’on havíem sortit. La meitat de la passejada és el retorn sobre les nostres passes. Hauríem d’avançar sempre, fins en la més petita de les passejades, a l’atzar, amb un autèntic esperit aventurer immortal, com si no haguéssim de tornar mai i estiguéssim preparats perquè només tornessin als nostres reialmes desolats els nostres cors embalsamats com a relíquies. Si estàs disposat a abandonar el pare i la mare, el germà i la germana, la dona, els fills i els amics, i a no veure’ls mai més, si has pagat els teus deutes, has fet testament, has deixat els teus assumptes arreglats i ets un home lliure, llavors estàs preparat per caminar.

Per parlar de la meva experiència, al meu company i a mi —perquè a vegades tinc algú que m’acompanya— ens agrada veure’ns com cavallers d’un nou orde, o més aviat d’un de molt antic. No cavallers a cavall, ni Chevaliers, ni Ritters ni Riders, sinó Caminants, una classe encara més antiga i honorable, em sembla. L’esperit heroic i de cavalleria que va caracteritzar els Cavallers sembla que hagi subsistit en els Caminants. Res de Cavaller Errant: Caminant Errant. És una mena de quart estat, fora de de l’Església, l’Estat i el Poble.

Hem tingut la sensació que gairebé som els únics que practiquem aquest art tan noble. Tot i que, per ser justos, o si m’he de creure les afirmacions que fan, a la majoria dels habitants del meu poble els agradaria sortir a caminar a vegades, com faig jo, però no poden. No hi ha diners que puguin comprar la llibertat, la independència i el lleure, que són el capital d’aquesta professió. Només s’obtenen per la gràcia de Déu. Cal una dispensa directa del Cel per convertir-se en un caminant. Has d’haver nascut en una família de caminants. Ambulator nascitur, non fit[1]. Alguns dels meus conciutadans, és veritat, recorden i em poden descriure algunes caminades que van fer fa deu anys, durant les quals van gaudir de la benedicció de perdre’s pels boscos durant mitja horeta; però sé molt bé que des d’aleshores s’han confinat a les carreteres, per molt que pretenguin pertànyer a aquesta classe selecta. Segur que es van sentir elevats durant aquella estona, gràcies al record d’un estat previ de l’existència, quan fins i tot ells eren habitants dels boscos i bandolers.

«Quan va arribar al boscatge verdós,

un matí alegre,

va sentir el refilar

dels ocells que cantaven feliços.

Fa molt de temps, va dir Robin,

quan vaig venir per aquí,

em vaig emboscar per disparar

al cérvol fosc.»[2]



Estic convençut que no puc estar sa ni de bon humor si no passo un mínim de quatre hores diàries —i normalment són més— errant pels boscos, els turons i els camps, del tot lliure de les obligacions mundanes. Podeu dir-me, sense por: «Pagaria per saber el que penses». Quan a vegades algú em recorda que els artesans i els comerciants s’estan als establiments no només al matí, sinó també a la tarda, asseguts, tants d’ells, amb les cames creuades —com si les cames haguessin estat fetes per seurehi al damunt, en lloc de per estar-se dret o per caminar— penso que es mereixen un gran respecte per no haver-se suïcidat fa temps.

Jo, que no puc estar-me a l’habitació un sol dia sense rovellar-me, quan he robat temps per sortir a passejar a última hora —cap a les quatre de la tarda—, quan ja és massa tard per salvar el dia perquè les ombres del capvespre ja es comencen a barrejar amb la llum diürna, m’he sentit com si hagués comès un pecat que he d’expiar. Confesso que estic meravellat per la capacitat de resistència, per no dir res de la insensibilitat moral, dels meus veïns, els quals es confinen en botigues i oficines tot el dia durant setmanes i mesos o, ai!, anys sencers. No sé de quin material estan fets, com s’estan asseguts allà, a les tres de la tarda, com si fossin les tres de la matinada. Bonaparte ja pot parlar de l’insòlit coratge de les tres de la matinada[3], però matar de gana una guarnició sencera per la qual sents una compassió tan profunda no és res comparat amb la valentia que representa estar-se assegut alegrement a aquesta hora de la tarda, cara a cara amb un mateix, amb qui ja s’has estat tot el matí. Em pregunto això al voltant d’aquella hora, o més aviat entre les quatre i les cinc de la tarda, quan és massa tard per als diaris del matí i massa d’hora per als del vespre: ¿com és que no se sent una explosió per tot arreu que trenqui en mil trossos totes aquestes idees i nocions antiquades i casolanes i les enviï als quatre vents perquè s’airegin i s’engegui tot a rodar?

Com ho aguanten les dones, que encara estan més confinades a casa que els homes, no ho entenc. Però tinc motius per sospitar que la majoria d’elles NO HO AGUANTEN gens. A primera hora d’una tarda d’estiu, mentre ens traiem la pols que ens ha embrutat els baixos de les vestimentes quan hem passat a tota velocitat per davant de cases amb façanes dòriques o gòtiques, amb aquella aura de calma, el meu company em xiuxiueja que el més probable és que, a aquella hora, els seus ocupants ja siguin al llit. És aleshores quan aprecio la bellesa i la glòria de l’arquitectura, que és un art que no es recull mai, sinó que està sempre dret i erecte, fent guàrdia pels dormilegues.

No hi ha cap dubte que el caràcter i, sobretot, l’edat, hi tenen molt a veure. A mesura que un home es fa gran, la seva capacitat d’estar-se quiet i interessat en ocupacions domèstiques augmenta. Els seus hàbits es fan cada vegada més vespertins, de la mateixa manera que s’acosta al vespre de la seva vida, fins que, al final, només surt de casa just abans del capvespre i en té prou amb caminar mitja hora.

Però el caminar del qual parlo no té res a veure amb fer exercici, com se’n diu ara, com els malalts que prenen medecines a hores establertes, o com el moviment regular d’unes peses o d’un gronxador, sinó que és, ell mateix, el projecte i l’aventura del dia. Si realment vols exercici, ves a buscar les fonts de la vida. Pensa en les peses que un home aixeca per tenir salut, quan aquestes fonts podrien brollar davant seu, en llocs llunyans que no ha buscat mai!

Encara més, has de caminar com un camell, del qual es diu que és l’única bèstia que rumia quan camina. Quan un viatger va demanar a la serventa de Wordsworth que li ensenyés l’estudi del seu amo, ella va contestar: «Aquesta és la seva biblioteca, però el seu estudi és a l’aire lliure».

No hi ha dubte que viure molt de temps a l’aire lliure, a mercè del sol i del vent, provoca una certa duresa de caràcter. Crea una capa gruixuda per sobre de les qualitats més fines de la nostra naturalesa, com a la cara o a les mans, com la feina manual dura deixa les mans sense delicadesa al tacte. Quedar-se a casa, però, pot provocar a la pell una dolçor i una suavitat, per no dir una primor, acompanyades d’un augment de la sensibilitat cap a certes impressions. Potser seríem més receptius a algunes influències que són importants per al nostre creixement moral i intel·lectual, si el sol i el vent ens haguessin escalfat i bufat una mica menys; i, sens dubte, és molt agradable tenir un bon equilibri entre la pell prima i la gruixuda. Però em sembla que la pell cau prou de pressa, i que la solució natural s’ha de trobar en la mateixa proporció que la nit manté amb el dia, l’hivern amb l’estiu o el raonament amb l’experiència: així hi haurà molt més aire i llum del sol en els nostres pensaments. Els palmells plens de durícies del treballador lliguen més amb els teixits més fins que són el respecte per un mateix i l’heroisme (el tacte dels quals ens corprèn) que els dits lànguids de la ganduleria. És pura sentimentalitat la que es queda al llit de dia i es vol pàl·lida, lluny del color i les durícies que dona l’experiència.

Quan caminem, anem cap als camps i cap als boscos amb naturalitat: què seria de nosaltres si només caminéssim per un jardí o per un parc? Fins i tot algunes sectes de filòsofs van sentir la necessitat d’importar els boscos, ja que ells no hi anaven. «Van plantar arbredes i passejos de plàtans», per on feien subdiales ambulationes in porticos[4]. És evident que no té cap sentit dirigir les nostres passes cap als boscos si no ens han de portar més lluny. M’espanto quan em passa que he caminat un parell de quilòmetres pels boscos i no m’hi sento en esperit, només en cos. Durant el meu passeig de tarda, m’és fàcil i agradable oblidar les ocupacions del matí i les meves obligacions cap a la societat. Però a vegades passa que no m’és tan fàcil prescindir del poble. Tinc alguna feina al cap i ja no soc allà on és el meu cos: no estic connectat amb els meus sentits. Durant les meves caminades m’alegra connectar-m’hi de nou. Què hi faig, als boscos, si penso en alguna cosa que és fora dels boscos? Sospito de mi, i no puc evitar notar un calfred quan em sorprenc tan capficat fins i tot en el que es pot considerar una bona obra… que a vegades també passa.

Es poden fer molt bones passejades pels voltants de casa meva i, encara que he caminat gairebé cada dia durant molts anys, i a vegades durant uns quants dies seguits, encara no les he esgotades totes. Una perspectiva nova de trinca provoca una gran felicitat, i això ho tinc, aquesta tarda. Dues o tres hores de camí em duran fins al país més estrany que mai m’hagi pogut imaginar. Una sola granja que no hagi vist abans serà tan magnífica com els dominis del rei de Dahomey[5]. De fet, es pot descobrir una mena d’harmonia entre el potencial del paisatge que hi ha en un cercle de quinze quilòmetres de radi al voltant nostre, o en els límits d’un passeig de tarda, i la setantena d’anys que té la vida humana. Mai no ens serà prou familiar.

Avui, la majoria de les anomenades millores humanes, com ara la construcció de cases i la tala de boscos i d’arbres grans, simplement deformen el paisatge, el domestiquen i el fan més vulgar. Ah, si la gent comencés a cremar les tanques i a deixar els boscos dempeus! Vaig veure una tanca mig desgastada, que acabava enmig d’un prat, i un avar mundà amb el seu agrimensor que buscaven els límits de la propietat, mentre al seu voltant s’havia desplegat el cel, i no era capaç de veure els àngels volant d’aquí cap allà, sinó que estava buscant un vell forat d’estaca enmig del paradís. Vaig tornar a mirar, i el vaig veure dret al bell mig d’un aiguamoll com l’Estígia, empantanegat, i envoltat de dimonis. I tant que havia trobat els límits de la propietat, sense dubtar-ho gens: tres pedretes allà on havia col·locat l’estaca. Mirant-m’ho de més a prop, vaig veure que el seu agrimensor era el Príncep de les Tenebres.

Puc caminar amb facilitat al llarg de quinze, vint, trenta quilòmetres, o els que siguin, començant des de la porta de casa meva, sense passar per davant de cap altra casa i sense travessar cap carretera, excepte per allà on ho fan la guineu i el visó: primer segueixo el riu i després el rierol, i llavors vaig pel prat i per la vora del bosc. Hi ha quilòmetres quadrats al voltant meu del tot deshabitats. Des de molts turons puc veure la civilització i els habitacles dels homes que hi ha en la llunyania. Els grangers i les seves construccions no són gaire més perceptibles que les marmotes i els seus túnels. L’home i els seus afers: l’església, l’estat i l’escola, l’intercanvi i el comerç, les manufactures i l’agricultura, fins i tot la política, l’afer més alarmant de tots… m’agrada veure l’espai escàs que ocupen en el paisatge. La política només és un camp estret, i aquella avinguda d’allà, encara més estreta, és la que hi porta. A vegades envio els viatgers cap enllà. Si vol anar cap al món de la política, segueixi aquella carretera principal, segueixi aquell venedor del mercat, ompli’s els ulls amb la seva pols i el durà directament cap allà. Perquè el món de la política, també, té el seu lloc, i no ho ocupa tot. Hi passo pel costat, com passo pel costat d’un camp de mongeteres, i m’endinso dins del bosc, i ho oblido tot. En mitja hora puc arribar a peu a un tros de la superfície de la terra on no hi ha ni un sol home de cap a cap de l’any i on, en conseqüència, no hi ha ni rastre de política, perquè la política no és sinó el fum del cigar d’un home.

La vila és el lloc cap a on es dirigeixen els camins, una mena d’expansió de la carretera, com ho és un llac respecte a un riu. És el cos del qual els camins són els braços i les cames, un espai triangular o quadrat, carrer major i fonda dels viatgers. La paraula ve del llatí villa, juntament amb via —camí— o, més antigament, de ved o vella. Varró la fa derivar de veho, que vol dir «transportar», perquè la vila és el lloc des del qual i al qual es transportaven les coses. Als qui es guanyaven la vida com a carreters se’ls anomenava els que vellaturam facere[6]. També de la paraula llatina vilis ve el nostre vile [en català, vil], o fins i tot villain [en català, vilà, brivall]. Cosa que suggereix a quina mena de degeneració van associats els vilatans que, encara que no viatgessin, estaven exhausts pel trànsit intens que es produïa a través i per sobre d’ells.

Hi ha qui no camina gens; d’altres caminen per les avingudes; uns quants, pocs, caminen pels descampats o pels terrenys de les finques. Les carreteres estan fetes per als cavalls i per als homes de negocis. Jo no hi viatjo gaire, en comparació, perquè no tinc pressa per arribar a cap taverna ni a cap botiga de queviures ni a cap dels estables ni estacions cap a on van ells. Soc un bon cavall per viatjar, però no per carretera. El pintor paisatgista fa servir les figures humanes per dibuixar un camí. No podria fer servir la meva. Jo camino i m’endinso en la Naturalesa com ho feien els antics poetes o profetes: Mani, Moisès, Homer, Chaucer. Se’n pot dir Amèrica, però no és Amèrica; ni Amerigo Vespucci, ni Colom, ni cap dels altres en van ser els descobridors. He vist una Natura més autèntica a la mitologia que a cap de les anomenades històries d’Amèrica.

Tot i això, hi ha alguns camins antics per on es pot caminar amb profit, com si duguessin a algun lloc, ara que estan gairebé tallats. Com el Vell Camí de Marlborough, que ja no porta fins a Marlborough, em sembla, si no és que allà on em porta sigui Marlborough. Soc atrevit de parlar-ne aquí, perquè em sembla que n’hi ha un o dos així a cada poble.

El vell camí de Marlborough[7]

Allà on abans cavaven per buscar diners,

però mai no hi van trobar res;

allà on a vegades un exèrcit marcial

desfila,

i també l’Elijah Wood,

em temo que inútilment,

no hi queda cap altre home,

que no sigui l’Elisha Dugan,

un home de costums salvatges,

perdius i conills,

que no té més preocupacions

que posar trampes,

que viu tot sol,

a prop del moll de l’os de la Natura,

allà on la vida és més dolça,

i menja sense parar.

Quan la primavera m’altera la sang

amb l’instint de viatjar,

ja en tinc prou si viatjo

pel Vell Camí de Marlborough.

Ningú no l’arregla,

perquè ningú no el fa malbé;

és un camí viu,

com diuen els cristians.

No n’hi ha gaires

que s’hi aventurin,

només els convidats

de Quin l’irlandès.

Què és, què és,

sinó una direcció, allà enfora,

i la minsa possibilitat

d’anar cap a alguna banda?

Hi ha grans rètols de pedra,

però no hi ha cap viatger:

cenotafis de pobles

amb els noms gravats.

Val la pena anar a veure

quin podria ser el teu.

Quin rei

va fer què,

encara m’ho pregunto;

com o quan va ser enganyat,

per quins homes selectes,

Gourgas o Lee,

Clark o Darby?

Van posar molt d’esforç

per fer alguna cosa per sempre;

tauletes de pedra en blanc,

on un viatger pugui queixar-se,

i en una sola frase

gravar tot el que se sap

perquè algú altre ho llegeixi,

si ho necessita molt.

Jo em sé un parell o tres

de versos que hi anirien bé,

literatura que es perpetuaria

arreu del país

i que un home podria recordar

fins al desembre que ve,

i llegir-los de nou a la primavera,

després del desgel.

Si amb la teva imaginació desfermada

abandones la teva llar,

pots donar la volta al món

pel Vell Camí de Marlborough.



Ara com ara, per aquests verals, els trossos més bonics no són propietat privada; el paisatge no té propietari i el caminant pot gaudir d’una certa llibertat. Però possiblement arribarà el dia en què la terra estarà compartimentada en el que hom anomena finques de cap de setmana, on només uns quants sentiran un plaer minso i exclusiu quan les tanques s’hagin multiplicat, i hi hagi trampes per als homes i d’altres enginys inventats per confinar-los a les carreteres públiques. Llavors, caminar per la superfície de la terra de Déu voldrà dir envair les terres d’algun cavaller. Fruir d’una cosa en exclusiva normalment vol dir allunyar-se de l’autèntica fruïció. És a dir que val més que aprofitem ara, abans que arribin els dies nefastos.

Què fa que sigui tan difícil, a vegades, decidir cap a on caminarem? Crec que hi ha un magnetisme subtil a la Natura, el qual, si ens hi dirigim de manera inconscient, ens guiarà de manera correcta. No ens és indiferent la direcció en la qual caminem. N’hi ha una de bona; però som molt propensos, perquè perdem el cap o perquè som estúpids, a agafar la dolenta. Ja ens agradaria agafar aquell camí que no hem agafat mai encara en aquest món, que simbolitza de manera exacta el camí que ens agradaria fer en el nostre món interior i ideal; però moltes vegades, sens dubte, ens costa molt triar l’orientació, perquè encara no existeix de manera clara dins del cap.

Quan surto de casa per caminar, i encara no sé cap a on orientaré les passes, i deixo que sigui l’instint qui em guiï, trobo, encara que pugui semblar estrany i capriciós, que sempre m’acabo encaminant cap al sud-oest, inevitablement, cap a un bosc, o cap a un prat o una pastura deserta o un turó que hi ha en aquella direcció. La meva agulla triga a estabilitzar-se, varia uns quants graus. I no sempre apunta cap al sud-oest, és veritat, i té bons motius per fer aquestes variacions, però sempre acaba col·locant-se entre l’oest i el sud-sud-oest. El futur se m’obre cap a aquella direcció, i la terra sembla menys explotada i més rica per aquella banda. Si dibuixés una línia que englobés les meves caminades no seria un cercle, sinó una paràbola, o més aviat una d’aquelles òrbites de cometes que es conceben com a corbes sense retorn, en el meu cas obrint-se cap a l’oest, i on casa meva ocuparia el lloc del sol. Faig unes quantes voltes, indecís, a vegades durant un quart d’hora, fins que decideixo, per enèsima vegada, que caminaré cap al sud-oest o cap a l’oest. Cap a l’est només hi vaig per obligació, però cap a l’oest hi vaig del tot lliure. No hi ha cap negoci que m’hi porti, cap allà. Em costa de creure que trobaré paisatges bonics o prou naturalesa salvatge o llibertat darrere de l’horitzó de l’est. No m’entusiasma la perspectiva d’un passeig cap allà; i en canvi em crec que el bosc que veig a l’horitzó de l’oest s’estendrà ininterrompudament cap al sol que es pon, i que no hi haurà viles ni ciutats de prou envergadura per molestar-me. Deixeu-me viure on vull: en aquesta banda hi ha la ciutat i, a l’altra, el món salvatge, i jo cada vegada m’allunyo més i més de la ciutat i em dirigeixo cap al món salvatge. No posaria tant d’èmfasi en aquest fet si no estigués convençut que una cosa similar és tendència entre els meus compatriotes. He de caminar cap a Oregon i no cap a Europa. És en aquesta direcció que s’està movent la nació, i em permeto dir que el progrés de la humanitat va d’est cap a oest. En pocs anys hem estat testimonis del fenomen d’una migració cap al sud-est, cap a Austràlia, però això em sembla un moviment retrògrad i, si hem de jutjar a partir dels trets físics i morals de la primera generació d’australians, encara no s’ha demostrat que sigui un experiment reeixit. Els tàrtars de l’est pensen que no hi ha res més enllà del Tibet. «El món s’acaba aquí», diuen, «més enllà només hi ha un mar sense costes». Viuen en un Est absolut, ells.

Anem cap a l’est per entendre la història i per estudiar les obres d’art i de literatura, remuntant el camí de la raça; anem cap a l’oest com qui va cap al futur, amb un esperit emprenedor i aventurer. L’Atlàntic és el riu Leteu[8], i durant la seva travessia vam tenir l’oportunitat d’oblidar el Vell Món i les seves institucions. Si no ens en sortim aquesta vegada, potser encara tindrem una última oportunitat abans de la llacuna Estígia: la del riu Leteu que és el Pacífic, que és tres vegades més ample.

No sé quin grau d’importància té, o fins a quin punt és prova de singularitat, que un individu, ni que sigui en el més curt dels seus passejos, vagi d’acord amb la direcció general de la humanitat. Però sé que existeix alguna cosa semblant a l’instint migratori dels ocells i dels quadrúpedes (el qual, en alguns casos, se sap que ha afectat els esquirols, obligant-los a efectuar un moviment en grup misteriós, travessant els rius més amples, cadascun damunt d’una branca, amb la cua aixecada com si fos una vela, o travessar corrents d’aigua caminant sobre els cadàvers dels companys que fan de pont), sé que alguna cosa que s’assembla al furor que afecta el bestiar a la primavera, i que s’atribueix a un cuc que tenen a la cua, doncs una cosa així afecta les nacions i els individus, de manera permanent o de tant en tant. N’hi ha prou que passi un estol d’ànecs salvatges clacant per sobre el nostre poble, perquè això de seguida faci caure el valor dels béns immobles. Si jo fos un agent immobiliari, segurament tindria en compte aquesta mena de molèsties.

«Quan molts més marxen a peregrinar

i viatgen en busca de costes desconegudes.»[9]



Cada posta de sol que contemplo em fa venir ganes d’anar cap a un Oest tan llunyà i tan preciós com aquell cap a on apunta el sol en pondre’s. Sembla que ell també emigri cap a l’oest cada dia i que ens tempti a seguir-lo. Ell és el Gran Pioner de l’Oest, a qui totes les nacions segueixen. Somiem tota la nit en aquelles cadenes de muntanyes a l’horitzó, encara que només siguin vaporoses, les últimes que ell daura amb els seus rajos. L’illa d’Atlantis, i les illes i els jardins de les Hespèrides, una mena de paradís terrenal, devien ser el Gran Oest dels antics, embolcallat en misteri i poesia. Qui no s’ha imaginat mai, mentre mira una posta de sol, els jardins de les Hespèrides i l’origen de totes aquelles faules?

Colom va sentir la tendència cap a l’oest més fortament que ningú abans que ell. La va obeir i va trobar un Nou Món per a Castella i Lleó. El ramat d’homes d’aquella època ensumava les pastures fresques de lluny:

«I ara que el sol havia fet més amples les muntanyes,

i ara que s’havia post en la badia de l’oest;

per fi ELL es va aixecar i es va desfer de la manta blava;

demà cap a boscos frescos i pastures noves.»[10]



En quin lloc del món es pot trobar una zona d’una extensió igual a la que ocupen els nostres estats, tan fèrtil, tan rica i tan variada en la seva producció, i al mateix temps tan habitable per als europeus? Michaux, que només en coneixia una part, diu que «les espècies d’arbres gegants són molt més nombroses a Nord-amèrica que a Europa; als Estats Units hi ha més de cent quaranta espècies que passen dels nou metres d’altura. A França només n’hi ha trenta que arribin a aquesta mida». Més tard, hi ha hagut botànics que han confirmat les seves observacions. Humboldt va arribar a Amèrica per veure complert el seu somni de joventut de veure la vegetació tropical, que va qualificar de la més gran perfecció, als boscos primitius de l’Amazònia, l’extensió de vida salvatge més gran de la terra, i que va descriure de manera tan eloqüent. El geògraf Guyot, un altre europeu, va més enllà, més del que jo estic disposat a seguir-lo, però no quan diu: «Així com la planta està feta per a l’animal, així com el món vegetal està fet per al món animal, Amèrica està feta per a l’home del Vell Món… L’home del Vell Món continua el seu camí. Deixa les altures d’Àsia, i va baixant d’etapa en etapa cap a Europa. Cadascuna de les seves passes està marcada per una civilització que és superior a aquella que la precedeix, gràcies a una major capacitat de desenvolupament. Un cop arriba a l’Atlàntic, s’atura a la riba d’aquest oceà desconegut, els límits del qual ignora, i es gira un instant per tornar a contemplar les seves petjades». Quan ha exhaurit el terra tan ric d’Europa i ha recuperat el vigor, «llavors reprèn la carrera aventurosa cap a l’oest com en les èpoques més pretèrites». Fins aquí, Guyot.

Del contacte entre aquest impuls cap a l’oest i la barrera de l’Atlàntic, van florir el comerç i l’emprenedoria dels temps moderns. El Michaux més jove, en els seus Viatges de les Alleghanies, de 1802, diu que la pregunta més habitual entre els nous colons de l’Oest era: «De quina part del món vens?». Com si aquelles regions tan vastes i fèrtils fossin el lloc natural de trobada i el país comú de tots els habitants del globus.

Per fer servir una dita llatina obsoleta, diria «Ex Oriente lux; ex Occidente FRUX». De l’Est, la llum; de l’Oest, la fruita.

Sir Francis Head, un viatger anglès que va ser governador general del Canadà, ens explica que «tant a l’hemisferi nord com al sud del Nou Món, la Naturalesa no només ha dissenyat la seva obra a una escala més gran, sinó que també ha tenyit el quadre sencer d’uns colors més brillants i més rics que els que va fer servir quan delineava i embellia el Vell Món… Els cels d’Amèrica semblen més alts, més blaus, l’aire més fresc, el fred més intens, la lluna sembla més grossa, les estrelles són més brillants, el tro és més poderós, el llamp és més vívid, el vent és més fort, la pluja més intensa, les muntanyes més altes, els rius més llargs, els boscos més grans, les planures més àmplies». Aquesta declaració servirà, si més no, per contraposar-se a l’informe de Buffon d’aquesta part del món i les seves produccions.

Linné va dir, fa molt de temps, «Nescio quae facies laeta, glabra plantis Americanis» («No sé què hi ha de joiós i de serè en l’aspecte de les plantes americanes»). Crec que en aquest país no hi ha, o si més no n’hi ha molt poques, Africanae bestiae, bèsties africanes, com en deien els romans, i això també es pot aplicar a l’hàbitat de l’home. Es diu que, en un radi de cinc quilòmetres de distància de la ciutat de Singapur, a alguns dels seus habitants se’ls mengen cada any els tigres, però en canvi, un viatger pot ajeure’s tranquil·lament de nit, enmig dels boscos de qualsevol punt de Nord-amèrica sense por de cap bèstia salvatge.

Aquests són testimonis que encoratgen. Si la lluna sembla més grossa aquí que a Europa, probablement el sol també. Si els cels a Amèrica semblen infinitament més alts, i les estrelles més brillants, crec que aquests fets són simbòlics de l’altura fins a la qual la filosofia i la poesia i la religió dels seus habitants podran elevar-se algun dia. Amb el temps, potser, el cel immaterial s’elevarà igual d’amunt per a la ment americana, i els indicis que n’assenyalen la presència semblaran igual de brillants. Perquè crec que el clima afecta les persones, com crec que hi ha alguna cosa a l’aire de muntanya que alimenta l’esperit i l’inspira. ¿Com no s’ha d’engrandir l’home fins a atènyer una perfecció superior des del punt de vista físic i intel·lectual sota aquestes influències? ¿O no és important quants dies de boira hi ha en aquesta vida? Estic convençut que serem més imaginatius, que els nostres pensaments seran més clars, més frescos i més eteris —com ho és el nostre cel— i que la nostra comprensió serà més àmplia i completa —com ho són les nostres planures— i que el nostre intel·lecte funcionarà a més gran escala —com ho fan els nostres trons i llamps, els rius, les muntanyes i els boscos—, i que els nostres cors equivaldran en amplària, en profunditat i en grandesa als nostres mars interiors. Potser fins i tot els nostres rostres mostraran al viatger alguna cosa, ell no sap ben bé què, de laeta i de glabra, de joia i de serenitat. Si no, ¿cap a quin altre destí va el món, i per què es va descobrir Amèrica?

Als estatunidencs gairebé no cal que els digui:

«L’estrella de l’imperi fa el seu camí cap a l’oest».[11]



Com a veritable patriota que soc, m’avergonyiria pensar que estava més ben establert Adam al paradís que els habitants dels boscos en aquest país.

Les nostres simpaties, a Massachusetts, no es limiten a Nova Anglaterra. Encara que estiguem separats del Sud, simpatitzem amb l’Oest. Allà hi ha la casa dels fills més joves, com entre els escandinaus, que van solcar els mars en busca de la seva herència. És massa tard per posar-se a estudiar hebreu: és més important entendre l’argot d’avui.

Fa uns quants mesos, vaig veure una vista panoràmica del Rin. Era com un somni de l’edat mitjana. Vaig flotar avall per aquell corrent històric amb alguna cosa més que amb la imaginació, sota ponts construïts pels romans i reparats per herois posteriors. Vaig passar per ciutats i per castells els noms dels quals eren música per a mi, i cadascun d’ells era objecte d’una llegenda. Hi havia Ehrenbreitstein i Rolandseck i Coblença, dels quals només sabia la història. Hi havia ruïnes que m’interessaven d’allò més. Semblava que emergís una música murmurada de les aigües, dels turons vestits de vinyes i de les valls, com si fos la dels croats que havien de marxar cap a Terra Santa. Vaig continuar flotant en un encanteri fantàstic, com si hagués estat transportat fins a una era heroica, i vaig respirar una atmosfera de cavalleria.

Poc temps després, vaig veure una vista panoràmica del Mississipí i, mentre remuntava el riu sota la llum del present, i veia els vaixells de vapor carregats de fusta, comptava les ciutats en construcció, observava les ruïnes recents de Nauvoo[12], i contemplava els indis que es traslladaven cap a l’oest desafiant el corrent i, com abans quan havia observat el Mosel·la, observava l’Ohio i el Missouri i sentia les llegendes de Dubuque i del penya-segat de Wenona, pensant més en el futur que en el passat o en el present, vaig veure que allò era un Rin d’una altra mena. Que els fonaments dels castells encara s’havien de col·locar, i que els famosos ponts encara s’havien de fer passar per sobre del riu. I vaig tenir la sensació que AQUESTA ÉS L’ERA HEROICA, encara que no en siguem conscients, perquè l’heroi normalment és l’home més senzill i desconegut.

L’Oest del qual parlo no és altra cosa que el Món Salvatge. I tot el que he dit fins ara ha estat per preparar la meva afirmació que només en el Món Salvatge es pot preservar el Món. Els arbres estiren les fibres en busca del que és salvatge. Les ciutats ho importen a qualsevol preu. Els homes llauren i naveguen per aconseguir-ho. Dels boscos i del món salvatge venen els tònics i les escorces que reforcen la humanitat. Els nostres avantpassats eren salvatges. La història de Ròmul i Rem alimentats per una lloba no és una faula sense sentit. Els fundadors de cada estat que ha estat significant s’han alimentat i han obtingut el vigor de fonts salvatges d’aquesta mena. Va ser perquè els nens de l’Imperi no havien estat alletats per una lloba que van ser conquerits pels dels boscos del nord, que sí que ho havien estat.

Crec en el bosc, i en les prades, i en la nit durant la qual creix el blat de moro. Necessitem una infusió de cicuta, de pícea o d’arbor vitae als nostres tes. Hi ha una diferència entre beure i menjar per obtenir força o fer-ho per pura golafreria. Els khoikhois devoren amb passió el moll de l’os cru del cudú gros i d’altres antílops, i ho fan cada dia. Alguns dels nostres indis del nord es mengen cru el moll de l’os del ren àrtic, així com altres parts del seu cos, que inclouen els extrems de les banyes, sempre que estiguin tendres. I així potser passen la mà per la cara als cuiners més exquisits de París. Es mengen el que normalment fem servir per al foc. Per alimentar un home això és segurament millor que la vedella alimentada a l’estable o el porc d’escorxador. A mi doneu-me un món salvatge que cap civilització no suporti veure ni un segon, com si visquéssim de menjar cru el moll de l’os dels cudús.

Hi ha unes quantes clarianes, a la vora de les quals refila la griveta boscana, on sí que emigraria: terres salvatges en què encara no s’ha instal·lat cap colonitzador i a les quals, em sembla, ja estic aclimatat.

El caçador africà Cumming explica que la pell de l’eland, així com la de la majoria dels antílops acabats de matar, deixa anar un perfum deliciós d’arbres i d’herba. M’agradaria que els homes fossin com antílops salvatges, tan integrats a la Naturalesa que els nostres sentits captessin la seva dolça presència amb el record dels indrets de la Naturalesa que més freqüentin. No tinc cap intenció de ser satíric: fins i tot quan l’abric del caçador fa aquella pudor de rata mesquera, per a mi és un perfum més dolç que el que es desprèn de la roba del mercader o de l’erudit. Quan obro els seus armaris i remeno les seves vestimentes, no em recorden cap planura d’herba ni cap prat de flors que hagin freqüentat, sinó que més aviat penso en biblioteques o botigues polsegoses.

Una pell colrada pel sol és més que respectable, i potser el color d’oliva l’afavoreix més que el blanc a l’home, que al capdavall és un habitant dels boscos. «El pàl·lid home blanc!», no dubto que els africans es devien compadir d’ell. El naturalista Darwin diu: «Un home blanc banyant-se al costat d’un tahitià era com una planta descolorida per l’art d’un jardiner, comparada amb una altra de sana, de color verd fosc, que estigués creixent vigorosa a l’aire lliure».

Ben Johnson exclama: «Que proper al bé és tot allò que és clar!».

I jo diria: «Que proper al bé és tot allò que és SALVATGE!».

La vida està en harmonia amb el món salvatge. Les coses més vives són les salvatges. Encara no sotmeses per l’home, la seva presència el renova. Algú que anés sempre endavant i que mai no descansés de les seves obligacions, algú que no parés de créixer ni de demanar mil coses a la vida, es trobaria sempre en un nou país o enmig de les coses salvatges i envoltat de la matèria primera de la vida. Estaria sempre grimpant pels troncs vinclats dels arbres més primitius del bosc.

L’esperança i el futur, per a mi, no es troben als jardins ni als camps cultivats, ni als pobles o a les ciutats, sinó en els aiguamolls impenetrables i bellugadissos. Fa anys, quan analitzava la meva preferència per alguna granja que m’havia plantejat comprar, gairebé sempre descobria que només m’atreien uns quants metres quadrats d’aiguamoll indesxifrable i impermeable: un sot natural que hi havia en un racó. Aquella era la joia que m’enlluernava. Soc més hereu dels aiguamolls que envolten el meu poble natal que dels jardins cultivats del centre. No hi ha parterres més rics als meus ulls que els llits densos d’andròmeda nana (Cassandra calyculata) que recobreixen tants llocs preciosos sobre la superfície de la terra. La botànica no pot anar més enllà de dir-me els noms dels arbustos que hi creixen —els nabius, l’andròmeda paniculada, el llorer de muntanya, la rosadelfa i el rododendre—, tots sobre l’esfagne movedís. Sovint penso que m’agradaria tenir davant de casa una extensió d’arbustos rojos senzills, prescindint dels parterres i les terrassetes de flors, dels avets rojos trasplantats i del boix elegant, fins i tot dels camins de grava. Tenir un lloc així de fèrtil sota les meves finestres, no un grapat de carretades de terra importada només per tapar la sorra extreta en cavar el celler. Per què no podria posar casa meva, la meva sala d’estar, darrere d’aquest terreny, en lloc de darrere d’aquest conjunt exigu de curiositats, aquesta apologia pobríssima de la Natura i l’Art que anomeno el meu jardí? Cal fer un esforç per netejar-la i donar-li una aparença decent quan el fuster i el paleta ja han marxat, que es fa tant per a qui passarà com per a l’habitant mateix. La tanca de jardí més bonica del món no ha estat mai un objecte d’estudi que m’atregui. Els guarniments més elaborats, fins i tot els que acaben en forma d’aglà, o del que sigui, sempre m’han cansat o m’han horroritzat. Porteu els vostres murs fins ben bé a la vora de l’aiguamoll (encara que no acabi de ser el millor lloc per a un celler sec), per tal que ningú no hi tingui accés per aquella banda. Els jardins de davant de les cases no estan fets per a caminar-hi sinó, com a molt, per ser travessats o per indicar que es vagi per la porta del darrere.

Sí, encara que penseu que soc pervers, si se’m proposés viure a prop del jardí més bonic que mai hagués concebut l’art humà o, com a alternativa, en un aiguamoll llòbrec, segur que triaria l’aiguamoll. Com en són de vans, ciutadans, tots els vostres esforços per a mi!

Se m’inflama l’esperit com més inhòspita és l’aparença. A mi doneu-me l’oceà, el desert o el món salvatge! Al desert, l’aire pur i la soledat compensen la falta d’humitat i fertilitat. Burton, el viatger, diu: «La teva MORAL millora; et fas més honest i cordial, hospitalari i decidit… Al desert, els licors espirituosos només provoquen fàstic. Hi ha molta més fruïció en una existència purament animal». Els qui han viatjat molt de temps per les estepes del país dels tàrtars diuen: «Quan tornàvem a terres cultivades, l’agitació, la perplexitat i la tempesta que és la civilització ens oprimia i ens sufocava. Ens semblava que ens faltava aire, i a cada moment ens sentíem com si estiguéssim a punt de morir d’asfíxia». Quan em vull distreure, busco els boscos més foscos, els més espessos i interminables i els més llòbrecs i pantanosos per als ciutadans. Entro en un aiguamoll com si ho fes en un lloc sagrat: un sancta sanctorum. Allà hi ha la força i el moll de l’os de la Naturalesa. Les males herbes cobreixen el verdet, i el mateix terreny és bo per als homes i per als arbres. La salut d’un home requereix tantes hectàrees de camp, en proporció, com la seva granja tones de fems. Un poble se salva, no tant gràcies als homes de bé que l’habiten, com per mitjà dels boscos i aiguamolls que l’envolten. Un municipi amb un bosc primitiu sobrevolant-lo i un altre podrint-se-li per sota: aquest poble té les aptituds per fer créixer no només blat de moro i patates, sinó poetes i filòsofs en els segles a venir. En una terra així van créixer Homer i Confuci i tota la resta, i d’un món salvatge així va arribar el Reformador que menjava llagostes i mel de bosc.[13]

Normalment, protegir els animals salvatges vol dir crear un bosc perquè s’hi passegin o el recorrin. Cal fer el mateix per als homes. Fa cent anys es venia escorça arrencada dels arbres pels carrers. És en l’aspecte d’aquells arbres primitius i robustos on rau, em sembla, un principi actiu que enduria i consolidava les fibres dels pensaments dels homes. Ah! M’estic lamentant per aquests dies degradats del meu poble natal, quan ja no es pot anar a collir una pila d’escorça de bon gruix, i quan ja no produïm quitrà ni trementina.

Les nacions civilitzades —Grècia, Roma, Anglaterra— han estat abastides pels boscos primitius que antigament es podrien allà on elles van ser edificades. Sobreviuen mentre el terra no s’exhaureix. Ai de la cultura humana! Poc es pot esperar d’una nació quan el seu embolcall vegetal s’esgota i ha d’elaborar els fems a partir dels ossos dels seus pares. Llavors el poeta s’alimenta només del seu greix superflu i el filòsof s’embafa de si mateix.

Diuen que és feina dels estatunidencs «treballar el sol verge» i que «l’agricultura aquí ha assolit proporcions que són desconegudes a qualsevol altre lloc». Crec que el granger desterra l’indi perquè redimeix els prats i, d’aquesta manera, es fa més fort i, en alguns aspectes, més natural. L’altre dia estava marcant per a un home una línia recta que feia cent trenta-dues mesures de llarg a través d’un aiguamoll a l’entrada del qual s’hi haurien pogut estampar les paraules que Dante va llegir a l’entrada de les regions infernals: «Abandoneu tota esperança, aquells qui entreu» —esperança de tornar a sortir, s’entén—, quan, de sobte, vaig veure el meu amo enfonsat fins al coll i nedant per salvar la vida dins de la seva propietat, encara que fos ple hivern. Tenia un altre aiguamoll, semblant al primer, que no vaig poder mesurar de cap manera, perquè estava completament submergit. I tot i això, parlant-me d’un tercer aiguamoll, que sí que vaig MESURAR des de lluny, em va fer notar que, fidel als seus instints, no pensava desprendre-se’n sota cap consideració, a causa de la quantitat de fang que contenia. I aquell home pretén envoltar-lo tot cavant una rasa durant quaranta mesos, i redimir-lo així per la màgia de la seva pala. Parlo d’ell només perquè és l’exemple de tota una classe.

Les armes amb les quals hem aconseguit les nostres victòries més importants, les que hauríem de llegar com a relíquies de família de pare a fill, no són l’espasa i la llança, sinó la destral, la falç, la pala i l’aixada, rovellades per la sang de molts camps i embrutades per la pols de molts camps de batalla. Va ser el vent qui va empènyer el blat de moro dels indis cap als prats, mostrant una direcció que no eren capaços de seguir: no tenien cap altra eina amb la qual cavar una trinxera a la terra que no fos una closca de petxina. Però el pagès està armat amb l’arada i la pala.

En literatura només ens atrau allò salvatge. L’avorriment no és altra cosa que un sinònim de domesticació. És el pensament lliure, no civilitzat i salvatge, de Hamlet i de la Ilíada, de les sagrades escriptures i les mitologies que no aprenem a les escoles, el que ens agrada. Així com l’ànec salvatge és més lleuger i bonic que el domesticat, també ho és el pensament salvatge: l’ànec collverd, el que entre les gotes de rosada aixeca el vol per sobre dels aiguamolls. Un llibre bo de veritat és una cosa tan natural i tan inesperadament i incomprensiblement justa i perfecta com una flor salvatge descoberta a les planures de l’Oest o a les jungles de l’Est. El geni és una llum que fa visible la foscor, com la llum del llamp, que potser esberlarà el temple del coneixement, i no un llumí encès al cor de la humanitat, que empal·lideix davant la llum del dia.

La literatura anglesa, des dels dies dels trobadors fins als poetes dels llacs —Chaucer, Spencer i Milton, i fins i tot Shakespeare— no respira una tensió prou fresca ni, en aquest sentit, prou salvatge. És una literatura essencialment domesticada i civilitzada, un reflex de Grècia i de Roma. La seva salvatgia és un bosc verd, i el seu home salvatge, Robin Hood. Hi ha molt d’amor de geni per la Naturalesa, però no tanta Naturalesa. Les seves cròniques ens informen de quan es van extingir els animals salvatges que hi vivien, però no l’home salvatge que n’era al cor.

La ciència de Humboldt és una cosa, la poesia n’és una altra. El poeta d’avui, a pesar de tots els descobriments de la ciència i tota l’acumulació de coneixements de la humanitat, no té cap avantatge sobre Homer.

On és la literatura que fa parlar la Natura? Hi hauria d’haver un poeta que pogués impressionar els vents i els corrents i posar-los al seu servei, fer-los parlar per ell. Algú que retornés a les paraules el seu sentit primitiu, com fan els grangers a la primavera quan tornen a clavar les estaques que el fred ha descalçat. Algú que excavés les paraules cada vegada que les fes servir, i que en trasplantés a la pàgina les arrels plenes de terra. Algú les paraules del qual fossin tan certes i fresques i naturals que semblés que creixen com els brots quan s’acosta la primavera, encara que quedessin mig abandonades entre dos fulls rancis en una biblioteca. Ah, perquè florissin i donessin fruit allà, en busca d’altres com elles, cada any, per al lector amb fe, en comunió amb la Natura que les envolta.

No se m’acut cap poesia per citar que expressi de manera adequada aquest desig per allò salvatge. Quan l’analitzem sota aquest prisma, fins i tot la millor poesia és domesticada. No sé trobar en cap literatura, antiga o moderna, cap relat sobre aquesta Natura amb la qual estic familiaritzat que m’acontenti. Us adonareu que demano una cosa que cap època augusta ni elisabetiana, que cap cultura, vaja, no pot donar. La mitologia és la que s’hi acosta més. És molt més fèrtil la Naturalesa en què enfonsa les arrels la mitologia grega que la de la literatura anglesa. La mitologia era la collita que va produir el Món Antic abans d’exhaurir el sol, abans que el pensament i la imaginació quedessin arrasats per una plaga. I que encara dona els seus fruits, allà on el vigor inicial no ha disminuït. Les altres literatures sobreviuen només com sobreviuen els oms que fan ombra sobre les nostres cases. Però la mitologia és com el gran arbre-dragó de les Illes Occidentals escoceses, tan antiga com la humanitat i, prosperi o no aquesta, perdurarà tant com ella. Perquè la putrefacció de les altres literatures crea l’humus en el qual ella creix.

L’Oest s’està preparant per afegir les seves faules a les de l’Est. Com que les valls del Ganges, del Nil i del Rin ja han produït la seva collita, falta per veure què produiran les valls de l’Amazones, el Riu de la Plata, l’Orinoco, el Sant Llorenç i el Mississipí. Potser quan, amb el pas dels anys, la llibertat americana s’hagi convertit en una ficció del passat —com és en certa manera una ficció del present— els poetes del món s’inspiraran en la mitologia americana.

Els somnis més salvatges dels homes salvatges no són els menys certs, encara que potser no siguin presentables per a la sensibilitat més comuna entre els anglesos i els nord-americans d’avui. No totes les veritats són presentables al sentit comú. La Naturalesa té un lloc tant per a les ridortes salvatges com per a les cols. Algunes expressions de la veritat són evocadores, d’altres només SENSATES, com es diu ara, i d’altres són profètiques. Algunes formes de malaltia poden, fins i tot, profetitzar formes de salut. El geòleg ha descobert que les figures de les serps, els grius, els dracs voladors i altres decoracions sofisticades de l’heràldica, tenen els seus antecessors en les formes de les espècies fossilitzades que es van extingir abans que l’home fos creat, i per tant «indiquen un coneixement vague i ple d’ombres d’un estat previ d’existència orgànica». Els hindús creien que la Terra reposava sobre un elefant, i l’elefant sobre una tortuga, i la tortuga sobre una serp. I, encara que potser sigui una coincidència sense importància, no seria fora de lloc dir aquí que fa poc que s’ha descobert a l’Àsia un fòssil de tortuga prou gran per sostenir un elefant. Confesso que tinc tirada per aquestes imaginacions salvatges, que transcendeixen l’ordre del temps i del desenvolupament. Són la recreació més sublim de l’intel·lecte. A la perdiu li encanten els pèsols, però no els que van amb ella a la cassola.

En resum, totes les coses bones són salvatges i lliures. Hi ha alguna cosa en una cadència musical, ja sigui pronunciada per un instrument o per la veu humana (com ara el so d’una corneta en una nit d’estiu), que, a causa del seu estat salvatge, per dir-ho sense ironia, em recorda els rugits que emeten les bèsties als seus boscos natals. Aquest és tot l’estat salvatge que puc entendre. Doneu-me, a mi i als meus amics, homes salvatges, no homes domesticats. La salvatgia del salvatge no és altra cosa que la terrible ferocitat amb la qual es troben els homes bons i els amants.

També m’agrada molt veure com els animals domèstics es reapropien els seus drets originals, qualsevol evidència que provi que no han perdut del tot els seus hàbits i el seu vigor originals. Com quan la vaca del meu veí s’escapa del camp a principis de primavera i es llença de cap al riu, un corrent fred i gris d’un quilòmetre i mig d’ample, ple de neu fosa. És el búfal quan creua el Mississipí. Aquesta proesa dona certa dignitat al ramat, per a mi. Les llavors de l’instint estan preservades sota la pell gruixuda del bestiar i dels cavalls, com les llavors es preserven al ventre de la terra, durant un període indefinit.

Ningú no espera cap mostra d’alegria en el bestiar. Un dia vaig veure un ramat d’una dotzena de vedelles i vaques que corrien i brincaven de manera molt maldestra, com rates gegants, o com gatets. Movien els caps, aixecaven les cues i corrien amunt i avall de la muntanya, i vaig percebre, gràcies a les banyes i al tipus de moviments que feien, la seva relació amb la família dels cérvols. Però, ai!, de sobte un crit fort de «XOO!» hauria tallat en sec tota aquella ardor, fent-los passar de carn de caça a carn d’estable, i els hauria anquilosat els flancs i els nervis, i tota mobilitat. I qui ha cridat «XOO!» a la humanitat, que no sigui el Diable? De fet, la vida del bestiar, com la de molts homes, no és altra cosa que una mena de locomoció. Mouen ara un flanc, ara un altre, i l’home, amb la seva maquinària, ja és a mig camí entre el cavall i el bou. Qualsevol part que toqui el fuet queda paralitzada a partir d’aquell moment.

M’alegra que els cavalls i els caps de bestiar hagin de ser domats abans que puguin ser convertits en esclaus dels homes, i que els homes conservin encara una mica de civada salvatge per sembrar abans de convertir-se en membres submisos de la societat. Sens dubte, tots els homes no estan igualment preparats per formar part de la civilització. I que la majoria, com els gossos o els xais, estiguin domesticats per predisposició hereditària, no és motiu perquè a la resta se’ls hagi de domar el tarannà per ser reduïts al mateix nivell. La majoria d’homes s’assemblen, però si n’hi ha tants és perquè hi hagi varietat. Si és per a una feina vulgar, qualsevol home, o gairebé qualsevol, servirà. Si és per a una feina elevada, cal tenir en compte l’excel·lència individual. El cos de qualsevol home pot tapar un forat perquè no passi el vent, però cap altre no pot fer una obra tan singular com l’autor d’aquesta imatge[14]. Confuci diu: «Les pells del tigre i del lleopard, quan estan adobades, són com les pells adobades del gos i del xai». Però no és l’objectiu d’una autèntica cultura amansir tigres, ni fer que els xais siguin ferotges. I adobar-ne les pells per fer sabates no és el millor ús que se’n pot fer.

Quan repasso una llista de noms d’homes en un idioma estranger, com per exemple una d’oficials militars, o d’autors que han escrit sobre un tema concret, torno a recordar que el nom no fa la cosa. El cognom Menschikoff, per exemple, no aporta a les meves orelles res de més humà que un mostatxo o un bigoti, i podria pertànyer a una rata. Igual d’estranys que els noms dels polonesos o dels russos ens sonen a nosaltres, els sonen els nostres a ells. És com si se’ls hagués batejat amb la cançó infantil «Iery Fiery Ichery Van, Tittle-Tol-Tan». Em ve al cap un ramat de criatures salvatges formiguejant sobre la terra a les quals un pastor hagués adjudicat un so bàrbar en el seu dialecte. Els noms dels homes són, és clar, tan vulgars i sense sentit com Bose o Tray, noms de gossos.

Crec que a la filosofia li aniria molt bé si els homes fossin batejats en brut, tal com se’ls coneix. Només caldria saber-ne el sexe i potser la raça o la varietat, per conèixer l’individu. No estem preparats per creure que cada soldat de l’exèrcit romà tenia un nom, perquè no hem suposat que cadascun tingués un caràcter propi.

Ara com ara, només els malnoms són veritables. Coneixia un noi a qui, per raó de la seva energia peculiar, els amics li deien Buster, i això va suplantar el seu nom de pila. Alguns viatgers ens diuen que a un indi no se li posava nom en néixer, sinó que se’l guanyava, i que el seu nom era la seva fama. I en algunes tribus adquiria un nom nou amb cada proesa que feia. És trist que un home carregui un nom només per conveniència, quan no s’ha guanyat nom ni fama.

No permetré que un simple nom m’imposi distincions, continuaré veient els homes com ramats. Un nom familiar no pot fer que un home em sembli menys estrany. Se li podria donar a un salvatge, perquè mantingués en secret el títol salvatge que s’ha guanyat al bosc. Tots portem un salvatge a dins, i potser hi ha un nom salvatge en alguna banda gravat per a nosaltres. Veig que el meu veí, que du el cognom familiar de William o Edwin, se’l treu quan es treu la jaqueta. No se li adhereix quan està adormit o enfadat, o encès per alguna passió o inspiració. És aleshores que em sembla que sento el seu nom salvatge pronunciat per algun parent en alguna llengua melodiosa o plena d’embarbussaments.

Vet aquí la Natura, aquesta mare que ens sobrevola, vasta i salvatge, amb tanta bellesa i tant d’afecte per als seus fills com la lleoparda. I, en canvi, se’ns arrenca tan d’hora del seu pit i se’ns entrega a la societat, a aquesta cultura que és exclusivament una interacció entre home i home, una mena de criança que produeix, com a màxim, la noblesa anglesa, una civilització destinada a tenir un final proper.

En societat, en les millors institucions humanes, és fàcil detectar una certa precocitat. Quan encara hauríem de ser nens que creixen, ja som homenets. Doneu-me una cultura que importi molt fang dels camps, i que cavi el sol, no una que depengui d’adobs escalfats i d’eines i mètodes de conreu perfeccionats, només!

Més d’un estudiant pobre i d’ulls irritats creixeria més de pressa, tant intel·lectualment com des del punt de vista físic si, en lloc de quedar-se despert fins tan tard, dormís tant com se li permet als ximples.[15]

Pot ser que l’excés de llum i d’instrucció ens hagin encegat. Niepce, un francès, va descobrir l’actinisme, una propietat dels raigs de llum que produeix un efecte químic; per exemple, sobre les roques de granit, les estructures de pedra i les estàtues de metall, les quals «reben la llum de maneres diferents durant les hores de sol i, si no fos per uns proveïments de la Natura no menys meravellosos, serien destruïdes aviat pel toc delicat d’una de les forces més subtils de l’univers». Però va observar que «els cossos que se sotmeten a aquest canvi durant la llum del dia posseeixen la capacitat de restaurar-se ells mateixos i tornar a les condicions originals durant les hores de la nit, quan aquesta excitació ja no els està influint». Per tant, d’això s’infereix que «les hores de foscor són tan necessàries per a la creació inorgànica com sabem que la nit i el descans ho són per al regne orgànic». No només brilla la lluna cada nit, sinó que deixa espai per a la foscor.

Jo no cultivaria tots els homes, ni totes les parts dels homes, com tampoc cultivaria cada tros de terra: una part poden ser cultius, però la part més gran haurien de ser prats i boscos, que no només tenen un ús immediat, sinó que preparen el sol per al futur, gràcies a la descomposició anual de la vegetació.

Els nens poden aprendre més lletres que les que va inventar Cadme. Els espanyols tenen un bon terme per expressar aquest coneixement salvatge i emboirat: la gramática parda, la «gramàtica bruna», una mena de sensatesa innata derivada de la mateixa lleoparda a la qual em referia abans.

Hem sentit a parlar de la Societat per a la Difusió del Coneixement Útil. Es diu que el coneixement és poder, i coses per l’estil. Jo crec que hi ha la mateixa necessitat d’una Societat per a la Difusió de la Ignorància Útil, el que es podria anomenar el Bell Coneixement, un coneixement útil en un sentit més elevat: què és el nostre coneixement, tan lloat, sinó l’arrogància de saber alguna cosa, que ens priva del benefici que tindria la nostra ignorància real? El que anomenem coneixement és sovint la nostra ignorància positiva, i la ignorància, el nostre coneixement negatiu. Després de molts anys de llegir i analitzar diaris amb paciència (què són les biblioteques de ciència, sinó arxius de diaris?), un home acumula una miríada de fets, els ordena tots dins de la seva memòria, i llavors, quan, en algun moment inspirat de la seva vida se’n va a passejar pels Grans Camps del pensament, se’n va directe cap a l’herba com un cavall, i deixa tots els arnesos a l’estable. A vegades, li diria a la Societat per a la Difusió del Coneixement Útil: «Aneu cap a l’herba. Ja heu menjat palla durant prou temps. Ha arribat la primavera amb la collita verda. Fins i tot a les vaques se les porta a pasturar al camp abans del final de maig. (Tot i que he sabut que un granger desnaturalitzat guardava la seva vaca a l’estable i l’alimentava de palla durant tot l’any)». Doncs així és com, sovint, la Societat per a la Difusió del Coneixement Útil tracta el seu bestiar.

La ignorància d’un home a vegades no només és útil, sinó bella, mentre que el que anomenem el seu coneixement és sovint pitjor que inútil, a més de ser lleig. ¿Amb quin home val més tractar, amb el que no sap res d’un tema i, cosa que és extremadament rara, sap que no sap res, o amb el que realment en sap alguna cosa, però es pensa que ho sap tot?

La meva set de coneixement és intermitent, però les meves ganes d’enfonsar el cap en atmosferes desconegudes per als meus peus és perenne i constant. El punt més alt que podem atènyer no és el Coneixement, sinó l’Empatia amb la Intel·ligència. No sé si aquest coneixement més elevat porta a res de més definit que la nova i gran sorpresa que suposa la revelació sobtada de la insuficiència de tot el que havíem anomenat Coneixement fins aleshores: el descobriment que hi ha més coses al cel i a la terra de les que somia la nostra filosofia. És igual que quan el sol il·lumina la boira. L’home no pot SABER d’una manera més elevada que aquesta, així com tampoc pot mirar serenament i amb impunitat el sol de cara: «El que percebis, no ho percebràs com una cosa concreta», deien els Oracles caldeus.[16]

Hi ha alguna cosa de servil en el costum de buscar una llei que puguem obeir. Podem estudiar les lleis de la matèria del dret i del revés, però una vida reeixida no vol saber res de lleis. És un descobriment desafortunat, certament, el d’una llei que ens lliga allà on no sabíem abans que estàvem lligats. Viu lliure, nen de la boira. I, pel que fa al coneixement, tots som nens de la boira. L’home que es pren la llibertat de viure és superior a totes les lleis, per virtut de la seva relació amb el legislador. «El deure actiu», diu el Vishnu Purana, «és allò que no ens lliga. El saber, allò que ens allibera: qualsevol altre deure només serveix per esgotar-nos. Qualsevol altre saber no és més que la destresa d’un artista».

No hi ha tants esdeveniments o crisis en les nostres històries, no exercitem tant les nostres ments, no tenim tantes experiències. Em faria molt feliç saber que estic creixent de pressa i amb exuberància, encara que aquest creixement destorbés aquesta equanimitat avorrida, encara que fos mitjançant una lluita que tingués nits llargues, fosques i humides o èpoques de penombra. Estaria bé que les nostres idees fossin una tragèdia divina, en lloc d’aquesta comèdia o farsa trivial. Sembla que Dante, Bunyan i tants d’altres van exercitar les seves ments més que nosaltres: pertanyien a una mena de cultura que les nostres escoles i universitats d’avui no contemplen. Fins i tot Mahoma —encara que molts xisclin en sentir el seu nom— tenia més motius per viure, ai, i per morir, dels que té la gent normalment.

Quan, molt de tant en tant, ens assalta l’esperit alguna idea, és com quan per exemple caminem seguint la via d’un tren i els vagons ens passen pel costat sense que els sentim. Però de seguida, per alguna llei inexorable, és la nostra vida la que passa i tornen els vagons.

«Brisa suau que et passeges sense ser vista

i vincles els cards vora la Loira tempestuosa,

viatgera de les valls ventoses,

per què has abandonat la meva oïda tan aviat?»[17]



Mentre que gairebé tots els homes senten una atracció que els empeny cap a la societat, n’hi ha pocs que se sentin fortament atrets per la Natura. Pel que fa a la relació amb la Natura, els homes em semblen, en gran part, tot i les seves capacitats artístiques, més baixos que els animals. Normalment, no és una relació bonica, com ho és en el cas dels animals. Quina poca admiració per la bellesa d’un paisatge que hi ha entre nosaltres! Ens han d’explicar que els grecs anomenaven el món Bellesa, o Ordre, i no veiem clar per què ho feien, i ho considerem, com a màxim, com un fet filològic curiós.

Per la meva banda, tinc la sensació que, pel que fa a la Natura, visc una mena de vida fronterera, als límits d’un món en el qual només faig incursions ocasionals i transitòries. El meu patriotisme i lleialtat cap a l’estat als territoris del qual em retiro són com els d’un soldat desertor. Per portar una vida que jo consideri natural, seguiria content fins i tot un foc follet per pantans i fangars inimaginables, però no hi ha hagut lluna ni cuca de llum que m’hagi marcat mai un camí així. La Natura és una personalitat tan vasta i tan universal que no hem vist mai ni una sola de les seves característiques. El caminant que volta pels camps coneguts que s’estenen al voltant del meu poble natal a vegades es troba en una terra diferent de la que està descrita a les escriptures dels propietaris, com si estigués en algun camp allunyat, als confins del Concord[18] actual, allà on s’acaba la seva jurisdicció i la idea que suggereix la paraula Concord deixa de ser suggerida. Aquestes granges que jo mateix he mesurat, aquests límits que jo mateix he establert, sorgeixen de manera borrosa, com si hi hagués boira, però no tenen cap producte químic per fixar-los. S’evaporen de la superfície del vidre, i el quadre que el pintor havia pintat apareix, a mitja llum, des de sota. El món amb el qual estem més familiaritzats no deixa rastre, i no se’n celebrarà cap aniversari.

L’altra tarda vaig caminar fins a la granja de Spaulding. Vaig veure com el sol que es ponia il·luminava l’altre extrem d’un bosc majestuós de pins. Els raigs daurats enfilaven els passadissos que formava el bosc com si entressin en una sala noble. Em va impressionar, com si una família antiga, admirable i brillant s’hagués instal·lat en aquella banda del món anomenada Concord, una família desconeguda per a mi i a la qual el sol feia de servent, una família que no s’hagués integrat al poble, i a qui ningú no hagués visitat mai. Vaig veure el seu parc i el seu jardí a través del bosc, al prat de nabius de Spaulding. Els pins, a mesura que creixien, els feien de teulada. Casa seva no era fàcil de veure: els arbres creixien travessant-la. No sé si vaig sentir el so d’uns riures ofegats o no. Semblava que es repengessin sobre els raigs de sol. Tenen fills i filles. Tot els prova. El caminoi per a carros del granger, que els passa pel mig del casalot, no els molesta gens ni mica, com el fons enfangat d’una bassa que a vegades es veu reflectit al cel. No han sentit mai a parlar de l’Spaulding, ni saben que és el seu veí, encara que el vaig sentir que xiulava mentre els travessava la casa dalt del carro. Res no pot igualar la serenitat d’aquelles vides. El seu escut d’armes és un simple liquen. El vaig veure pintat sobre els pins i els roures. Tenen les golfes dalt dels arbres. No són de cap política. No se sentia cap soroll de feina. No em vaig adonar si filaven o teixien. Però sí que vaig detectar, quan el vent va amainar i vaig deixar de sentir-lo, la melodia musical més dolça i preciosa que es pugui imaginar, com la d’un rusc llunyà al mes de maig, que potser era el so dels seus pensaments. No tenien el cap ple de pardals, i ningú de fora no els podia veure treballar, perquè no embolcallaven la seva laboriositat amb nusos ni excrescències.

Però em costa recordar-los. Se m’esborren del cap de manera irrevocable fins i tot ara que en parlo i provo de recordar-los i de recordar-me a mi mateix. Només després d’un esforç seriós i llarg de recuperar els meus millors pensaments, torno a ser conscient de la seva existència paral·lela. Si no fos per famílies així, em sembla que marxaria de Concord.

A Nova Anglaterra, acostumem a dir que cada any ens visiten menys coloms. Els nostres boscos no els proporcionen prou branques per niar. De la mateixa manera, semblaria que cada any hi ha menys pensaments que visitin els homes, perquè la fusta de les nostres ments es malgasta (la venem per alimentar focs d’ambició innecessaris o l’enviem a moldre) i gairebé no els queda ni una branqueta on posar-se. Ja no nien ni crien entre nosaltres. Quan arriba alguna estació més agradable, potser, una ombra fina sobrevola el paisatge de la nostra ment, perseguida per les ALES d’algun pensament en migració tardoral o primaveral, però, si mirem enlaire, som incapaços de detectar la substància del pensament mateix. Els nostres pensaments alats es converteixen en aviram. Ja no s’enlairen, i només atenyen la fama de les aus de Xangai o la Cotxinxina. Tots aquells GRA-A-NS PENSAMENTS, aquells GRA-A-NS homes dels quals sentiu a parlar!

Ens aferrem a la terra: que rarament ens enlairem! Crec que ens hauríem d’elevar més sovint. Hauríem de pujar dalt d’un arbre, si més no. Una vegada vaig trobar una bona raó per pujar dalt d’un arbre. Era un pi blanc alt, dalt d’un turó, i encara que em va costar Déu i ajuda pujar-hi, vaig rebre una bona recompensa, perquè vaig descobrir a l’horitzó muntanyes que no havia vist mai abans, molta més terra i més tros de cel. Hauria pogut passar per sota l’arbre durant setanta anys i no ho hauria vist mai, segur. Però, sobretot, vaig descobrir (era a finals de juny), només a la punta de les branques més altes, uns quants brots amb forma de con d’un color vermell delicat: la flor fèrtil del pi blanc, d’aspecte celestial. Vaig endur-me cap al poble l’agulla de més amunt, i la vaig ensenyar a magistrats desconeguts que caminaven pels carrers (era setmana de judicis) i a uns grangers, i a venedors de fusta, i a llenyataires i a caçadors, i no n’hi havia cap que n’hagués vist una d’igual abans, i la van admirar com si es tractés d’una estrella que hagués caigut del cel. Penseu en els arquitectes antics que culminaven les parts de dalt de les columnes de manera tan perfecta com les parts de baix, més visibles! La Natura sempre ha fet que els brots menuts del bosc s’expandissin només cap al cel, per sobre dels caps dels homes, sense que aquests els poguessin observar. Només veiem les flors que tenim sota els peus pels prats. Els pins han desenvolupat els seus brots delicats a les branques més altes del bosc cada estiu des de fa segles, tant sobre les capçades dels pins vermells com dels blancs: però gairebé cap granger o caçador els ha vistos mai.

Per damunt de tot, no podem permetre’ns no viure el present. Beneït sigui aquell que no perd ni un instant de la vida que passa recordant el passat. Si no sentim el cant del gall als corrals del nostre entorn, ens anem quedant enrere. Aquest so ens recorda normalment que ens estem rovellant i quedant antiquats en les nostres feines, costums i pensaments. La seva crida és, en essència, d’un temps més recent que el nostre. Suggereix alguna cosa que és un novíssim testament, un Evangeli d’avui. No s’ha quedat enrere. S’ha llevat d’hora i ha mantingut el ritme, i ser on és ell és estar a punt, a la posició més avançada del moment. És una expressió de la salut i de la solidesa de la Natura, una presumpció davant del món: saludable com una deu que brolla, una nova font de les muses, per celebrar aquest instant del temps. Allà on viu no existeix cap llei contra els esclaus que fugen[19]. Qui no ha traït el seu amo tot sovint des del darrer cop que va sentir aquest cant?

El mèrit del cant d’aquesta au està en com és lliure de tota queixa. Un cantant pot fer-nos plorar o riure, però qui més hi ha que pugui provocar-nos una joia matinal tan pura? Quan, enmig d’un trist abatiment, trencant la calma insuportable del nostre passeig dominical per les voreres de fusta o, potser, mentre assisteixo a un funeral, sento el crit d’un gall, lluny o a prop, penso «N’hi ha un de nosaltres que està bé, segur», i em revifo de cop.

Un dia de novembre passat vam tenir una posta de sol memorable. Passejava per un prat, al costat d’un rierol, quan el sol, per fi, just abans de pondre’s, després d’un dia fred i gris, va arribar a un punt encara clar de l’horitzó, i la llum de sol de matí més suau i brillant va caure sobre l’herba seca i els troncs dels arbres que hi havia a l’altra banda, i sobre les fulles d’uns matolls de roure que hi havia al vessant del turó, mentre les nostres ombres s’allargassaven sobre el prat cap a l’est, com si fóssim les úniques partícules que balléssim dins dels seus rajos. Era una llum que no ens hauríem pogut ni imaginar un instant abans, i l’aire era tan càlid i serè que no faltava res per convertir aquell prat en un paradís. Quan vam ser conscients que aquell no era un fenomen únic que no tornaria a passar, sinó que passaria una vegada i una altra, un nombre infinit de vespres, i que animaria i confortaria fins al darrer nen que hi passés, encara ens va semblar més gloriós.

El sol es pon en algun prat allunyat, on no es veu cap casa, amb tota la glòria i l’esplendor que regala a les ciutats, i potser com mai no s’ha post abans, allà on només hi ha un falcó d’aiguamoll solitari que pot veure com les ales se li dauren, o una rata almesquera que observa des del seu cau un rierol fet de venes negres enmig de l’aiguamoll que tot just comença a serpentejar, voltant a poc a poc per esquivar una soca d’arbre caigut. Vam caminar a través d’una llum tan pura i tan brillant que daurava l’herba i les fulles pansides, tan brillant d’una manera tan suau i serena, que vaig pensar que no m’havia banyat mai en un riu tan daurat, sense ni una sola ondulació ni un sol murmuri. El costat occidental dels arbres i de cada vessant brillava com els confins dels Camps Elisis, i el sol que ens tocava l’esquena semblava un pastor amabilíssim que ens conduís, al vespre, cap a casa.

Així pelegrinarem cap a Terra Santa, fins que un dia el sol brillarà més que mai, i tal vegada ens il·luminarà les ments i els cors, i encendrà la nostra vida amb la llum intensa del despertar, tan càlida, tan serena i tan daurada com la d’una riba a la tardor.





HENRY DAVID THOREAU (Concord, Massachusetts, 12 de juliol del 1817 - 6 de maig del 1862) fou un escriptor, anarquista i filòsof estatunidenc, conegut sobretot pel seu llibre Walden (1854), les seves reflexions sobre una vida senzilla i lluny de la tecnologia, als boscos, així com per La desobediència civil (1849), un assaig on argumenta la idea d’una resistència individual vers un govern sovint injust. Els llibres, articles, assaigs, diaris i poesies de Thoreau omplen vint volums. Entre les seves contribucions més importants es troben els seus escrits sobre la història natural i la filosofia, on anticipa l’ecologia i la història mediambiental, dues de les fonts de l’ecologisme i la teoria del decreixement d’avui en dia. Va ser abolicionista tota la seva vida, fent conferències on atacà les lleis que regien els esclaus evadits i capturats, lloant el treball de Wendell Phillips i de l’abolicionista John Brown. La seva filosofia de resistència no-violenta influenciaria més tard el pensament i les accions de figures tals com Tolstoi, Gandhi i Luther King. Exaltant l’individualisme i una certa forma d’ociositat en comunió amb la natura, Thoreau convida a explorar les «províncies de la imaginació».





Notes


[1] El caminant neix, no es fa. (Totes les notes són de la traductora.) [Torna]



[2] «Balada de Robin Hood», tradicional. [Torna]



[3] Napoleó va parlar del coratge de les dues de la matinada, com el coratge instantani, necessari per fer front a adversitats imprevistes. [Torna]



[4] Passejos a l’aire lliure per atris descoberts. [Torna]



[5] Rei del regne del mateix nom, al sud de l’actual Benín, a l’Àfrica, que va ser abolit el 1900 pels francesos. [Torna]



[6] Transportar mercaderies per diners. [Torna]



[7] Poema del mateix Thoreau. Està ple de referències a persones i llocs de Concord difícils de reconèixer i desxifrar. [Torna]



[8] El Leteu és un riu de l’Hades, les aigües del qual provoquen amnèsia. [Torna]



[9] Versos d’Els contes de Canterbury, de Geoffrey Chaucer. [Torna]



[10] Versos finals del poema «Lycidas», de John Milton. [Torna]



[11] Frase de John Quincy Adams, sisè president dels Estats Units. [Torna]



[12] El temple de Nauvoo havia estat construït el 1848 pels devots de l’Església de Crist dels Sants de l’Últim Dia, fundada per Joseph Smith. [Torna]



[13] Referència al profeta Joan Baptista, de qui es deia que s’alimentava només d’això, tot i que els textos bíblics no deixen clar si es tractava de llagostes o de garrofes. [Torna]



[14] S’està referint a Shakespeare, que a Hamlet diu que el cos mort de Cèsar pot servir per tapar un forat i que no passi l’aire. [Torna]



[15] Fa referència al que Napoleó va dir sobre les hores que cal dormir: «Sis els homes, set les dones, vuit els ximples». [Torna]



[16] Els Oracles caldeus, textos fragmentaris del segle II aC, són el comentari hel·lenístic d’un poema que es creu que té els orígens a Caldea, Babilònia. [Torna]



[17] Versos del poema «Ca-Loden» d’Ossian. [Torna]



[18] Concord és el poble on Thoreau va néixer i va viure pràcticament tota la vida, i l’autor juga amb la semblança amb la paraula concòrdia. [Torna]



[19] L’autor fa referència a la «Fugitive Slave Act», una llei molt controvertida, aprovada el 1850, que permetia capturar els esclaus que havien fugit dels seus amos. [Torna]





