Un matí, dos homes es presenten a la casa de dispeses on viu Josef K. i l’arresten, acusat no sap per qui d’un crim del qual ni tan sols tenia notícia. A partir d’aquest moment, K. s’endinsa en un autèntic malson, davant d’uns jutges enigmàtics que el sotmeten a investigacions i interrogatoris interminables. Tots els esforços que fa Josef K. per repassar la seva vida i esbrinar les raons de la denúncia i l’arrest fracassen; sense saber com, es troba atrapat dins un laberint desmoralitzador. La seva experiència constitueix, sens dubte, la quinta essència de l’imaginari kafkià i una de les obres mestres de la literatura del segle XX.





Franz Kafka





El procés




ePUB v1.0

Puck 19.05.24





Títol original: Der Prozess

Franz Kafka, 1925

Traducció: Gabriel Ferrater, 1966

Edició digital: Puck (v1.0)

ePUBCat base r1.3





FRANZ KAFKA


1

Franz Kafka va néixer a Praga, el 3 de juliol de 1883. Era el primer fill de Herrmann Kafka, un comerciant (majorista de «galanteries», com en deien aleshores, o sigui d’articles de moda femenina) que començava a prosperar, i que pocs anys després va fer una fortuna considerable. Però Herrmann Kafka havia començat la vida en plena misèria, en un ínfim poblet del sud de Bohèmia, i el record dels seus primers anys atroços i l’enorme agressivitat que li va caldre per a sortir-ne li van deixar un séc de duresa que després va marcar també profundament la vida i el caràcter del seu fill. I Herrmann Kafka era jueu. Les insanitats de què la nostra època ha fet víctimes els jueus ens han tapat quasi el record de la insanitat anterior, però el fet és que els jueus de la «Cacània», l’imperi austrohongarès, no van tenir gaires anys de respir. El pare de Herrmann Kafka no es va poder casar fins que tenia cinquanta-tres anys, el 1848, perquè abans de l’emancipació portada per la revolució del 48 un jueu no tenia en principi cap estatut jurídic, i no li era permès de casar-se (al camp, l’excepció eren els jueus acollits al servei d’una finca nobiliària —cosa que segurament és la base argumental de la darrera novel·la de Franz Kafka, El castell). Quan Herrmann Kafka, un any abans de la naixença del seu fill, va abandonar el camp i es va establir a Praga, les millors possibilitats comercials de la capital no eren certament el seu motiu únic. Pels volts del 1880 es va aixecar una onada d’antisemitisme per tota l’Europa oriental. D’aleshores són els terribles pogroms russos, i, de pogroms més o menys cruents, n’hi va haver per tot el món eslau i alemany. Herrmann Kafka en va travessar alguns, i se’n va salvar perquè la seva llengua primera era el txec, i els pagesos eslaus identificaven sempre els jueus amb la llengua alemanya (el sarcasme de la sanguinària estupidesa dels alemanys de la nostra època és que van destruir els únics illots de cultura alemanya dins el món eslau, i així van fer no-res, per sempre, l’esforç dels alemanys de molts segles per guanyar terreny cap a l’est). La mare de Franz Kafka, Julie Löwy de naixença, era també jueva, però d’una condició cultural molt superior a la del pare. Venia d’una família de rabins, i dels seus quatre germans un era advocat, un altre metge, i els altres dos van emigrar i van fer fortuna lluny: l’un al Congo i a França, i l’altre finalment a Espanya, on va ésser director del ramal de ferrocarrils de Madrid-Càceres-Portugal.[1] «L’oncle de Madrid», que era solter, va ésser una figura mítica en la joventut de Franz Kafka, i una esperança frustrada: Franz va somiar molts anys que l’oncle el cridaria amb ell, i que li permetria de sortir de l’ofec de la família i de la duresa de la vida a Praga.

Duresa que no es devia primàriament a la manca d’independència econòmica en què, com veurem, va viure sempre Kafka, sinó a la complexa i poc normal estructura social de la ciutat. Val la pena de dir-ne alguna cosa, perquè El procés és molt específicament una novel·la de Praga, teixida ben espessa amb l’experiència de la ciutat. Segons el cens de 1900, dels 450.000 habitants de Praga només 34.000 eren de llengua alemanya, i encara aquesta xifra és il·lusòriament alta, perquè més del vuitanta per cent d’aquells que es comptaven com a alemanys eren jueus i, com el mateix pare de Kafka, s’hi comptaven sense gaire referència a la realitat, per enfilar-se per l’escala social. El fet és que Praga i tot el país bohemi eren governats per una colònia ínfima, de 10.000 persones mal comptades, però que, segurament per la seva mateixa necessitat d’afirmar-se, era molt activa i vivia a alta pressió. Egon Erwin Kisch enumera que els alemanys de Praga tenien «dos teatres opulents, una immensa sala de concerts, dues universitats, cinc Gymnasien i quatre escoles de comerç», i així successivament. I la qualitat d’allò que es bellugava dins aquelles conquilles era alta. Des d’Anton Marty fins a Albert Einstein, van passar per Praga, i Kafka les va tractar, grans figures del professorat alemany. La Praga alemanya no era pas provinciana, o, més ben dit, sí que ho era, però per inversió: era agressivament antiprovinciana, sempre en estat de defensa, en l’ordre cultural com en tots els altres, contra el seu estrangulament per un contorn hostil. La latència de la guerra civil era sentida per tothom (i si quan finalment va esclatar no va ésser, en ella mateixa, cruenta, és perquè la va submergir el bany de sang de 1914-18). O de dues guerres civils combinades: la nacionalista i la social. El proletariat era, naturalment, del tot txec. Però, de burgesies, n’hi havia dues de paral·leles, i sembla que es fusionaven molt escassament. Dins tot aquell sistema, la posició d’equilibri més difícil era la dels jueus. Els que prosperaven (moderadament com Herrmann Kafka, o immensament com Tomás Bata, el «rei de les sabates») provaven d’assimilar-se a la burgesia alemanya. El cognom de Kafka és ben txec (kavka vol dir una mena de gralla, i al paper de cartes de la firma comercial del pare hi havia com a emblema el dibuix d’una gralla, cosa que contribueix a explicar l’abundància d’animals protagonistes dels contes de Franz Kafka, tan propens a batejar els seus protagonistes fent jocs amb el seu propi nom), però Franz Kafka no va aprendre el txec literari fins que era ja adult, per decisió deliberada; ja hem dit que el seu pare parlava aquesta llengua millor que l’alemany, però sembla que la destinava sobretot a insultar els seus empleats (els «enemics a sou», com ell en deia). I per a acabar-ho de complicar (més específicament: per a acabar de complicar la infància de Franz Kafka), hi havia la qüestió de la religió. No sembla pas que Herrmann Kafka fos gens devot, i més aviat sembla que era tot el contrari, però en tot cas, potser per influència de la seva muller, o potser perquè no creia poder renunciar encara al suport de la comunitat jueva, va fer instruir el seu fill en l’obediència judaica. Des dels seus primers anys, doncs, el nen excessivament sensible que era Franz Kafka es va trobar exhortat a menysprear i ignorar la gran majoria de la gent que el voltava, a considerar-se pertanyent a una certa minoria, però a no donar-hi cap valor, i a destinar-se a ingressar dins una altra minoria molt més petita encara i per la qual era menyspreat. I tot això per prescripció del seu pare, que de fet pertanyia a la majoria que calia menysprear, que menyspreava igualment la primera minoria a la qual es resignava a pertànyer, i que quasi ni parlava la llengua de la segona minoria dins la qual calia ingressar. ¿Què té d’estrany, doncs, que el nen Kafka sentís que el món era constituït abans que res per una llei i que la llei era constituïda abans que res per la impossibilitat de penetrar-la i d’ajustar-s’hi o d’ajustar-se-la? És tot l’esquema de la situació d’El procés. Encara que no té valor documental quant a la gènesi de la novel·la, perquè és escrit cinc anys després de la novel·la mateixa i no fa sinó elaborar-ne la imatge ja fixada, convé d’adduir un passatge de la famosa (massa famosa) «carta al seu pare» de 1919:

…el món se’m va dividir en tres parts, una on vivia jo, l’esclau, sotmès a lleis que només s’havien inventat per a mi i a les quals, encara, sense jo saber per què, mai no podia correspondre del tot, i després en un segon món, infinitament lluny de mi, on tu vivies, ocupat en el govern, a dictar les ordres i amb la ira perquè no eren obeïdes, i finalment en un tercer món, on les altres persones vivien felices i lliures d’ordenar i d’obeir. Jo era sempre ple de vergonya, perquè o bé obeïa les teves ordres, i era una vergonya, perquè només valien per a mi, o bé em resistia, i era també una vergonya, perquè com es podia concebre que te’m resistís, o bé no era capaç d’obeir (…), i això era la pitjor de totes les vergonyes.

Si he introduït des del context social la referència a aquest conflicte del Kafka infant i adolescent amb el seu pare, i si no tinc cap intenció d’insistir en l’aspecte psicològic, és perquè em sembla que, de psicologia sobre Kafka, no se n’ha fet sinó massa. Tal com ell mateix deia, «la psicologia és impaciència», una hipòstasi dels variats processos d’una vida sota la ficció d’un residu anímic, «una prematura ruptura del mètode, un aparent clavar l’estaca del fet aparent». Val més seguir simplement el curs de la vida activa de Kafka i assenyalar només els nusos de la fusta, els conflictes dels quals podem documentar que han format els temes majors de l’obra. Va anar, naturalment, a escoles alemanyes; la primària, de 1889 a 1893, anys durant els quals van néixer les seves tres germanes, Elli (1889), Valli (1890) i Ottla (1892). Eren freqüents els combats de carrer amb els nois de les escoles txeques, en un dels quals va perdre la vista Oskar Baum (1883-1940), que després va ésser també escriptor i amic íntim de Kafka. De 1893 fins a 1901, el Gymnasium. L’ensenyament secundari no era tan definidament segregat, però dels 24 nois, un d’ells Kafka, que van fer plegats el darrer curs, n’hi havia 17 de religió judaica i 7 de catòlics; 22 de llengua alemanya i 2 de txecs. L’ensenyament era eixarreït, insuficient en les ciències i pedant en les lletres, però devia ésser eficaç, perquè Klaus Wagenbach, el millor biògraf de Kafka, troba encara rastres dels llibres de preceptiva escolar a tota la seva obra madura, i sobretot els atribueix el fet que, fins a l’any crucial de 1912, Kafka només va escriure «descripcions», que segons aquella preceptiva eren l’únic domini lícit de la prosa: tota la gran literatura havia d’ésser en vers. Potser cal comptar com una prova de la independència d’esperit de Kafka el fet que va escriure molt pocs versos. Als dos primers d’un poemet que deu ésser de 1904 hi ha una bona imatge:

I persones, totes vestides,

fan tentines per llicorelles…



El 1896, Kafka va rebre la Bar-mizwah, l’equivalent judaic de la confirmació (i és significatiu que a les targetes de participació que el seu pare va fer imprimir diu Confirmation). Però dos o tres anys després ja llegia Darwin i Haeckel, i adoptava un ateisme bel·ligerant que molt aviat es va combinar amb un socialisme tirant cap a l’anarquisme. L’any 1900, sembla, va descobrir Nietzsche, i més o menys alhora devia començar a llegir Schopenhauer. És el món ideològic on va romandre fins pels volts de 1910, quan (en part per influència de Max Brod, que coneixia des del 1902, però amb qui va començar a intimar el 1908) es va anar interessant per la tradició jueva. (A part d’això, va tenir tota la vida una tirada a adoptar menuts fanatismes i a passar temporades vegetarianes o teosòfiques.) Un cop acabat l’ensenyament secundari, el conflicte amb el seu pare no va ésser peculiar de Kafka, sinó el clàssic de tot jove burgès que vol ésser escriptor: la tria de la carrera. Va guanyar el pare, i Kafka va estudiar dret, però no pas sense resistir-s’hi: els dos primers semestres (1901-1902) va fer incursions cap a l’estudi de la química, de la filologia, de la història de l’art. L’estudi del dret li va ésser un turment (que el 1905 el va obligar a recloure’s per primera vegada en un sanatori, amb els nervis romputs), potser redimit només perquè el seu tutor en la preparació per al doctorat va ésser el gran economista i sociòleg Alfred Weber, que havia arribat a Praga el 1904. És difícil de saber en quina mesura Weber el va influir. I és difícil, sobretot, per una raó que afecta tota la biografia de Kafka: la immensa majoria de tot el que en sabem ens ha estat transmesa per Max Brod, i Brod és un home molt tancadament literari i religiós, mentre que Kafka tenia una intel·ligència realista i de registre molt ample. De moltes coses que van interessar Kafka, sobretot en els ordres del pensament i de la política, Brod o no en va saber mai res o no s’hi va fixar. És clar que fóra indecent de retreure a Brod allò que ha omès i de no agrair-li tot el que ha preservat, que és molt, però cal tenir ben present que la seva imatge és parcial. Per exemple, no s’ha descobert fins fa poc (per Klaus Wagenbach) que, durant els seus darrers anys d’universitat i els primers de després, Kafka va prendre una part molt assídua en els treballs d’un cercle de fidels a la filosofia de Franz Brentano, orientats per Anton Marty. Brentano era ja quasi cec i vivia molt retirat, i Kafka no el devia conèixer, però la seva filosofia, i particularment el seu racionalisme ètic, va deixar ecos per tota l’obra de Kafka. El primer relat que Kafka considerava madur es titula Das Urteil (El judici), i Urteil és el terme central del vocabulari tècnic de Brentano. Tornant a Weber, no és gratuït de suposar que va carregar de llast tècnic el socialisme de Kafka, i que, si més no, Kafka li deu una bona part de la gran eficàcia que va demostrar, uns quants anys més tard, en la seva carrera com a inspector de la indústria.

Kafka es va doctorar pel juliol de 1906. Des d’abril fins al setembre va fer de «redactor» al despatx del seu oncle Richard Löwy, l’advocat, i des de l’octubre de 1906 fins al setembre de 1907 va fer pràctiques de judicatura, primer en un jutjat civil, després en un de penal. Les pràctiques eren obligades per a qui volia exercir com a advocat, però de fet això no era pas el propòsit de Kafka. Volia anar-se’n de Praga, i és l’època en què «l’oncle de Madrid» li va ocupar més la fantasia. Però l’oncle no va fer sinó recomanar-lo al representant de les Assicurazioni Generali a Madrid, i l’u d’octubre de 1907 Kafka es va trobar, sense voler, empleat a Praga a l’agència d’aquella gran companyia. Les condicions del treball eren brutals, i, des del punt de vista de Kafka, sobretot perquè no li deixaven gens de temps per a escriure (una jornada mínima de vuit hores i mitja, l’obligació d’acceptar qualsevol nombre d’hores suplementàries no remunerades, una promesa de catorze dies de vacances cada dos anys, però a la data que millor convingués per al «servei»). El 1908 va trobar la manera de seguir un curs sobre assegurances obreres, i a finals de juliol va ingressar a l’Arbeiter-Unfall-Versicherungs-Anstalt, l’organisme estatal d’assegurances contra els accidents del treball. Allí, la seva jornada de treball s’acabava a les dues de la tarda. I encara, el treball era responsable i valuós. Kafka va ésser de seguida designat per al departament més important de la institució: el de la tècnica de prevenció dels accidents. De fet, la tècnica consistia més que res a imposar-se als empresaris, dedicats amb la millor tenacitat i la millor astúcia a burlar les disposicions de seguretat. Kafka feia sovint viatges d’inspecció a les zones industrials del país, i en conjunt el seu treball era molt semblant al dels «inspectors de fàbriques» del segle XIX anglès, els autors dels llegendaris Blue Books. Els informes de Kafka, precisos i extensos, eren publicats sovint a l’anuari de la institució, i algunes vegades se li va encarregar l’informe general sobre la gestió de l’organisme. S’hi poden trobar frases molt properes a les que reconeixem com a seves:

Els darrers informes havien reeixit a fer callar totes les esperances quant al futur de la nostra institució. La institució no semblava sinó un cos mort, però encara amb un membre viu: el seu dèficit creixent.

És potser una llàstima de destruir els contes amb què s’adormen els petits infants de Saint-Germain-des-Près, però la veritat és que Kafka tocava perfectament de peus a terra, i que la seva carrera professional (que va durar catorze anys, fins que la malaltia el va obligar a retirar-se, dos anys abans de morir) va ésser un èxit. Però el punt interessant és que «el món de Kafka», el de la seva literatura, no és cap món de somni, sinó precisament el de la seva experiència, en bona part, professional. Kafka ha estat tan adoptat pels partidaris de somiar truites, que deu ésser lícit de simplificar per l’altra banda, i de recordar, quant a El procés, que el Kafka real era un magistrat del tribunal, o en tot cas un advocat defensor, i no pas l’acusat. Si les assegurances obreres són avui dia allò que són, no cal esforçar gaire la imaginació per a concebre què devien ésser cinquanta anys enrere. Max Brod refereix que Kafka li deia una vegada, «amb els ulls molt oberts»:

Que modestos que són aquesta gent… Ens vénen a suplicar. En comptes d’assaltar la institució i de fer-ho tot miques, vénen i supliquen.

De 1908 fins a l’any de crisi de 1912, Kafka va seguir una rutina regular, però de cap manera una vida retreta. Vivia amb els seus pares (fins al 1915 no es va decidir a llogar una cambra independent). Sempre va escriure de nits, i les tardes i els vespres tenia lleure per a freqüentar els seus amics, que formaven diversos cercles molt distints. Fins, una temporada, es va divertir relacionant-se amb l’aristocràcia alemanya. Hi havia, naturalment, els amics literats. Dels molts escriptors que la Praga de l’època va donar, els més destacats (Rilke, Werfel, Meyrink) van deixar aviat la ciutat. Però els més propers a Kafka, Max Brod en primer lloc, hi van romandre. Hi havia, d’altra banda, els cercles del nacionalisme txec i de l’anarquisme, que molt sovint anaven junts, com en el cas de Jaroslav Haśek (el futur creador del soldat Schwejk). Kafka va ajudar Haśek a donar existència legal a una enorme broma, el «Partit del Progrés Moderat dins el Marc de la Llei», el primer míting del qual es va consagrar a discutir «l’alcoholisme, la prostitució, el darwinisme i el rei de Bulgària». La relació de Kafka amb els anarquistes va ésser molt estreta pels volts de 1909, però després se’n va anar separant. Més important per a ell va ésser un fet casual: l’hivern de 1911 a 1912, una companyia de teatre ídix, vinguda de Polònia, va treballar a Praga. Kafka en va rebre una forta impressió, es va fer molt amic del primer actor, Jizchak Löwy, i a través d’ell va tenir el primer contacte amb els «jueus orientals», els jueus que podríem dir-ne autèntics, submergits dins una comunitat ben diferenciada, amb uns modes de vida i unes tradicions pròpies i conscients. Des d’aleshores, Kafka es va anar acostant cada vegada més al judaisme: no precisament a la religió, però en tot cas a un sentiment de solidaritat i de lleialtat.

Els escrits de Kafka d’abans de 1912 no són gaire abundants, fins comptant que certament se n’han perduts. Tret d’alguns petits articles, els conservats són, per una banda, els fragments de dos relats llargs inacabats i publicats pòstumament: Descripció d’una lluita (Beschreibung eines Kampfes, de 1904-1905) i Preparatius de noces a pagès (Hochzeitsvorbereitungen auf dem Lande, de 1907); d’altra banda, les petites proses que Max Brod el va persuadir d’aplegar en el seu primer volumet, Contemplació (Betrachtung, 1912).

El 13 d’agost de 1912, Kafka va visitar Brod, per donar-li el manuscrit-de Betrachtung, que el seu amic havia d’enviar a l’editor. A casa dels Brod s’albergava una invitada, Felice Bauer, una noia berlinesa. Des d’aquell vespre fins cinc anys després, la relació amb aquella noia va ésser el centre de la vida de Kafka —però no és pas una relació gens fàcil d’entendre ni de resumir. Els fets externs són: que Felice va tornar a Berlín pocs dies després de conèixer Kafka; que van correspondre assíduament, però sense reveure’s, per espai de més d’un any; que es van prometre per carta, i que pel maig de 1914 Kafka i els seus pares van anar a Berlín a formalitzar el prometatge; que Kafka el va trencar dos mesos després; que tots dos es van reveure, per poc temps, els estius de 1915 i de 1916, i que es van tornar a prometre pel juliol de 1917; que el 4 de setembre de 1917 Kafka va saber que era tuberculós, i que pel desembre va tornar a trencar, definitivament, el prometatge. Potser és millor de començar observant que l’encontre amb Felice va ocasionar una abundància de productivitat literària, sense cap comparació amb el ritme de Kafka fins aleshores, però que va durar molt poc, uns tres mesos. En una sola nit, del 22 al 23 de setembre, Kafka va escriure El judici, el primer conte relativament llarg que va arribar a acabar (publicat el 1913). Els mesos d’octubre i novembre va redactar pràcticament tot el que existeix de la primera novel·la, El perdut (Der Verschollene; publicada per Brod amb el títol de Amerika, perquè encara no coneixia les cartes on Kafka l’anomena pel títol), inacabada com les altres dues posteriors. Kafka en va separar el primer capítol, El fogoner (Der Heizer), i el va publicar com un conte independent (1913). Del novembre és també La transformació (Die Verwandlung, publicada el 1915). I, després, Kafka va passar prop de dos anys sense escriure res (si no és anotacions al seu diari). La segona observació que s’imposa és que tota aquella creativitat, per enèrgica que fos, no era certament optimista. El judici i La transformació són una temptativa per liquidar, amb un brutal atac imaginatiu, el lligam amb el pare i amb la família (i sembla que la temptativa va reeixir, perquè el tema no torna a ésser central a cap obra posterior). El perdut ha pogut ésser interpretat per molts crítics com una obra quasi idíl·lica, però probablement els han enganyat els ecos de Dickens (Kafka imitava molt deliberadament David Copperfield) i la manca del final, que s’anuncia ominós. En tot cas, és significatiu que Kafka va pensar reunir El fogoner i els dos altres relats en un volum que s’havia de titular Fills. I, cinc anys més tard, Kafka feia saber a Brod la seva tuberculosi en aquests termes:

«Així no podem continuar», va dir el cervell, i passats cinc anys els pulmons es mostren disposats a ajudar.

No vull, aquí tampoc, fer gaire psicologia, però em sembla obvi que el fet catastròfic, quant a impedir que arribés a bon final la relació de Kafka amb Felice Bauer, no va ésser sinó aquella erupció de vitalitat creadora que l’enamorament li va provocar. Cruament dit, Kafka va descobrir-se el talent i la força realitzadora, i se’n va tornar avar: sabia o creia saber que casar-se volia dir deixar d’escriure. El diari ho diu ben clar. I una altra cosa, molt més curiosa, que el diari revela, és que Kafka pensava en la noia molt poc en termes d’amor, i molt obsessivament en termes de matrimoni. No pas cercant el matrimoni com una comoditat, sinó tot al contrari: veient-hi un desafiament que ell s’havia de fer a ell mateix, un espantós compromís per a comprovar si era capaç de plantar cara a la vida i de suportar tot el pes de la realitat. Una apuntació diu:

La dona, o dit potser amb més precisió, el matrimoni, és el representant de la vida amb què t’has de confrontar.

I una altra:

El celibat i el suïcidi se situen en un mateix pla de la coneixença, però de cap manera el suïcidi i la mort del màrtir: el matrimoni i la mort del màrtir potser sí.

Kafka va triar el suïcidi, però amb penediments. L’any 1913 se’l va passar desesperat, sense poder escriure, i fugint de Felice. El curt viatge que va fer a l’estiu, com era el seu costum de cada any, el va dur a Itàlia. Per una extravagant coincidència sarcàstica (car un dels seus motius majors per a voler-se casar era el desig de tenir fills), sembla que mentre era a Berlín per a prometre’s amb Felice li va néixer un fill, l’existència del qual va ignorar sempre (mort quan tenia set anys, abans que ell): era d’una noia suïssa que Kafka havia conegut a Itàlia, rica i independent, i que no s’hi va voler lligar a través del fill. I, un cop trencat el prometatge, va esclatar una segona època de productivitat, que va durar uns sis mesos, tota la segona meitat de l’any 1914. El resultat en va ésser El procés i el conte que és potser el millor de tots els seus: A la colònia penal (In der Strafkolonie, publicat el 1919). A la colònia penal va ésser escrit a començaments d’octubre, i em sembla evident que, dins la mesura que és lícit d’atribuir sentits concrets a les imatges de Kafka, la «colònia penal» és la guerra, que havia esclatat dos mesos abans. Kafka es devia mirar l’atrocitat col·lectiva com una mena d’exteriorització de les seves obsessions, de la dialèctica de la culpabilitat que aleshores el fascinava. Gustav Janouch conta que, uns quants anys després, parlant-li del suïcidi de Georg Trakl (que es va matar davant l’horror de la primera batalla a què va assistir), Kafka li deia:

Tenia massa fantasia… Per això no va poder suportar la guerra, que va ésser un resultat, abans que res, d’una monstruosa manca de fantasia.

Sigui com sigui, és més raonable d’interpretar A la colònia penal com una al·legoria de la guerra, que no pas (segons una mena de tòpic que tothom repeteix) com una profecia del nazisme: la gent d’ara tendeix a creure que tot va començar abans-d’ahir, fins la ferocitat. Quant a El procés, no és pas aquest el lloc per a interposar una interpretació davant el lector. D’altra banda, el llibre és prou clar, només que s’eviti el simplisme romàntic de llegir-lo com la història d’un innocent perseguit. El protagonista, Josef K., és realment culpable. ¿De què? D’ésser massa innocent, d’ésser millor que tots els altres personatges, i de saber-ho i de tenir-ne l’orgull fins al darrer moment (quan no es decideix a agafar ell el ganivet dels botxins, i quan mor amb un crit de vergonya perquè mor). Un apòleg curt de Kafka manifesta el raonament (Sobre les figures):

Molts es queixen que les màximes dels savis mai no són sinó figures, però que no s’apliquen a la vida de cada dia, que és l’única que tenim. Quan el savi diu: «Vés enllà», no vol pas dir que hem de passar a l’altra banda, cosa que després de tot encara podríem fer si el resultat valgués la pena, sinó que parla d’un enllà de llegenda, d’una cosa que no sabem i que ell mateix no pot pas assenyalar més de prop, i que aquí, doncs, no ens pot ajudar per res. Pròpiament, totes aquestes figures no volen dir sinó que l’inaferrable és inaferrable, i això ja ho sabíem. Però allò amb què ens esforcem cada dia són altres coses.

Aleshores n’hi va haver un que va dir: «¿Per què us resistiu? Si seguíssiu les figures, us tornaríeu figures vosaltres mateixos, i així us veuríeu alliberats de l’esforç de cada dia».

Un altre va dir: «Aposto que això també és una figura».

El primer va dir: «Has guanyat».

El segon va dir: «Sí, però, per desgràcia, només en sentit figurat».

El primer va dir: «No, en realitat: figuradament has perdut».



Dins la moralitat, la moralitat és real, i ens allibera de la sordidesa de cada dia: però si la humanitat és sòrdida, la moralitat és figurada dins la humanitat, i és un alliberament fictici, o sigui la culpa pitjor. És un tema clàssic del segle XIX (en Dostoievski, per exemple), i Kafka no és pas un gran escriptor perquè n’ha extremat la paradoxa, sinó perquè ha sabut teixir una imatge única amb tots els fils de la seva experiència on veia la paradoxa realitzada, i perquè alhora permet de destriar-los i d’identificar-los un per un. Enumerar ara els que arribo a reconèixer és precisament el que no crec poder-me permetre, però he d’anotar un parell de punts que la traducció, inevitablement, esborra. Que la «senyoreta Bürstner» és Fräulein Bürstner i, al manuscrit de Kafka, només «F. B.», les inicials de Felice Bauer. Que el nom de l’advocat, Huld, vol dir «gràcia». Que el nom del comerciant, Block, és un nom eslau, però molts alemanys el confonen amb el nom jueu, Bloch. Que el primer raig del manuscrit descrivia l’assemblea del tribunal «com una reunió socialista».

Kafka no va ésser mobilitzat per a la guerra, perquè el van classificar com a funcionari «imprescindible». El 1915 i el 1916 va escriure molt poc, però des de finals de 1916 fins al juny de 1917 va anar escrivint amb regularitat contes, la majoria dels quals van compondre el volum Un metge rural (Ein Landarzt, publicat el 1919). Però, segons Brod, la seva angoixa s’anava exasperant, i sembla que pensava cada vegada més allistar-se com a voluntari. En comptes d’això, es va refugiar en el segon i ja esmaperdut prometatge amb Felice. Quan van constatar la seva tuberculosi, va haver de demanar una llicència del treball, però es va negar a ingressar en un sanatori. Va passar el darrer hivern de la guerra, al camp, amb la seva germana preferida, Ottla, que s’havia encarregat de l’administració d’una finca per fugir del pare (amb qui s’entenia pitjor encara que Franz). L’estiu de 1918 va reprendre el treball, però el va haver de tornar a deixar l’hivern següent, i des d’aleshores va alternar les estades al camp amb períodes de treball cada vegada més curts, fins que el 1922 es va retirar definitivament. L’estiu de 1919 es va tornar a prometre, amb una altra noia, Julie Wohryzek, i va ésser l’ocasió de la topada darrera i més violenta amb el seu pare. Julie era filla del sagristà d’una sinagoga, i per al vell Kafka casar-se amb una noia com aquella volia dir baixar de classe i perdre el resultat de tot l’esforç per allunyar-se de la condició de jueu. El pare va vèncer una vegada més, però la venjança de Franz va ésser la cèlebre «carta» de novembre de 1919. I després, per una altra de les sinuositats del destí que fan que la vida de Kafka s’assembli tant a una fantasia seva, va ésser els darrers anys, quan era ja un agonitzant, que va tenir les dues relacions amoroses més realitzades, i amb les dones de millor qualitat, de tota la seva vida. La primera, Milena Jesenskà (cal accentuar els dos noms a la primera síl·laba, com tots els mots txecs), era escriptora, i havia traduït alguns contes de Kafka. A començaments de 1920 el va visitar a Meran, on ell reposava, i la relació dels dos va ésser freqüent a l’estiu i a la tardor següents, durant el darrer període llarg que ell va passar a Praga. Però Milena era casada i, encara que el seu matrimoni feia temps que era un fracàs, no volia, per compassió, deixar el seu marit, que vivia a Viena. El 1921 el van passar separats (és l’època quan Kafka li va adreçar la majoria de les cartes), i pel maig de 1922 es van veure per darrera vegada. Sembla que és entre gener i setembre d’aquest any que Kafka va escriure la seva darrera i també incompleta novel·la, El castell (Das Schloss), on Brod veu una transposició de la relació amb Milena (en el personatge de Frieda, que abandona K. per tornar al món del Castell).

L’estiu de 1922, Kafka va coincidir, al poblet de Müritz, amb una colònia de vacances d’un pensionat berlinès per a nens jueus. Entre les professores hi havia una noia de vint anys, Dora Dymant, jueva «oriental», de família cassídica (la branca de la tradició hebrea amb la qual Kafka sentia més afinitats). Quan la colònia va tornar a Berlín, Kafka va seguir Dora, i des del setembre va viure amb ella. Però, l’hivern de 1923-24, Berlín era el pitjor lloc d’Europa per a un home sense salut. Era el moment més terrible de la inflació, no hi havia manera de procurar-se ni menjar ni carbó, i Kafka no ho va resistir. Pel març, Brod el va anar a recollir i se’l va endur a Praga. Però a casa dels seus pares Kafka no podia tenir la companyia de Dora, i el mes d’abril el van traslladar a Viena. Va morir el 3 de juny. Poc després va sortir el darrer volum que havia preparat per a la impremta, Un artista dejunador (Ein Hungerkünstler).

2

És prou sabut que els manuscrits inèdits de Kafka van passar a mans de Max Brod, que Kafka havia demanat que fossin tots destruïts, i que Brod no ho va fer, sinó que els ha anats publicant a partir de 1925, començant per El procés. La decisió de Brod ha estat sovint discutida en uns termes perfectament inadmissibles, perquè són perfectament ximples: uns termes en què a ningú no se li acudiria de discutir la decisió d’August, de no destruir l’Eneida tal com Virgili havia demanat. Però és que tothom es pensa entendre els motius de Virgili, i saber que eren només la dignitat literària i la voluntat que el públic no li conegués una obra inacabada, i en canvi, a Kafka, se li han atribuït no sé pas quins motius estranys. La veritat és que el mateix Brod hi té una part de culpa, perquè sempre ha tendit a presentar Kafka com una mena de redemptor religiós, i no com el que era: un escriptor molt hàbil i molt conscienciós. Però n’hi ha prou de comparar les obres publicades per Kafka i les inèdites per a tranquil·litzar la consciència més retorta. Els motius de Kafka eren en efecte artístics: tots els escrits inèdits, o bé són inacabats (les novel·les, i uns quants contes començats poc abans de morir), o bé són molt inferiors a les obres publicades. Així, doncs, ¿Brod va obrar bé o no? Tot depèn de l’interès que s’atribueixi a Kafka, però sembla ben clar que al món hi ha moltes persones que no voldrien pas renunciar a haver llegit El perdut, El procés i El castell.

Fa uns quants anys, de totes maneres, que l’atac contra Brod tira per un altre camí. Se l’acusa d’haver editat Kafka malament, d’haver deturpat el text i sol·licitat la interpretació. ¿Què n’hem de creure? Una cosa evident és que Brod no és pas un filòleg, i que fins és una de les persones menys capaces de fer-se’n: és romàntic i confús i raona per associacions i analogies, i extreure dades precises de la seva biografia és un treball criptogràfic ben anguniós. Però la poca traça filològica i la falsificació d’un text són dues coses molt diferents, i no hi ha pas cap raó per a creure que Brod hagi passat de la primera a la segona. Friedrich Beissner, el gran editor de Hölderlin, ha comparat un text original de Kafka amb la versió de Brod, i el seu resultat, si bé ha d’irritar un lector de l’original, no ha de desficiar gens el d’una traducció. Fa l’efecte que Brod s’ha limitat, més aviat càndidament, a «corregir la gramàtica». Sovint, Kafka «feia faltes», en part segurament perquè volia, i en part perquè era de Praga i tots els alemanys de Praga en feien moltes. Per exemple, el mestretites alemany insisteix que trotzdem només pot ésser una conjunció coordinant (equivalent a «malgrat això»), i quan Kafka l’usa com a subordinant (equivalent a «malgrat que»), Brod la reemplaça per un obwohl, que és la subordinant que dóna bo al mestretites. Tot plegat, res que una traducció pugui recollir.

Una cosa que afecta fins les traduccions, en canvi, és la qüestió de la divisió de les novel·les en capítols, i de l’ordre dels capítols. Malcolm Pasley ha avançat els resultats del seu examen del manuscrit d’El castell, que és a la Bodleian Library d’Oxford, i són més aviat alarmants. Ara, per a El procés (el manuscrit del qual té encara Brod), sembla que la divisió és ben bé de Kafka, i que només l’ordre és discutible. S’han suggerit diverses solucions diferents de la de Brod, però el mal és que, segons Brod, el manuscrit indica, per a certs capítols, l’enllaç amb el capítol precedent, si bé mai no ha precisat quins capítols són. El benefici de tot dubte, doncs, cal concedir-lo a Brod. Jo diria, per exemple, que el capítol «El bastonejador» ha de seguir immediatament el de «Primer interrogatori», però potser el manuscrit és concloent en aquest cas. He conservat, doncs, l’ordre de Brod, i m’he limitat a treure la numeració dels capítols, cosa que és segur que no ve de Kafka.

A partir de la segona edició (1935), Brod va unir al seu text un apèndix de fragments i de variants. Aquell apèndix correspon només en part al de l’edició que avui publiquem. El primer text del present apèndix, Un somni, és evidentment un tros d’El procés, però va ésser publicat pel mateix Kafka, com un text independent, dins el volum Un metge rural (també hi havia un altre retall, Davant la llei, que és l’apòleg que el capellà conta al capítol «A la catedral»). Els cinc fragments següents, procedeixen de l’apèndix de Brod, però n’he eliminat un de molt curt i massa fràgil per a resistir una traducció. Les variants, les he omeses totes, tret d’una que m’ha semblat prou consistent. Cap dels títols dels fragments, després de Un somni, no és de Kafka. Els passatges entre claudàtors són ratllats al manuscrit.

Potser puc afegir alguns mots sobre la traducció. Kafka no és pas difícil de traduir; però, si he de jutjar per les traduccions franceses, representa una constant temptació a corregir-lo. Si hagués sentit aquesta temptació, hauria provat de resistir-la, però la veritat és que ni tan solament l’he sentida. Kafka és enormement repetidor, però no tinc res a objectar a les repeticions. Parodia constantment l’estil administratiu, i la seva paròdia em fa gràcia. És molt còmic, i no sé veure que una obra «seriosa» no hagi de fer riure. La literalitat ha estat l’article de la meva fe, i si, per exemple, he conservat la manera alemanya de marcar tipogràficament el diàleg (amb cometes i no amb guionets i apartats), és perquè m’ha semblat que Kafka juga molt deliberadament amb els blocs massissos dels paràgrafs, unes aclaparadores llesques d’un atestat de gendarme.

GABRIEL FERRATER





L’ARREST. CONVERSA AMB LA SENYORA GRUBACH. DESPRÉS LA SENYORETA BÜRSTNER


Algú devia haver escampat mentides contra Josef K., del moment que no havia fet res de mal i que un bon matí van anar a arrestar-lo. Vivia a dispesa a casa de la senyora Grubach, i la cuinera, que cada dia li portava l’esmorzar pels volts de les vuit, aquell matí no va comparèixer. Era el primer cop que allò passava. K. es va esperar encara una estona, i sense aixecar el cap del coixí veia la vella a la finestra de la casa del davant, i la vella l’aguaitava amb una curiositat que no era pas el seu costum. Per fi, desconcertat i alhora afamat, K. va trucar el timbre. De seguida es va sentir un cop a la porta i va entrar un home mai no vist a la casa. Era prim però robust, i portava un vestit negre molt cenyit, que semblava un vestit de viatge perquè tot eren plecs i butxaques i sivelles i botons i un cinturó, de manera que feia una impressió de cosa molt pràctica encara que no es veia gaire clar per a què podia servir. «¿Vostè qui és?», va preguntar K., posant-se mig dret al llit. Però l’home no va fer cas de la pregunta, com si la seva presència fos una cosa amb què calia comptar, i no va oposar sinó: «¿Ha trucat?». «L’Anna m’ha de portar l’esmorzar», va dir K., i va provar, de moment sense dir res i refiant-se de l’observació i de la reflexió, de descobrir qui dimoni era aquell. Però l’home no es va exposar gaire a la seva mirada. Se’n va tornar a la porta i la va mig obrir per dir a algú que evidentment es trobava tocant a l’altra banda: «Vol que l’Anna li porti l’esmorzar». Una mica de riure es va aixecar a l’altra cambra, però no se sentia clar si més d’una persona hi prenia part. El foraster no s’hi podia haver informat de res que no hagués sabut abans, però va transmetre a K., com si fos una notificació: «És impossible». «No en volia saber d’altra», va dir K., i va saltar del llit i es va posar de pressa els pantalons. «Tinc ganes de saber quina mena de gent se m’ha ficat aquí al costat, i m’agradarà de veure com s’ho farà la senyora Grubach per a donar-me explicacions d’aquesta molèstia». Encara no ho havia acabat de dir que ja es va adonar que no hauria d’haver parlat, perquè en certa manera significava reconèixer al foraster un dret d’inspecció, però en aquell moment no li va semblar que fos un punt important. Ara, el foraster justament s’hi va agafar, car li va dir: «¿No li sembla que li convindria més de quedar-se aquí?». «Ni em convé de quedar-me aquí, ni em sembla convenient que vostè em parli sense haver-se’m presentat». «Jo ho deia amb bona intenció», va dir el foraster, i ell mateix li va obrir la porta. A la cambra del costat, on K. va fer una entrada més lenta que no hauria volgut, a primer cop d’ull tot semblava si fa no fa igual que el vespre abans. Era la sala d’estar de la senyora Grubach, i en aquella cambra atapeïda de mobles, de cobertors, de porcellanes i de fotografies potser hi havia aquell matí una mica més d’espai, però de moment un no se n’adonava, tant menys que el canvi principal consistia en la presència d’un home assegut vora la finestra oberta, amb un llibre a les mans, del qual aleshores va aixecar la mirada. «Vostè no hauria hagut de sortir de la cambra! I doncs, ¿que no li ho ha dit, Franz?». «Sí, i vostè, ¿què hi pinta?», va dir K., i va apartar la vista d’aquella nova coneixença per mirar l’anomenat Franz, que s’havia quedat al peu de la porta, i després va tornar a fixar-se en l’altre. Per la finestra oberta es veia altre cop la vella, que amb una curiositat innegablement senil s’havia mudat també de finestra, per no perdre’s res de l’espectacle. «Ara sí que la senyora Grubach em sentirà», va dir K., i va fer un moviment com per deseixir-se d’aquells dos homes que tanmateix li eren ben lluny, i va voler continuar avançant. «No», va dir el de vora la finestra, i va llançar el llibre damunt una tauleta i es va aixecar. «Vostè no se’n va, està arrestat». «En fa ben bé cara, això sí», va dir K., i després va preguntar: «¿I per què, si es pot saber?». «La nostra atribució no és pas de dir-li-ho. Torni-se’n a la seva cambra i esperi’s. S’ha instruït l’expedient, i a vostè se l’informarà de cada cosa al seu moment. I consti que ja faig massa de parlar-li així, amablement. Però confio que ningú no ens escolta sinó Franz, i ell també s’ha saltat les ordenances i s’ha lligat massa amb vostè. Si en tot té tanta sort com amb els guardes que li han tocat, no cal que es desesperi». K. va anar per asseure’s, però aleshores es va adonar que en tota la sala no hi havia cap seient sinó la cadira vora la finestra. «¿Vol veure com li fem entendre que va de veres?», va dir Franz, i li va venir prop seguit de l’altre. Aquest, sobretot, sobrepujava considerablement K., i de tant en tant li aplanava l’espatlla amb la mà. Tots dos van toquejar la camisa de dormir de K. i li van dir que s’hauria d’acostumar a una camisa molt pitjor, però que li guardarien aquella camisa i tota la roba interior, i que si el cas es resolia favorablement la hi tornarien. «Val més que ens ho deixi tot a nosaltres que no pas que ho dipositi al magatzem», van dir, «perquè, per començar, al magatzem tot sovint hi ha pèrdues, i a més allí ho subhasten tot al cap d’un temps determinat, sense mirar si l’expedient s’ha clos o no. I no vulgui saber com es poden allargar aquests processos, sobretot des de fa una temporada! A la llarga, no cal dir que li donarien satisfacció del producte de la venda, però per començar ja hauria estat poca cosa, perquè la subhasta no se l’enduu qui més ofereix amb la mà aixecada sinó qui més ofereix de sotamà, i després l’experiència demostra que el producte d’una subhasta es va fonent, quan roda pels calaixos i passen els anys». K. s’ho escoltava distret, allò que per a ell tenia preu no era pas el seu dret a disposar dels objectes que pogués encara posseir. Molt més important li semblava de fer-se una idea clara de la seva situació, però amb aquella gent al davant no sabia ni reflexionar, mentre a cada moment la panxa del segon policia (perquè, ¿què eren, sinó policies?) se li encastava com en un gest cordial, però sempre que mirava enlaire veia una cara eixuta i tota ossos amb un nas gran i tort, que no feia gens de joc amb aquella còrpora grassa, i per damunt seu aquella cara s’entenia amb l’altre guarda. ¿Quina mena de gent eren? ¿De què li parlaven? ¿De quina autoritat eren agents? Tanmateix, K. vivia en un Estat constitucional, pertot regnava la pau, totes les lleis eren vigents, ¿qui gosava tirar-se-li a sobre dins el seu mateix domicili? Ell es decantava sempre a prendre-s’ho tot pel bon costat, a no creure el pitjor fins que es produïa, i a no amoïnar-se pel futur encara que tot fos amenaça. Però no li semblava una manera d’encarar aquell cas. Ben cert que es podia creure que tot era una broma, una broma pesada, que els companys del banc li havien organitzat per motius que ells se sabien, potser perquè era el dia que ell feia trenta anys; ben cert que tot podia ser, potser només calia que trobés la manera de riure als nassos d’aquells guardes i ells també riurien; potser no eren sinó un parell de bastaixos arreplegats a qualsevol cantonada; en feien força la cara. Però no: aquella vegada, i precisament el primer cop de veure el guarda Franz, K. s’havia resolt a no renunciar ni al més mínim avantatge que pogués tenir damunt aquella gent. Que després vinguessin a dir-li que s’havia pres malament una broma no era pas el perill que a K. li feia por, i en canvi es recordava massa bé (i això que normalment la seva propensió no era d’escarmentar) de certes ocasions, ben mirat no gaire importants, en les quals ell s’havia distingit dels seus amics perquè, amb una plena consciència i sense ni la més petita consideració de les conseqüències possibles, s’havia comportat sense cautela i n’havia sortit castigat. Calia no tornar-hi, almenys aleshores, i, si tot era una comèdia, ell en faria com els altres.

Encara tenia llibertat. «Permetin», va dir, i de pressa va lliscar per entremig dels dos guardes cap a la seva cambra. «Sembla que té enteniment», va sentir dir darrere seu. Dins la cambra va córrer a estirar els calaixos de l’escriptori, i s’ho va trobar tot en un ordre perfecte, però precisament la documentació personal que cercava, de tan excitat, no la va poder trobar de cop. Per fi va trobar el permís de la bicicleta i ja se n’anava a presentar-lo als guardes, però ben mirat el document li va semblar massa insignificant, i va regirar fins a trobar la partida de naixement. Quan tornava a la sala, es va obrir la porta oposada i la senyora Grubach va anar per entrar. Només es va veure un instant, perquè tot just va reconèixer K. es va desconcertar visiblement, es va excusar i va desaparèixer, posant una cura exagerada a tancar la porta. «Entri, entri», és tot el que K. havia tingut temps de dir. I es va trobar plantat al mig de la cambra amb els papers a les mans, mirant encara la porta que no es tornava a obrir, fins que el va esverar un crit dels guardes, asseguts a la tauleta vora la finestra oberta i enfeinats (K. se’n va adonar aleshores) a menjar-se-li l’esmorzar. «¿Per què no ha entrat?», va preguntar. «No pot», va dir el guarda més alt. «Vostè està arrestat». «¿Però com és possible que jo estigui arrestat? ¿Són maneres de fer un arrest?». «Ja hi tornem a ser», va dir el guarda, mentre sucava una llesca de pa amb mantega dins el pot de la mel. «No podem donar explicacions». «Me les hauran de donar», va dir K. «Aquí tenen la meva documentació, i ara presentin-me la seva, començant per l’ordre d’arrest». «Déu meu!», va dir el guarda. «Vejam si no hi haurà manera que vostè es conformi amb la seva situació i que plegui d’entestar-se a burxar-nos, a nosaltres, quan segurament no té en tot el món cap persona que li estigui més a la vora!». «Hi pot pujar de peus», va dir Franz, i en comptes de dur-se a la boca la tassa de cafè que aguantava va fixar en K. una llarga mirada, que segurament era significativa però que no s’entenia gens. Sense proposar-s’ho, K. es va deixar embolicar en un diàleg de mirades amb Franz, fins que va poder desplegar els seus papers i dir: «Aquí tinc la documentació». «I nosaltres, ¿què n’hem de fer?», va cridar aleshores el guarda alt. «Dóna més trasbals que una criatura. ¿Què s’ha cregut, amb el seu procés? Per mi, se’l pot fotre al cul, però va servit si es pensa que l’enllestirà discutint-nos a nosaltres, els guardes, de documentacions i d’ordres d’arrest. Nosaltres som al capdavall de l’escalafó, i amb prou feines entenem en documentacions. L’únic que volem saber del seu cas és que ens paguen perquè el vigilem deu hores el dia. Som persones manades, però ens sobra senderi per a comprendre que la superioritat, les jerarquies que ens tenen a les seves ordres, no manen un arrest així com així, i que abans s’informen molt i molt bé del què i de les causes i de qui és el pres. D’equivocacions, no n’hi ha. L’autoritat del nostre cos, per tot el que n’he vist, i encara jo només n’he vist els graus de més avall, no és pas d’aquelles que van a espiar on hi ha la culpa entre la població, sinó que, tal com la llei mana, la culpa la crida i aleshores ens fa venir, a nosaltres els guardes. La llei és això. ¿Per on podria ficar-s’hi una equivocació?». «No sé res d’aquesta llei», va dir K. «Pitjor per a vostè», digué el guarda. «Em penso que són vostès que se l’han empescada», i K. hauria volgut esmunyir-se ell mateix dins els pensaments dels guardes, i torçar-los a favor seu o acomodar-s’hi. Però el guarda el va rebutjar dient: «Prou que se’n sentirà». Franz hi va intervenir: «Fixa-t’hi, Willem, confessa que no sap res de la llei, i per altra banda sosté que és innocent». «Tens tota la raó, però no li faràs entendre res», va dir l’altre. K. no va insistir. Pensava: «No té solta que em deixi despistar encara més per la xerrameca d’aquests manobres desgraciats: ells mateixos confessen que no són pas altra cosa. Al capdavall, parlen de coses que no són capaços d’entendre. No anirien tan segurs si no fossin tan estúpids. Quatre paraules amb una persona del meu nivell m’aclariran molt més que si perdo hores enraonant amb aquests». Va donar uns quants tombs, amunt i avall, per l’espai lliure de la sala. Davant per davant veia la vella, que havia arrossegat fins a la finestra un home encara més vell que ella i l’agafava per la cintura. K. va pensar que ja s’havia donat prou en espectacle. «Presentin-me al seu superior immediat», va dir. «Quan ell ho vulgui, no pas abans», va respondre el guarda que s’anomenava Willem. «I li aconsello», va afegir, «que se’n torni a la seva cambra, que s’hi estigui ben quiet i que esperi què es decidirà sobre vostè. Li aconsellem que no s’enervi amb cabòries inútils: concentri’s, que aviat li caldrà tenir les facultats ben senceres i esforçar-se-les molt. Nosaltres ens hem franquejat amb vostè, i vostè no ens ha tractat com ens mereixíem. Ha perdut de vista que nosaltres, posant-nos cadascú al seu lloc, si ens comparem amb vostè encara li passem al davant perquè tenim llibertat, que no és pas poca cosa. Però deixem-ho córrer, i si ens dóna diners li pujarem una mica d’esmorzar del cafè d’aquí davant».

Sense respondre à l’oferiment, K. es va estar uns moments quiet. Potser aquells dos, si obria la porta de la peça de més enllà o fins i tot la porta del rebedor, no gosarien impedir-li-ho, i potser la millor solució de tot l’afer seria de provocar una crisi. Però potser se li tirarien a sobre, i un cop es veiés a terra hauria perdut envers ells tota la superioritat que en certa manera encara conservava. Va preferir doncs la solució segura, la que el curs natural de les coses portaria, i se’n va tornar a la seva cambra sense que ni ell ni els guardes diguessin cap més paraula.

Es va deixar caure damunt el llit i va agafar de la tauleta de nit una poma molt bonica, que el vespre abans s’havia reservat per a l’esmorzar. Ara era tot l’esmorzar, i sense cap dubte molt millor, segons va sentir en clavar una primera gran mossegada, que l’esmorzar que la gràcia dels guardes li hauria obtingut del sòrdid cafè de baix. Es trobava bé i tenia confiança, i, encara que aquell matí faria falta al banc on treballava, el seu càrrec era relativament alt i li fóra fàcil d’excusar l’absència. ¿Li convindria de descobrir l’excusa veritable? S’ho va proposar. Si no se’l creien, cosa ben comprensible en un cas com aquell, podria prendre com a testimonis la senyora Grubach o els dos vells del davant, que aleshores devien fer camí per mudar-se altre cop de finestra. K. es va estranyar o, més ben dit, li va fer estrany des de la manera de raonar dels guardes, que l’haguessin empès dins la seva cambra i l’haguessin deixat sol allí, on es podia suïcidar deu vegades sense obstacle. És clar que de seguida va raonar a la seva manera, i va considerar quina possible raó tindria per a fer-ho. ¿Potser perquè a la cambra del costat hi havia aquells dos subjectes que se li havien menjat l’esmorzar? Hauria estat tan poca-solta de suïcidar-se que, encara que ho hagués volgut fer, la manca de solta li ho hauria impedit. Si els guardes no fossin tan evidentment pobres d’intel·ligència, s’hauria pogut suposar que ells havien seguit el mateix raonament per persuadir-se que no hi havia perill a deixar-lo sol. I si els venia de gust, que l’espiessin, i veiessin com obria l’armariet de la paret, on desava un bon aiguardent, i com se’n servia primer una copeta en comptes de l’esmorzar, i després en destinava una segona copeta a donar-se cor, però això només com a previsió per si, cas ben improbable, en tingués necessitat.

I aleshores una crida que li venia de la sala el va esglaiar tant que les dents li van petar contra la copa. «L’inspector el demana!», va sentir. Però el surt es devia només a l’espetec del crit, un podaller espetec militar com mai no hauria cregut que entrés dins el registre del guarda Franz. L’ordre mateixa li semblava molt benvinguda. «Per fi!», va cridar com a resposta, i va tancar l’armariet i es va precipitar a la sala. Hi va trobar, drets, els dos guardes, que com si fos la cosa més natural del món el van fer recular a empentes dins la cambra. «¿Que s’ha tornat boig?», cridaven. «Presentar-se davant l’inspector en mànigues de camisa! El faria bastonejar, i a nosaltres de passada!». «Això passa de mida, no em toquin!», va cridar K., ja aculat a l’armari de la roba. «Si m’arrenquen del llit, ¿què es pensen?, ¿que sortiré vestit de jaqué?». «No hi ha res a fer», deien els guardes, que a cada crit de K. es tornaven tots quiets, gairebé entristits, cosa amb la qual el posaven en estat de confusió o com si diguéssim a punt de recobrar l’enteniment. «Cerimònies ridícules!», va murmurar encara, però va agafar una jaqueta que hi havia damunt una cadira i la va aixecar un moment amb les dues mans, com si l’oferís al judici dels guardes. Ells van bellugar el cap. «Ha d’ésser una jaqueta negra», van dir. K. va llençar la jaqueta per terra i va dir, i ni ell mateix no sabia en quin sentit ho deia: «Però si encara no som a la sessió principal!». Els guardes van somriure, però van tornar a la seva: «Ha d’ésser una jaqueta negra». «Si serveix perquè fem més via, no hi tinc cap inconvenient», va dir K., i va obrir ell mateix l’armari, va cercar llargament entre els molts vestits que hi havia, i va triar el seu millor vestit negre, un jaqué amb un tall de cintura que havia fet gairebé sensació entre els seus coneguts. Va treure també una camisa neta, i va començar a vestir-se curosament. El seu pensament secret era la il·lusió que ja s’havia sortit una mica amb la seva d’accelerar les coses, només perquè els guardes havien oblidat de forçar-lo a banyar-se. Els observava de cua d’ull, no fos cas que se’n recordessin encara, però no cal dir que no se’ls va acudir, mentre en canvi Willem no es va descuidar pas d’enviar Franz a donar part a l’inspector que K. es vestia.

Un cop vestit del tot, va haver de travessar, amb Willem que el seguia a tocar, la sala buida, per a passar a la cambra següent, que ja presentava oberta de bat a bat la porta de dues fulles. K. tenia ben present que, des de no feia gaire, ocupava aquella cambra una tal senyoreta Bürstner, una mecanògrafa que sortia molt d’hora cap a la seva feina i que retirava molt tard, i ella i K. es pot dir que no s’havien parlat sinó quan se saludaven de passada. La tauleta de nit de vora el seu llit, l’havien portada al mig de la cambra perquè fes de taula oficinesca, i darrere s’hi asseia l’inspector. Encreuava les cames i repenjava un braç al respatller de la cadira.

En un racó de la cambra, drets, tres joves examinaven les fotos que la senyoreta Bürstner tenia clavades en un estor penjat a la paret. A la balda de la finestra oberta, hi penjava una brusa blanca. A la finestra del davant, s’hi retrobaven el vell i la vella, però formaven una reunió més nombrosa, car darrere seu, pujant molt més que ells, hi havia un home en mànigues de camisa i espitregat, que amb els dits s’estirava i es recargolava una barba roja i punxeguda. «¿Josef K.?», va preguntar l’inspector, potser només per atreure les esbarriades mirades de K. i fixar-les. K. va fer que sí amb el cap. «M’afiguro que, a vostè, els esdeveniments d’aquest matí l’han sorprès molt», va preguntar l’inspector, mentre amb les dues mans anava canviant de lloc els pocs objectes que hi havia damunt la tauleta de nit, l’espelma amb la capsa de cerilles, un llibre i un coixinet d’agulles, com si fossin coses que hagués de fer servir per al seu interrogatori. «És clar que sí», va dir K., i el va guanyar el benestar de trobar-se per fi davant una persona raonable i de poder-hi discutir el seu cas. «És clar que m’han sorprès, però no es pot dir que m’hagin sorprès del tot». «¿Que no l’han sorprès del tot?», va preguntar l’inspector, i va posar l’espelma al centre de la tauleta de nit, amb les altres coses agrupades al voltant, «Potser vostè m’interpreta malament», va afegir K. apressat. «Vull dir…», i aleshores K. es va interrompre i va cercar amb els ulls una cadira. «Suposo que em puc asseure», va preguntar. «No és pas el costum», va respondre l’inspector. «Vull dir», va declarar K. sense fer més pauses, «que naturalment he tingut una gran sorpresa, però quan un ha passat trenta anys en aquest món i se les ha hagudes de campar sol, tal com m’ha tocat a mi, un està endurit contra les sorpreses i no se les pren a la valenta. Molt menys la d’aquest matí». «¿Per què, molt menys la d’aquest matí?». «No vull pas dir que em penso que tot plegat és una broma, perquè veig prou clar que les disposicions que s’han hagut de prendre són massa complexes. Hi hauria de prendre part tot el personal de la dispesa, i a més tots vostès, i per una broma això passa de mida. De manera que no vull pas dir que és una broma». «Té tota la raó», va dir l’inspector, i va inspeccionar quantes cerilles hi havia dins la capsa. «Però per altra banda», va continuar dient K., i s’adreçava a tothom i fins i tot hauria volgut que es giressin aquells tres de les fotos, «però per altra banda l’afer no pot tampoc ésser gaire important. Trec aquesta conclusió del fet que estic acusat, però que no puc descobrir ni la més petita culpa de què se’m pugui acusar. Tanmateix això és també secundari; la qüestió fonamental és de saber de qui em ve l’acusació. ¿Quina autoritat instrueix l’expedient? Vostès, ¿són funcionaris? Cap no porta uniforme, si no és que vulguem dir-ne uniforme d’aquest vestit de vostè», i es va girar cap a Franz, «però tal com jo el veig és més aviat un vestit de viatge. Sobre aquest punt exigeixo explicacions clares, i estic segur que un cop aclarides les coses podrem dir-nos el més cordial adéu». L’inspector va tornar a deixar la capsa de cerilles damunt la taula. «Vostè es troba en un greu error», va dir. «En l’afer seu, aquests senyors i jo hi tenim molt poc paper, i més li diré, no en sabem pràcticament res. Podríem dur els uniformes més reglamentaris de la nació, i el cas de vostè no es tornaria pas gens més seriós. I consti que de cap manera no puc notificar-li que està acusat, o més ben dit, que no sé pas si ho està. Vostè es troba arrestat, això sí, i jo no sé res més. Potser els guardes han xerrat alguna altra cosa, però sap?, era xerrameca, li ho dic jo, i no en parlem més. Però encara que no responc a les seves preguntes, una cosa li puc aconsellar, i és que, en comptes de pensar tant en nosaltres i en el que li passarà, pensi una mica més en vostè mateix. I no ens atabali tant amb el sentiment de la seva innocència, perquè perjudica la impressió, val a dir que no del tot dolenta, que vostè fa en termes generals. En conjunt, més li valdria de no enraonar tant. Gairebé tot el que ha dit fins ara ho hauríem pogut comprendre, encara que només hagués dit dues paraules, per la seva manera de comportar-se, i per altra banda no són pas coses que li facin gaire favor».

K. va clavar en l’inspector uns ulls com unes taronges. I doncs, ¿que s’havia de deixar engegar lliçons de mestretites per un home potser més jove que ell? ¿Que li havien de retreure la seva franquesa? ¿I s’havia d’acontentar de no saber ni el motiu del seu arrest ni qui l’havia disposat? Es va excitar fins a cert punt, es va passejar amunt i avall, cosa que ningú no li va privar, s’estirava els punys de la camisa, es palpava la pitrera, s’allisava els cabells, i es va plantar darrere d’aquella colla de tres i va dir: «És un disbarat», i ells se li van girar de cara i el van mirar acollidors però seriosos, i per fi es va aturar altre cop davant la tauleta de l’inspector. «El fiscal Hasterer és un bon amic meu», va dir, «¿que li puc telefonar?». «Naturalment», va dir l’inspector, «però no veig pas quina solta tindria, si no és que vostè li hagi de parlar d’algun afer privat». «¿Quina solta?», va cridar K., més esmaperdut que indignat. «¿On vol fer cap, vostè? ¿Em demana solta a mi, quan m’ha ficat a casa la història més poca-solta que he vist a la vida? És un cas que clama al cel. De primer aquests senyors se’m tiren a sobre, i ara s’asseuen aquí ben frescos o s’estan drets a mirar com vostè em vol fer passar la corda fluixa. I doncs, ¿encara li sembla que no té prou solta, de telefonar a un fiscal quan se suposa que m’han arrestat? Endavant les atxes, no telefono». «I ara», va dir l’inspector, i amb la mà assenyalava el rebedor on hi havia el telèfon, «per favor, telefoni, telefoni». «No, ja no vull fer-ho», va dir K., i es va acostar a la finestra. A la del davant encara hi havia aquella colla, però va semblar que perdien una mica la calma d’espectadors, quan van veure que K. guaitava per la seva finestra. Els vells van voler anar-se’n, però l’home del darrere els va tranquil·litzar. «Allí n’hi ha més que s’ho miren», va cridar K. molt fort a l’inspector, assenyalant enfora amb l’índex. «Lluny, els d’aquí dalt!», va cridar després. Aquells tres es van enretirar de seguida unes quantes passes, els vells fins al punt d’amagar-se darrere l’home, que els cobria amb la seva còrpora i, a jutjar pels seus moviments de boca, deia alguna cosa que la distància no permetia d’entendre. Però no van desaparèixer del tot, i feia l’efecte que només esperaven l’instant de poder tornar a la finestra sense cridar l’atenció. «Quins tafaners desconsiderats!», va dir K., girat altre cop endins. L’inspector hi estava potser d’acord, segons a K. li va semblar percebre de cua d’ull. Però era igualment possible que no hagués sentit res, perquè premia la tauleta amb una mà ben estesa i semblava que comparava la llargària dels dits. Els dos guardes seien damunt un bagul guarnit amb un cobertor i es refregaven els genolls. Els tres joves s’havien plantat amb les mans als flancs i badaven. Tot era quiet com dins una oficina oblidada. «Bé, senyors», va cridar K., i per un moment li va semblar que era ell qui se’ls havia de carregar tots a coll i portar-los on fos, «a jutjar per la cara que fan, aquest afer meu ha quedat enllestit. Sóc del parer que ens valdrà més de no capficar-nos sobre la justificació o la manca de justificació amb què han obrat, i que ens estrenyem les mans i que donem a la història un acabament conciliatori. Si vostès són del mateix parer, aleshores, amb molt de gust…», i es va acostar a la taula de l’inspector i va allargar la mà. L’inspector va aixecar els ulls, es va mossegar els llavis i va mirar la mà estesa. K. no deixava de pensar-se que l’inspector la hi estrenyeria. En comptes de fer-ho es va aixecar, va agafar un barret fort rodó que hi havia damunt el llit de la senyoreta Bürstner, i se’l va posar amb molt de compte i amb les dues mans, tal com un fa quan s’emprova barrets nous. «Que aviat que ho té tot arreglat!», deia a K. «¿A vostè li sembla que hem de donar a la història un acabament conciliatori? No, no, per aquest camí no farem res. Amb la qual cosa per altra banda no li vull pas dir que s’hagi de desesperar. No, no en té cap motiu. Es troba arrestat, res més. La meva obligació era de donar-li’n part; ja ho he fet i ja he vist com s’ho prenia. Amb tot això n’hi ha prou per avui i podem dir-nos adéu, però que consti: només provisionalment. Suposo que ara té la intenció d’anar-se’n al banc». «¿Al banc?», va preguntar K., «m’ha semblat entendre que em trobava arrestat». K. ho preguntava amb una certa insolència, car, per bé que la seva encaixada no havia estat corresposta, sobretot d’ençà que l’inspector s’havia posat dret, se sentia més i més deslligat de tota aquella gent. Hi jugava. Si se n’anaven, es proposava de córrer-los al darrere fins a la porta del carrer i d’oferir-los que se l’enduguessin pres. Per això va repetir: «¿Com podria anar-me’n al banc, si estic arrestat?». «¿Ara em surt amb això?», va dir l’inspector, que ja havia arribat a la porta, «vostè no m’ha entès gens. Sí que es troba arrestat, però això no l’ha de privar pas d’exercir la seva professió. Tampoc no li ha de fer cap nosa per a la seva manera de viure habitual». «Aleshores, estar arrestat no és gens greu», va dir K., i es va acostar a l’inspector. «Mai no he estat del parer que ho fos», va dir aquest. «Doncs no sembla pas que fos gaire necessari de venir-me a notificar l’arrest», va dir K., i es va acostar encara més. Els altres també s’havien acostat. Tots estaven aplegats en un petit espai vora la porta. «Era la meva obligació», va dir l’inspector. «Una obligació idiota», va dir K., inflexible. «Potser sí», va respondre l’inspector, «però ara no és hora que perdem el temps discutint d’aquesta forma. Jo he donat per suposat que vostè se’n volia anar al banc. Però, des del moment que vol els punts sobre totes les is, afegiré que no el forço pas a anar al banc, que només he donat per admès que vostè hi volia anar. I a fi de donar-li tota mena de facilitats, i que la seva arribada al banc cridi l’atenció tan poc com es pugui, he fet venir aquests tres senyors, col·legues seus, i els he posats a la seva disposició». «Com?», va cridar K., i va mirar els tres individus tot parat. Aquells tres tan sense caràcter, tan anèmics, tan joves, que la memòria només li guardava formant un grup indistint davant les fotos, eren realment empleats del seu banc, col·legues no, això era dir massa i mostrava una llacuna a l’omnisciència de l’inspector, però no es podia negar que eren empleats subalterns del banc. ¿Com era possible que a K. li hagués passat per alt? Tant l’havien absorbit l’inspector i els guardes, que no havia conegut aquells tres! El Rabensteiner enravenat amb les mans com pèndols, el ros Kullich d’ulls enfonsats, i Kaminer amb el somriure inaguantable, produït per una crònica rampa muscular. «Bon dia», va dir K. al cap d’un cert temps, i va estrènyer les mans dels tres individus que se li inclinaven correctament. «No els havia coneguts. Bé, ara ens n’anirem tots a treballar, ¿no els sembla?». Els empleats van assentir somrients i plens de zel, com si tot el temps no haguessin fet sinó esperar-ho, però quan K. es va adonar que li mancava el barret, que s’havia quedat a la seva cambra, van córrer tots tres l’un darrere l’altre a buscar-lo, cosa que era prou per a indicar que es trobaven una mica violents. K. no es va moure i els va mirar com passaven per les dues portes obertes, i el darrer era naturalment l’indolent de Rabensteiner, que només havia engegat un trot tot elegant. Kaminer li va donar el barret, i K. es va haver de recordar expressament, cosa que per altra banda tot sovint se li feia necessària dins el banc mateix, que el somriure de Kaminer no era pas deliberat, més que més que de cap manera no li hauria estat possible de somriure deliberadament. Després, al rebedor, la senyora Grubach, que no feia pas gaire cara de sentir-se culpable, va obrir la porta de l’apartament perquè sortís tothom, i K. li va mirar, tal com feia sovint, la veta del davantal, que s’enfonsava fins a una tan innecessària profunditat dins el seu cos revingut. A baix K., amb el rellotge a la mà, es va decidir a agafar un taxi, per no augmentar innecessàriament el retard, que ja era de mitja hora. Kaminer va córrer cap a la cantonada a buscar el cotxe, i els altres dos es veia clar que feien tot el que podien per distreure K., fins que de sobte Kullich va assenyalar la porta de la casa del davant, per on tot just sortia l’homenàs de la barba roja i, una mica desconcertat de primer moment pel fet que es deixava veure de cos sencer, reculava i es repenjava a la paret. Els dos vells devien baixar encara les escales. K. es va irritar que Kullich li hagués assenyalat l’home, que ell ja havia vist abans, i que fins i tot havia esperat. «No se’l miri!», va llançar, sense adonar-se com feia estrany que algú s’adrecés en aquell to a homes independents. Però tampoc no va caldre cap explicació, perquè en aquell moment va arribar el cotxe, hi van pujar i van arrencar. Aleshores K. es va recordar que no s’havia fixat com se n’anaven l’inspector i els guardes, o sigui que l’inspector li havia tapat els tres empleats, i successivament els empleats l’inspector. Tot allò no demostrava gaire presència d’esperit, i K. es va fer el propòsit de vigilar-se més en aquell respecte. Tanmateix, encara es va girar enrere sense voler i es va decantar enfora del cotxe, per guaitar si no podria encara veure l’inspector i els guardes. Però de seguida es va tornar a girar i es va repapar còmodament al racó, sense haver ni tan sols fet la provatura de cercar ningú. Encara que no ho aparentava, precisament aleshores li hauria agradat que li parlessin, però aquells tres semblaven de sobte cansats; Rabensteiner mirava cap a la dreta del cotxe, Kullich cap a l’esquerra, i només Kaminer li posava a la disposició la seva ganya somrient, sobre la qual, per desgràcia, la pietat impedia de fer cap broma.

Aquella primavera, K. havia agafat el costum de passar els vespres de tal manera que, un cop acabada la feina, sempre que encara li era possible (perquè la majoria dels dies es quedava a l’oficina fins a les nou), feia una petita passejada sol o amb altres empleats, i després se n’anava a una cerveseria on seia, usualment fins a les onze, amb una tertúlia de senyors la majoria vells. Però també es donaven excepcions en aquell programa, quan per exemple el director del banc, que apreciava molt la seva capacitat de treball i la confiança que s’hi podia posar, convidava K. a donar un tomb amb auto o a sopar a la seva torre. A més a més, un cop la setmana K. anava a casa d’una certa senyoreta que es deia Elsa, la qual treballava de cambrera de bar de nit i fins tard a la matinada, i de dia rebia totes les visites al llit.

Aquell vespre però (el dia havia passat de pressa, entremig de molta feina urgent i de moltes felicitacions d’aniversari, honroses i amicals), K. volia tornar-se’n de seguida a casa. Tot el dia, a cada petita pausa de la feina, hi havia pensat. Sense entendre’s ell mateix ben bé, li semblava que els incidents del matí havien portat un gran desori a tota la casa de la senyora Grubach, i que precisament ell hi feia falta per a restaurar l’ordre. Però un cop l’ordre restaurat, tot rastre dels incidents s’eliminaria i tot reprendria el seu curs d’abans. Dels tres empleats, en particular, no hi havia res a témer; ja s’havien tornat a enfonsar dins la gran massa del personal del banc, i no s’hi remarcava cap canvi. K. els havia cridats sovint al seu despatx, un per un o alhora, sense cap altre fi sinó d’observar-los, i sempre els havia pogut deixar anar tranquil.

Quan, a dos quarts de deu del vespre, va arribar davant la casa on vivia, es va topar a la porta del carrer amb un xicot, que s’estava eixancarrat i fumava una pipa. «¿Vostè qui és?», va preguntar de seguida K. i va acostar la cara a la del xicot, perquè dins la penombra de l’entrada no s’hi veia gaire. «Sóc el fill del porter, per servir-lo», va respondre el xicot, que es va treure la pipa de la boca i es va enretirar a una banda. «¿El fill del porter?», va preguntar K., i amb el bastó picava impacient a terra. «¿El senyor desitja alguna cosa? ¿Vol que cridi el pare?». «No, no», va dir K., i a la seva veu hi havia un to indulgent, com si el xicot hagués comès alguna malifeta però ell li ho perdonés. «Molt bé», va dir després i va continuar endavant, però abans de pujar l’escala encara es va girar.

Hauria pogut anar-se’n directe a la seva cambra, però com que volia parlar amb la senyora Grubach li va anar a trucar a la porta. La dona sargia una mitja, asseguda davant la taula on hi havia tot un munt de mitges velles. Nerviós, K. es va excusar d’entrar tan tard, però la senyora Grubach el va rebre amb molta amabilitat i no va voler ni sentir parlar d’excuses, va dir que ell seria tothora ben rebut, que prou sabia que ella el tenia pel seu millor rellogat, el més apreciat. K. va fer el tomb de la cambra amb els ulls, i tot havia tornat a l’estat d’abans, i ja s’havien endut la vaixella de l’esmorzar que al matí hi havia damunt la tauleta vora la finestra. «Les mans de les dones fan molta feina sense soroll», va pensar ell, que per la seva banda potser hauria pogut trossejar la vaixella allí mateix, però certament no hauria estat capaç d’endur-se-la. Es va mirar la senyora Grubach amb una mena d’agraïment. «¿Per què treballa fins tan tard?», va preguntar. Seien tots dos costat per costat, i de tant en tant K. enfonsava les mans dins el munt de les mitges. «Hi ha molta feina», va dir ella, «tot el dia em dec als rellogats, i, si vull endreçar les coses meves, només em queden els vespres». «Avui li dec haver donat molta feina de més a més». «¿Com s’entén?», va dir ella, una mica més interessada, i va descansar les mans a la falda. «Em refereixo als homes que hem tingut aquest matí». «Ah, allò», va dir ella, tornant a la seva calma, «no m’ha donat pas cap mica de feina». K., sense dir res, se la va mirar com es posava altre cop a sargir la mitja. Fa cara d’estranyar-se que jo en parli, va pensar, fa cara de no trobar bé que li’n parli. Motiu de més per a fer-ho. Només tinc una vella amb qui en puc parlar. «Bé li ha d’haver donat feina», va dir, «però no es repetirà mai més». «No, no es pot repetir mai més», va dir ella, confortadora, i va adreçar a K. un somriure gairebé dolorós. «¿Ho diu sincerament?», va preguntar K. «Sí», va dir ella més baixet, «però el principal és que vostè no s’hi amoïni massa. Passen tantes coses, en aquest món! Miri, senyor K., ara que vostè em parla amb tanta confiança, li puc confessar que he escoltat una mica darrere la porta, i que els guardes també m’han contat unes quantes coses. La felicitat de vostè està en joc, després de tot, i li asseguro que a mi m’importa molt, potser més que no m’escau, perquè al capdavall només sóc la dispesera. Bé doncs, he sentit unes quantes coses, però mentiria si li digués que són coses gaire greus. No. És clar que l’han arrestat, però no pas com s’arresta un lladre. Quan un es veu arrestat com un lladre, sí que és una mala cosa, però aquest arrest… A mi em fa l’efecte que és una cosa sàvia, dispensi’m si dic bestieses, em fa l’efecte que és com una cosa sàvia, que jo és clar que no l’entenc, però que tampoc no l’hem d’entendre».

«No és pas cap bestiesa, senyora Grubach, això que vostè diu, o en tot cas jo sóc almenys del mateix parer, però vaig més lluny i tinc un judici més sever que vostè, i en comptes de considerar-ho com una cosa sàvia, jo considero que és no res. M’han agafat de sorpresa, vet aquí. Si, de seguida que m’he despertat, no hagués perdut l’esma perquè l’Anna no entrava, i m’hagués llevat i sense fer cas de ningú que em sortís al pas hagués vingut a trobar-la a vostè, i si per una vegada, posem per cas, hagués esmorzat a la cuina i li hagués encomanat a vostè que em portés la roba de la cambra, en una paraula, si jo m’hagués comportat com una persona entenimentada, no hauria passat res més, i tot el que ha succeït s’hauria ofegat de bon principi. Però és que estem tan poc preparats! Al banc, per exemple, estic ben preparat, allí sí que no em podria passar res de semblant, allí tinc un ordenança exclusivament al meu servei, a la taula, davant els meus ulls, tinc el telèfon exterior i el telèfon interior, sempre entra gent, clients i empleats, però sobretot és que em trobo ficat dins la continuïtat del treball i tinc sempre el cap clar, allí fins i tot em divertiria de veure’m encarat amb un cas així. Be, ara ja són coses passades i en realitat no tenia ganes de parlar-ne més, només volia sentir el parer de vostè, el parer d’una dona de seny, i he tingut una gran satisfacció de veure que ens entenem. Però ara m’ha de donar la mà, una entesa així s’ha de reforçar amb una estreta de mans».

¿I si no em donés la mà? L’inspector no me l’ha donada, pensava ell, i es mirava la dona d’una manera diferent d’abans, posant-la a prova. Ella es va aixecar perquè ell també s’havia aixecat, i es trobava una mica cohibida perquè no tot allò que K. havia dit se li havia fet comprensible. Com a conseqüència de la seva cohibició va dir una cosa que no volia pas dir i que no era gens oportuna. «No s’ho prengui tan a la valenta, senyor K.», va fer amb una veu llagrimosa, i naturalment descuidant-se de donar-li la mà. «No sabia pas que m’ho prenia tan a la valenta», va dir K., de sobte cansat i veient el poc preu de totes les enteses amb aquella bona dona.

Quan era vora la porta, va preguntar encara: «¿Que és a casa, la senyoreta Bürstner?». «No», va dir la senyora Grubach, i va embolicar aquella eixuta informació amb un somriure de simpatia comprensiva per bé que retardada. «És al teatre. ¿Li vol alguna cosa? ¿Vol que jo li ho transmeti?». «Oh no, només volia dir-li quatre paraules». «No sé pas a quina hora tornarà. Quan se’n va al teatre, acostuma a retirar tard». «No té gens d’importància», va dir K., i ja es girava amb el cap acotat per travessar la porta i sortir. «Només me li volia excusar d’haver fet ús de la seva cambra, aquest matí». «No cal pas que ho faci, senyor K., vostè té massa consideracions. La senyoreta no sap res de res, aquest matí havia sortit molt d’hora, i ara s’ho ha trobat tot ben endreçat, miri-s’ho vostè mateix». I va obrir la porta de la senyoreta Bürstner. «Gràcies, ja me la crec», va dir K., però va entrar per la porta oberta. La lluna lluïa quieta dins la cambra fosca. En la mesura que s’hi veia, tot semblava en efecte endreçat, i ni tan sols hi havia la brusa penjant a la balda de la finestra. Feia impressió com es dreçaven els coixins del llit, mig exposats a la llum de la lluna. «La senyoreta retira tard molt sovint», va dir K., i es va mirar la senyora Grubach com si ella en fos responsable. «La gent jove són així», va dir la senyora Grubach en un to d’excusa. «És clar, és clar», va dir K., «però se’n pot fer un gra massa». «I ben fàcil que és», va dir la senyora Grubach, «no sap quina raó té, senyor K. Miri, potser ara mateix ve a tomb. Que consti que no vull dir cap mal de la senyoreta Bürstner, que és una bona noia i me l’estimo molt, amable, com cal, i puntual i treballadora; tot això per a mi val molt, però una cosa s’ha de reconèixer, i és que hauria de tenir més orgull, de ser més retreta. Aquest mes, ja me l’he trobada dues vegades per carrers poc transitats, i sempre anava amb un senyor diferent. Per a mi és molt violent, i no en parlaria mai amb ningú sinó amb vostè, és la puríssima veritat, senyor K., però, sabent-me molt de greu, vindrà un dia que n’hauré de parlar cara a cara amb aquesta senyoreta. I també hi ha unes quantes cosetes més que em fan malpensar». «S’equivoca de mig a mig», va dir K., amb una ira que gairebé no podia amagar, «i veig ben clar que m’ha entès malament el que he dit de la senyoreta; jo no tirava pas per aquest camí. I la previnc expressament que no té cap dret a dir res a la senyoreta. Tot ho ha vist malament; jo conec molt bé la senyoreta, i no hi ha cap mica de veritat en tot això que vostè em conta. Ara, potser em passo de la ratlla, jo no sóc ningú per a privar-la de fer res. Digui el que vulgui. Bona nit». «Senyor K.», va dir la senyora Grubach suplicant, i va empaitar K. fins a la seva porta, que ja tenia oberta, «li asseguro que encara no tinc pensat de dir res a la senyoreta, abans m’hi miraré molt i veuré si surten altres coses, vostè és l’única persona amb qui m’he descansat de tot el que sabia. Al capdavall, em penso que una fa favor a tots els rellogats, quan malda per tenir la dispesa neta. Jo només vaig perquè no ens entri la brutícia». «Que no ens entri la brutícia!», va cridar encara K. per l’escletxa de la porta. «Si vol tenir la dispesa neta, el primer que li toca és de treure’m a mi». I aleshores va tancar la porta, i ja no va fer cas d’uns trucs febles que va sentir.

En canvi, com que no tenia gens de son, va decidir d’estar-se despert i d’aprofitar l’ocasió per a descobrir quan tornaria la senyoreta Bürstner. Potser encara s’ho podria fer venir bé, ni que l’hora no fos gens adequada, per a dir-li quatre paraules. Acotat a la finestra, tancava els ulls cansats, i un moment va pensar fins i tot a castigar la senyora Grubach i a convèncer la senyoreta Bürstner que deixessin tots dos alhora la dispesa. Però de seguida ho va trobar brutalment exagerat, i fins i tot va sospitar d’ell mateix, que no portés de cap de mudar-se per culpa dels incidents d’aquell matí. Res no hauria estat més ximple, i sobretot més inútil i menyspreable.

Quan en va tenir prou de guaitar el carrer buit, es va ajeure al canapè, deixant una mica oberta la porta que donava al rebedor per poder veure de seguida des d’allí tothom que entrava al pis. Fins pels volts de les onze s’hi va estar ajagut, sense moure’s, fumant un cigar. Però aleshores no es va poder aguantar més, i va fer unes quantes passes pel rebedor, com si amb allò pogués apressar l’arribada de la senyoreta Bürstner. No la desitjava pas particularment, ni tan sols arribava a afigurar-se-la amb precisió, però volia parlar-li i l’irritava que, amb la seva vinguda tardana, portés també desfici i desordre a l’acabament d’aquell dia. Era culpa d’ella que ell no hagués sopat i que hagués renunciat també a visitar Elsa, tal com aquell dia tocava. Però encara es podia rescabalar de les dues coses alhora, només que se n’anés al bar on l’Elsa servia.

Ho havia de fer, un cop enllestida la conversa amb la senyoreta Bürstner.

Eren dos quarts de dotze ben tocats, quan es van sentir passos al replà. K. es passejava amunt i avall, capficat, pel rebedor com si fos la seva mateixa cambra, i es va acuitar a passar darrere la seva porta. Era la senyoreta Bürstner que arribava. Va tremolar mentre tancava el pis, i es va estrènyer un xal de seda que li cobria les menudes espatlles. Passat un moment, hauria entrat dins la seva cambra, on tanmateix K. no es podia pas introduir a mitjanit.

Calia doncs que li parlés aleshores, però per mala sort s’havia descuidat d’encendre l’electricitat a la seva cambra, de manera que si sortia de la cambra fosca faria la impressió que li havia parat una emboscada, o si més no l’espantaria. Sense saber què fer i com que no podia perdre temps, va xiuxiuejar per l’escletxa de la porta: «Senyoreta Bürstner». Es va sentir amb un to de prec, no pas de crida. «¿Que hi ha algú, aquí?», va preguntar la senyoreta Bürstner, mirant amb els ulls tots oberts. «Sóc jo», va dir K., i va fer unes quantes passes endavant. «Ah, el senyor K.!», va dir la senyoreta Bürstner somrient, «bona nit», i li va donar la mà. «Voldria parlar un instant amb vostè, ¿em permet de fer-ho ara?». «Ara?», va preguntar la senyoreta Bürstner, «¿cal que sigui ara? Fa una mica estrany, ¿no li sembla?». «Des de les nou que l’espero». «Ah, però jo era al teatre, no en sabia pas res, de vostè». «El motiu del que li vull dir no s’ha presentat fins avui mateix». «No, si en principi no hi tinc res en contra, només que no m’aguanto dreta de cansament. Val més que entri un parell de minuts a la meva cambra. Aquí no podem enraonar de cap de les maneres, despertaríem tothom, i encara em sabria més greu per a nosaltres que per a ells. Esperi’s, encenc el llum a la meva cambra, i després apagui el llum d’aquí». K. ho va fer, i encara es va esperar fins que la senyoreta Bürstner el va cridar de la seva cambra en veu baixa. «Assegui’s», va dir ella i li va assenyalar l’otomana; però per la seva banda va restar dreta vora la columna del llit, malgrat tot aquell cansament de què havia parlat, sense ni treure’s el barret, que era petit però ornat amb una superabundància de flors. «I doncs, ¿què vol? Li asseguro que tinc curiositat». Es va encreuar una mica de turmells. «Potser em dirà», va començar K., «que l’afer no era pas prou urgent per a parlar-ne ara, però…». «No m’escolto mai els preàmbuls», va dir la senyoreta Bürstner. «Tinc doncs la feina més fàcil», va dir K. «Avui de bon matí, en certa manera per culpa meva, la seva cambra ha estat una mica trasbalsada, i ha estat obra d’uns estranys contra la meva voluntat, i tanmateix per culpa meva, tal com he dit. És d’això que volia presentar-li excuses». «¿La meva cambra?», va preguntar la senyoreta Bürstner, i va examinar K. en comptes de la cambra. «Tal com li dic», va afirmar K., i per primera vegada l’un va mirar els ulls de l’altre. «Quant a la manera com això s’ha produït, no cal que hi gastem paraules». «Però si és el punt realment interessant!», va dir la senyoreta Bürstner. «No», va dir K. «Bé», va dir la senyoreta Bürstner, «jo no vull tafanejar secrets, si vostè insisteix que no m’interessa, no li ho discutiré pas. Les excuses que m’ofereix, les accepto amb molt de gust, sobretot en vista que no descobreixo cap rastre de trasbals». Amb les mans obertes a la cintura, va donar el tomb de la cambra. Es va aturar davant l’estor de les fotos. «Però no, miri!», va cridar. «M’han esbarriat totes les fotografies! És odiós. De manera que algú se m’ha ficat sense permís a la cambra». K. va fer que sí amb el cap i per dins va maleir l’empleat Kaminer, que no se sabia mai reprimir aquell neci bellugueig sense finalitat. «És una cosa ben curiosa», va dir la senyoreta Bürstner, «que ara em vegi obligada a prohibir-li una cosa que vostè mateix s’hauria hagut de prohibir, i és d’entrar dins la meva cambra quan jo no hi sóc». «Però senyoreta», va dir K., i es va acostar també a les fotos, «ja li he explicat que no sóc pas jo qui m’he pres llibertats amb les seves fotografies; però com que vostè no s’ho creu, he de reconèixer que la comissió instructora s’ha fet acompanyar per tres empleats del banc, i n’hi ha un, que el faré expulsar a la primera ocasió, que deu haver toquejat les fotos. Sí, ha vingut una comissió instructora», va afegir K., veient que la senyoreta se’l mirava interrogadora. «¿Per a vostè?», va preguntar la senyoreta. «Sí», va respondre K. «On s’és vist!», va cridar la noia rient. «I doncs», va dir K., «¿és que vostè creu que sóc innocent?». «Home, innocent…», va dir la noia, «no em vull pas comprometre en un instant a un judici que qui sap quines conseqüències pot tenir; després de tot jo no el conec, i un delinqüent ha d’haver fet una cosa greu, perquè li engeguin a sobre tota una comissió instructora. Però si a vostè l’han deixat en llibertat, o en tot cas jo el veig massa tranquil perquè es pugui haver escapat de la presó, sembla que no deu haver comès cap delicte gros». «Sí», va dir K., «però la comissió podria haver descobert que sóc innocent, o potser no tan culpable com s’havia suposat». «Naturalment, és una altra possibilitat», va dir la senyoreta Bürstner amb l’atenció ben desperta. «Ja ho veu», va dir K., «vostè no té gaire experiència de les coses dels tribunals». «No, no en tinc», va dir la senyoreta Bürstner, «i molt sovint ho lamento, perquè jo ho voldria saber tot, i justament els afers dels tribunals m’interessen moltíssim. ¿Oi que un tribunal té un atractiu molt especial? Però els meus coneixements en aquest aspecte s’eixamplaran aviat, perquè el mes que ve començo a treballar de secretària en un despatx d’advocat». «Quina sort», va dir K., «aleshores em podrà ajudar una mica en el meu procés». «Bé podria ser», va dir la senyoreta Bürstner, «¿i doncs per què no? M’agrada de fer servir els meus coneixements». «Per això ho he dit de bona fe», va assegurar K., «o si més no amb la mitja bona fe amb què vostè ho ha dit. Per a fer-hi intervenir un advocat, l’afer és massa insignificant, però un conseller podria ser molt bé que em fes falta». «Sí, però si he de fer de consellera, hauré de saber de què es tracta», va dir la senyoreta Bürstner. «Vet aquí el mal», va dir K., «que jo mateix no ho sé». «Així doncs, tot ha estat parar-me una burla», va dir la senyoreta Bürstner, excessivament decebuda. «No veig quina necessitat hi havia de triar les altes hores de la nit per a enredar-me». I es va allunyar del racó de les fotos, on havien passat tant de temps plegats. «De cap de les maneres, senyoreta», va dir K., «no faig cap broma. ¿Per què no em vol creure? Tot el que sé, li ho he dit. Fins i tot més que no sé, perquè no es tractava pas d’una comissió instructora; però com que no sé com dir-ne l’anomeno així. No s’ha fet cap instrucció de res, només m’han arrestat, però eren una comissió». La senyoreta Bürstner es va asseure a l’otomana i va riure altre cop. «¿I com ha anat la cosa?», va preguntar. «Ha estat esgarrifós», va dir K., però en aquell moment no hi pensava, perquè el captivava del tot la visió de la senyoreta Bürstner, que descansava la cara en una mà i repenjava el colze al coixí de l’otomana, mentre amb l’altra mà s’acariciava a poc a poc el costat. «Això és massa general», va dir. «¿Què, és massa general?», va preguntar K. Després hi va caure i va preguntar: «¿Vol que li mostri com ha anat?». Es volia bellugar, però no se’n volia anar. «Estic molt cansada», va dir la senyoreta Bürstner. «Com que ha tornat tan tard», va dir K. «I ara per acabar em fa retrets! Me’ls mereixo, perquè no l’hauria d’haver deixat entrar. Tampoc no n’hi havia cap necessitat, s’ha demostrat prou». «Era molt necessari, ara ho veurà», va dir K. «¿Em permet que m’endugui la tauleta de nit de vora el llit?». «I ara, quin acudit!», va dir la senyoreta Bürstner. «És clar que no li ho permeto!». «Aleshores, no li puc mostrar com ha anat», va dir K., excitat, com si li fessin un dany sense mesura. «Oh, si sense això no tindríem la representació, pot passejar la tauleta tant com vulgui», va dir la senyoreta Bürstner, i al cap d’un moment va afegir amb una veu més feble: «Estic tan cansada, que permeto coses que no estan bé». K. va posar la tauleta al mig de la cambra i s’hi va asseure al darrere. «Vostè s’ha d’imaginar exactament la col·locació dels personatges, és molt interessant. Jo sóc l’inspector, allí al bagul hi ha dos guardes asseguts, al racó de les fotos tres joves s’estan drets. A la balda de la finestra, hi penja, sigui dit de passada, una brusa blanca. I ara comença l’acció. No, que m’he descuidat de mi mateix. El personatge més important, que sóc jo, és aquí, davant la tauleta. L’inspector s’asseu amb tota la barra, una cama sobre l’altra, el braç aquí penjant-li del respatller, un podall de primera. I ara sí que comencem de veres. L’inspector em crida com si m’hagués de despertar, fa un crit que retruny, i ho sento molt però, si li ho vull fer comprendre, també he de cridar; de totes maneres l’única cosa que crida és el meu nom». La senyoreta Bürstner, que s’ho escoltava somrient, es va posar l’índex davant la boca per prevenir que ell cridés, però no hi va ser a temps. K. havia entrat massa dins el seu paper, i va fer un crit lent de: «Josef K.!», certament no pas tan fort com havia amenaçat, però tanmateix prou fort perquè la crida, un cop tallada amb brusquedat, fes l’efecte que s’apilotava un instant abans d’escampar-se per la cambra.

Aleshores es va sentir trucar a la porta de la peça veïna, amb cops forts, secs i regulars. La senyoreta Bürstner es va tornar pàl·lida i es va posar una mà damunt el cor. K. es va astorar molt, justament perquè va tardar una estona a poder pensar en res sinó en els incidents del matí i en la noia davant qui els representava. Encara no s’havia refet que va saltar cap a la senyoreta Bürstner i li va agafar la mà. «No tingui por», va xiuxiuejar, «jo m’encarrego d’arreglar-ho tot. ¿Però qui pot ser? Aquí al costat només hi ha la sala, i ningú no hi dorm». «No», va xiuxiuejar la senyoreta Bürstner a l’orella de K., «des d’ahir hi dorm un nebot de la senyora Grubach, un capità. No hi ha cap altra cambra lliure. Jo tampoc no me’n recordava. ¿Però per què havia de llançar un crit així? Que desgraciada que em sento!». «No en té cap motiu», va dir K., i quan ella es va deixar caure altre cop damunt els coixins, li va besar el front. «Fora, fora», va dir ella, i es va redreçar de seguida, «vagi-se’n d’aquí, vagi-se’n, ¿què s’ha proposat, que no comprèn que ell escolta a la porta, que ho sent tot? Com em turmenta, vostè!». «No me n’aniré», va dir K., «fins que vostè s’hagi calmat una mica. Vingui a l’altre cantó de la cambra, d’allí no ens pot sentir». Ella s’hi va deixar menar. «Vostè no s’adona», va dir ell, «que reconec que tot plegat és desagradable per a vostè, però de cap manera no és perillós. Ja sap com la senyora Grubach, que en això té l’última paraula, sobretot des del moment que el capità és nebot seu, m’adora literalment i s’empassa tot el que li dic. Per altra banda depèn de mi, perquè li tinc deixada una quantitat grossa. Tot el que vostè proposi per a explicar que siguem aquí plegats, ho faig meu només que pugui tenir una mica d’utilitat, i em comprometo a convèncer la senyora Grubach que es cregui l’explicació, no sols de cara al públic, sinó que se la cregui amb tota sinceritat. A mi, no cal que em tingui cap mirament. Si vostè vol que sigui dit que jo l’he assaltada, la senyora Grubach serà informada en aquest sentit i s’ho creurà sense retirar-me la confiança, perquè em segueix en tot». La senyoreta Bürstner, callada i una mica encongida, mirava a terra. «¿I per què no s’hauria de creure la senyora Grubach que jo l’he assaltada?», va dir K. Li mirava el cabell, un cabell tirant a roig, amb una ratlla al mig, tallat avall, que s’arrodonia amb una forma neta i compacta. Esperava que ella li tornaria la mirada, però ella va dir sense canviar d’actitud: «Dispensi’m, m’han espantat els trucs sobtats més que les conseqüències que la presència del capità pugui portar. Tot era tan callat després del seu crit! I després han trucat, per això m’he espantat tant, i jo seia prop de la porta i sentia els trucs al meu damunt. Li agraeixo la seva proposta, però no l’accepto. Em sé fer responsable de tot el que passa a la meva cambra, davant de qui sigui. Em sorprèn que vostè no s’adoni de com és d’humiliant per a mi la seva proposta, deixant de banda la bona intenció, que naturalment reconec. Però ara vagi-se’n, deixi’m sola, em fa encara més falta que abans. El parell de minuts que m’ha demanat s’han convertit en mitja hora o més». K. li va agafar la mà i després el puny. «¿Però no me’n guarda rancor?», va dir. Ella li va enretirar la mà i va respondre: «No, no, mai no guardo rancor a ningú». Ell li va tornar a agafar el puny, i ella aleshores ho va tolerar i així el va menar fins a la porta. Ell estava ben decidit a sortir. Però davant la porta, com si no s’hagués esperat de trobar-se allí amb una porta, es va quedar clavat, i va ser el moment que la senyoreta Bürstner va aprofitar per a deseixir-se, per a obrir la porta i per a sortir al rebedor, i des d’allí va dir a K.: «Ara vingui, per favor». Va assenyalar la porta del capità, per sota la qual es veia una ratlla de llum. «Miri, té el llum encès, i es diverteix amb nosaltres». «Vinc de seguida», va dir K., va sortir corrents, la va agafar, i li va besar la boca i després tota la cara, tal com un animal assedegat passa la llengua per tota la pica de la font per fi trobada. Per acabar li va besar el coll, al punt just de la gola, i hi va deixar els llavis molt de temps. Una fressa que sortia de la cambra del capità li va fer aixecar la mirada. «Ara me’n vaig», va dir, i volia anomenar la senyoreta Bürstner pel nom de bateig, però no el sabia. Ella va acotar el cap cansada, ja mig girada va deixar que ell li besés la mà com si no se n’adonés, i, ajupida, va entrar a la cambra. Poc després, K. era al llit. Es va adormir de seguida; però abans va meditar encara una mica sobre el seu comportament, i n’estava molt satisfet; tanmateix, el va sorprendre de no estar-ho encara més. I és que, per culpa del capità, se sentia seriosament preocupat per la senyoreta Bürstner.





PRIMER INTERROGATORI


A K. li va ser notificat per telèfon que diumenge vinent tindria lloc una petita enquesta sobre el seu afer. Li van indicar expressament que les enquestes com aquella se seguirien, si bé potser no totes les setmanes, en tot cas molt sovint. Per una banda, l’interès general era d’enllestir el procés de pressa, i per altra banda els interrogatoris havien d’anar molt a fons en tots els ordres, i això volia dir que serien molt fatigosos i mai no podrien allargar-se gaire. Per això s’havia escollit aquella sortida, d’interrogatoris molt freqüents però curts. Quant a determinar el diumenge com a dia dels interrogatoris, es feia per no destorbar K. en la seva feina professional. Es donava per suposat que ell hi estava d’acord, però si desitjava alguna altra data s’hi accediria en la mesura de les possibilitats. Per exemple, els interrogatoris podrien també fer-se de nit, però aleshores probablement K. no es trobaria prou fresc. Fos com fos, si K. no hi objectava res, la data de diumenge es donava per fixada. I evidentment es donava per sobreentès que ell hi havia de comparèixer, això sens dubte no calia remarcar-li-ho. Li van donar el número de la casa on s’havia de presentar; era una casa d’un carrer de barri allunyat, on K. no havia posat mai encara els peus.

K. va penjar el receptor sense respondre, un cop rebuda aquella notificació. Ja s’havia decidit a comparèixer diumenge. No hi havia dubte que li calia, perquè el procés es posava en marxa i ell ho havia d’aturar. Aquell primer interrogatori havia de ser també el darrer. S’estava meditatiu davant l’aparell, i de sobte va sentir al seu darrere la veu del vice-director que volia telefonar i es trobava el pas barrat per K. «¿Males notícies?», va preguntar descuradament el vice-director, no pas perquè volgués informar-se de res, sinó per allunyar K. de l’aparell. «No, no», va dir K., i es va enretirar a una banda però no se’n va anar. El vice-director va agafar el receptor, i mentre esperava la connexió telefònica es va girar i va dir: «Una pregunta, senyor K.: diumenge a primera hora, ¿que li vindria bé de venir amb un grup d’amics que es reuniran al meu iot? Jo hi tindria molt de gust. Serem força colla, i segurament hi trobarà coneguts. Hi haurà el fiscal Hasterer. ¿Vol venir? Vingui, per favor!». K. provava de fixar-se en allò que el vice-director li deia. No era pas una cosa insignificant per a ell, perquè mai no s’havia entès bé amb el vice-director, i aquella invitació significava un intent de l’altre per conciliar-se’l, i mostrava com K. s’havia fet important al banc i tot el valor que els alts empleats donaven a la seva amistat o almenys a la seva imparcialitat. El vice-director s’humiliava en oferir-li aquella invitació, encara que ho fes mentre esperava la comunicació i allunyant-se l’aparell de la boca. Però K. hi va haver de fer seguir una altra humiliació, en dir-li: «Moltes gràcies, em sap molt de greu, però diumenge no tindré temps, ja tinc un altre compromís». «Llàstima», va dir el vice-director, i es va dedicar a la seva conversa telefònica, perquè en aquell moment li donaven la comunicació. No va ser pas una conversa curta, però K., esmaperdut com estava, es va quedar tot el temps enganxat a l’aparell. Fins que el director va penjar, no va tenir un surt, i aleshores va dir, per mirar d’excusar ni que només fos una mica la seva importuna presència: «Fa un moment m’han telefonat i m’han citat, però s’han descuidat de dir-me l’hora». «Torni a trucar i pregunti-ho», va dir el vice-director. «No val pas tant la pena», va dir K, encara que amb allò s’ensorrava encara més la seva excusa d’abans, ja no gaire perfecta. Quan se n’anaven, el vice-director li va donar encara conversa, sobre altres coses. K. també es va forçar a respondre, però no pensava sinó que el millor seria de presentar-se diumenge a les nou del matí, que era l’hora que en dies d’entre setmana obrien els jutjats.

El diumenge va fer un dia tèrbol. K. es trobava molt cansat, perquè la seva tertúlia havia tingut una cosa a celebrar i s’havien estat al cafè fins molt tard. Se’n va anar de poc que no es despertés. Amb presses, sense temps per a meditar i per a coordinar els diversos plans que s’havia empescat durant la setmana, es va vestir i, sense esmorzar, va córrer cap al barri que li havien assenyalat. El curiós va ser que, tot i que tenia ben poc temps per a badoquejar, va veure els tres empleats complicats en el seu cas, Rabensteiner, Kullich i Kaminer. Els dos primers anaven en un tramvia que va creuar el camí de K., però Kaminer seia a la terrassa d’un cafè i, tot just al moment que K. hi passava pel davant, va guaitar encuriosit per damunt la barana. Tots tres el devien veure i els devia fer estrany com corria el seu superior; una mena de bravata havia retingut K. d’agafar un cotxe: li repugnava de rebre cap auxili, ni que fos el més insignificant, de cap estrany en aquell afer; i tampoc no volia entendre’s amb ningú ni posar-lo remotament al corrent. I finalment, tampoc no li feia cap gràcia de rebaixar-se davant la comissió interrogadora amb un excés de puntualitat. De totes formes corria per arribar al més prop possible de les nou, encara que ni tan sols l’havien convocat per a cap hora determinada.

S’havia afigurat que coneixeria la casa de lluny, per algun signe que ell mateix no es representava ben bé, o per algun moviment especial davant la porta, que ja distingiria abans d’arribar-hi. Però la Juliusstrasse, on havia de trobar-la i al capdavall de la qual K. es va aturar, tenia a banda i banda cases totes ben uniformes: cases de pisos, altes, grises, poblades per gent pobra. Aleshores, diumenge al matí, a la majoria de les finestres s’hi veia algú, i homes en mànigues de camisa guaitaven i fumaven, o bé, amb cura i tendresa, aguantaven nens petits damunt l’ampit. A d’altres finestres s’amuntegava molt amunt roba de llit, i de tant en tant una dona escabellada treia el cap per sobre. Es feien crits els uns als altres de l’un costat a l’altre de carrer, i un crit d’aquells, tot just damunt de K., va fer riure molt. Repartides regularment pel llarg carrer, hi havia botiguetes una mica ensotades on s’arribava baixant uns quants graons, i on venien un comestible o altre. Hi entraven o en sortien dones, o s’estaven a l’escaleta i xerraven. Un verdulaire ambulant, que feia el pregó de la seva mercaderia per a les finestres d’enlaire i anava tan distret com K., de poc el va fer caure amb el carret. Al mateix moment, un gramòfon que s’havia gastat per barris millors va engegar la seva música d’assassinat.

K. es va ficar una mica més carrer endins, a poc a poc, com si li sobrés temps o com si el jutge instructor se l’hagués d’estar mirant des d’alguna finestra i sabés doncs que ja havia comparegut. Feia poc que havien tocat les nou. No va trobar la casa fins força lluny, i era d’una grandària poc usual; la portalada sobretot era alta i ampla. Es veia que l’havien pensada per als camions dels diversos magatzems que, tancats aleshores, hi havia tot al voltant del gran pati, i que presentaven els rètols d’algunes firmes que K. coneixia a través de les transaccions del banc. Contra el seu costum de sempre, es va fer cabal de totes aquelles aparences exteriors, aturat una estona a l’entrada del pati. Prop seu, un home descalç assegut en una caixa llegia el diari. Dos noiets es gronxaven amb un carretó de mà. Una mosseta renocada, en camisa de dormir, s’estava davant una font i es fixava en K. tot omplint el càntir. En un cantó del pati, una corda tibada entre dues finestres aguantava ja roba estesa, i a sota hi havia un home que, amb un crit de tant en tant, dirigia la feina dels qui l’estenien.

K. es va girar cap a l’escala per pujar fins al jutjat, però es va quedar altre cop aturat, perquè va veure que al pati hi havia tres portals més d’escala, i al capdavall de tot semblava que un corredor estret duia a un segon pati. El va irritar que no li haguessin precisat millor on tenien el despatx. El tractaven tanmateix amb una estranya desatenció o negligència, i es va proposar de dir-los-ho ben alt i clar. Va acabar de totes formes pujant l’escala, i anava jugant mentalment amb el record d’una dita del guarda Willem, que la culpa cridava el tribunal, d’on es deduïa, prenent-s’ho estrictament, que el despatx dels interrogatoris s’havia de trobar a la mateixa escala per on a K. se li acudís d’enfilar-se.

Quan pujava va fer nosa a molts nens que jugaven per l’escala i que li van clavar uns ulls ferotges mentre els passava per entremig. «La primera vegada que em toqui de tornar per aquí», es va dir, «he de portar caramels per a fer-me’ls meus, o bé un bastó per a fer-los creure». Fins i tot, per a posar el peu al primer replà, es va haver d’esperar fins que una bala que rodolava va fer tot el seu trajecte, i als camals dels pantalons se li penjaven dos brivalls amb la cara marcada per un biaix de xava adult; si se’ls hagués provat d’espolsar els hauria fet mal, i li feia por la seva cridòria.

Al primer replà va començar de veres la recerca. Com que no podia pas preguntar pel jutjat instructor, es va empescar un fuster que es deia Lanz (el nom se li va acudir perquè s’ho deia aquell capità, el nebot de la senyora Grubach), i volia trucar porta per porta i preguntar si hi vivia el fuster Lanz, per poder donar un cop d’ull dins el pis. Però va resultar que en la majoria dels casos ho podia fer sense embolics, perquè gairebé totes les portes eren obertes i els nens entraven i sortien corrent. El normal era de veure una cambra petita, només amb una finestra, on es cuinava i tot. Moltes dones donaven el pit a una criatura que aguantaven amb un braç, i amb la mà lliure feinejaven pel fogó. Noietes a mig formar, vestides pel que semblava només amb un davantal, s’adeleraven corrent d’una banda a l’altra. A totes les cambres, els llits eren encara ocupats: hi jeien malalts o alguns que no s’havien despertat, o bé d’altres que s’estiraven vestits. Als pisos que tenien la porta tancada, K. hi trucava i preguntava si no hi vivia pas un fuster que es deia Lanz. Generalment obria una dona, escoltava la pregunta i es girava a algú que es posava mig dret al llit. «El senyor pregunta si el Lanz que és fuster viu aquí». «¿Lanz, un fuster?», preguntava el del llit. «Sí», deia K., encara que indiscutiblement el jutjat instructor no era pas allí dins i ell ja havia enllestit la feina. N’hi havia molts que es creien que trobar el fuster Lanz era per a K. una qüestió de vida o mort, i rumiaven molt de temps, anomenaven un fuster que no es deia, però, Lanz, o deien un nom que tenia una retirada molt llunyana al de Lanz, o se n’anaven a preguntar al veí, o bé acompanyaven K. fins a una porta molt distant on els feia cara que un home d’aquella mena podia molt bé ser que hi visqués rellogat o si de cas hi vivia algú que sabria donar raó millor que ells mateixos. Va arribar que a K. amb prou feines li calia preguntar, perquè d’aquella manera se’l passejaven per tot el pis. Es va penedir del seu pla, que de moment li havia semblat tan pràctic. Abans d’arribar al cinquè pis es va decidir a abandonar la recerca, es va acomiadar d’un amable obrer jove que el volia guiar amunt, i va començar a baixar. Però aleshores el va tornar a exasperar haver emprès tot allò i tornar-se’n de buit, i es va girar altre cop i va trucar a la primera porta del cinquè pis. La primera cosa que va veure a la cambreta va ser un gran rellotge de paret que ja marcava les deu. «¿No viu pas aquí un fuster que es diu Lanz?», va preguntar. «Passi», va dir una dona jove d’ulls negres lluents que estava rentant roba de nen dins un cossi, i amb la mà mullada li va assenyalar la porta oberta de la cambra contigua.

K. es va creure que havia entrat en una sala d’assemblea. Tot de gent de les menes més variades (ningú no va fer cas del nouvingut) s’estrenyien dins una cambra de grandària mitjana, amb dues finestres, voltada ran de sostre per una galeria també tota ocupada, i els qui hi eren s’havien d’estar ajupits i tocaven el sostre amb el cap i l’esquena. K., per al qual l’aire d’allí dins era massa espès, va tornar a sortir i va dir a la noia, que segurament no li havia entès la pregunta: «Jo demanava per un fuster, un que es diu Lanz, ¿no el coneix pas?». «Sí», va dir la dona, «entri dins, si és servit». K. potser no hauria prosseguit si la dona no se li hagués acostat, no hagués agafat el pom de la porta i no li hagués dit: «Quan vostè sigui dins he de tancar, no pot entrar ningú més». «Té tota la raó», va dir K., «però em sembla que ja no s’hi cap ara». I tanmateix va tornar a ficar-s’hi.

Sortida d’entremig de dos homes que enraonaven tocant a la porta (l’un feia amb les dues mans estirades el gest de pagar diners, l’altre li clavava la mirada als ulls), una mà va agafar K. Era un jove baixet, de galtes vermelles. «Vingui, vingui», va dir. K. es va deixar menar, i va resultar que per aquell excitat eixam de gent s’hi obria un camí estret, que potser partionava dues faccions; semblava confirmar-ho el fet que als primers rengles de la dreta i de l’esquerra K. va veure ben poques cares girades cap on ell passava, i tot eren esquenes de gent que adreçaven paraules i moviments només a gent del mateix partit. La majoria anaven vestits de negre, mudats amb velles jaquetes que els penjaven llargues i balderes. Aquells vestits eren l’únic que feia estrany a K.; si no fos per allò hauria cregut que es tractava d’un congrés polític de districte.

A l’altre cap de la sala, vers on K. era menat, hi havia una tarima molt baixa plena també de gent, amb una tauleta posada de biaix, i darrere la tauleta, tocant a la vora de la tarima, s’hi asseia un home petit i gros i esbufegós, que aleshores conversava entre grans riallades amb un que s’estava dret al seu darrere recolzat al respatller de la cadira i amb les cames encreuades. Tot sovint, aquell agitava el braç enlaire, com si fes una caricatura d’algú. Al jove que guiava K., li va costar de presentar la seva notificació. Ja s’havia aixecat dues vegades de puntetes per provar de fer-se sentir, i l’home de dalt encara no s’hi havia fixat. Quan un dels de la tarima li va cridar l’atenció i li va assenyalar el jove, l’home se li va finalment girar i es va ajupir per escoltar el seu informe, dit en veu baixa. Després es va treure el rellotge i va llançar un cop d’ull a K. «Ja fa una hora i cinc minuts que s’hauria d’haver presentat», va dir. K. va anar per respondre alguna cosa, però no en va tenir temps, perquè encara l’home no havia acabat de parlar que ja es va aixecar a la meitat dreta de la sala un rondineig general. «Ja fa una hora i cinc minuts que s’hauria d’haver presentat», va repetir l’home mig cridant, i va llançar un cop d’ull a baix a la sala. De seguida el rondineig es va fer més fort, però com que l’home no deia res més es va anar apagant a poc a poc. A la sala hi havia aleshores molta més quietud que quan K. havia entrat. Només la gent de la galeria no paraven de fer els seus comentaris. Semblaven, pel poc que es podia destriar entre la penombra i els vapors i la pols d’allà dalt, més mal vestits que els de baix. N’hi havia molts que s’havien portat coixins i se’ls posaven entre el cap i el trespol, per no fer-se mal.

K. estava decidit a observar més que no pas a parlar, i per això va deixar córrer la defensa del seu pretès retard i només va dir: «Tant si arribo tard com si no, ara ja sóc aquí». Un esclat d’aplaudiments, també de la meitat dreta de la sala, va seguir. Gent fàcil de guanyar-se-la, va pensar K., i el torbava només el silenci de la meitat esquerra, que queia just darrere seu i d’on no s’havien sentit sinó uns quants picaments de mans molt aïllats. Va pensar què podria dir per a guanyar-se’ls tots alhora o, si això era impossible, en tot cas almenys per a guanyar-se momentàniament els altres.

«Sí», va dir l’home, «però ara ja no estic obligat a prendre-li la declaració» (altre cop el rondineig, però aleshores equívoc, perquè l’home, després de fer callar la gent amb un senyal de la mà, va continuar parlant); «sigui com sigui, avui per excepció encara ho faré. Però un retard com aquest no s’ha de repetir. I ara acosti’s!». Un dels de la tarima va saltar a baix, deixant un lloc lliure a K., que hi va pujar. El premien a la taula, i tenia tanta gent darrere que s’havia d’esforçar a contenir-los, altrament ell hauria empès daltabaix de la tarima la taula del jutge instructor i potser el jutge mateix.

Però el jutge instructor no s’hi amoïnava. Seia molt còmode a la seva cadira, i, després d’acomiadar-se amb uns quants mots d’aquell que tenia al darrere, va agafar una llibreteta, l’únic objecte que hi havia damunt la taula. Era una mena de llibreta de noi d’estudi, vella, que de tan fullejada havia perdut tota la forma. «Som-hi», va dir el jutge d’instrucció; va girar fulls de llibreta i es va girar a K. i li va preguntar en un to d’afirmació: «¿Quedem que vostè és pintor de parets?». «No», va dir K., «que sóc el primer apoderat d’una banca important». Aquella resposta va arrencar, al partit de la dreta, una riallada tan de cor que K. no es va poder aguantar i va riure també. La gent s’ajupien amb les mans als genolls i se sacsejaven com si els agafés un fort atac de tos. Fins i tot van riure alguns de la galeria. Del tot enfurismat, el jutge instructor, que pel que semblava no tenia cap poder damunt els de baix, es va voler rescabalar amb els de la galeria, i es va aixecar d’un bot i la va amenaçar, i les celles, que altrament no es feien remarcar gaire, se li van eriçar com unes grosses mates negres damunt els ulls.

Però la meitat esquerra de la sala anava callant. Els d’allí s’havien posat en rengles, amb la cara girada cap a la tarima, i s’escoltaven les paraules dites allí dalt amb tanta calma com la remor de l’altre partit, i fins i tot toleraven que, de tant en tant, alguns dels seus rengles es posessin de tronc amb els de l’altre partit. Els del partit esquerre, que per altra banda eren una minoria, era molt possible que ben mirat fossin tan poc importants com el partit dret, però la calma del seu comport els feia semblar més importants. Quan K. va prendre la paraula, ho va fer convençut que representava l’opinió d’aquells.

«La seva pregunta, senyor jutge instructor, si sóc pintor de parets —més ben dit, no m’ho ha preguntat pas, m’ho ha penjat a la cara—, és característic de tota aquesta mena de procediment que se segueix contra mi. Vostè em pot objectar que no es tracta pas d’un procediment, i tindrà tota la raó, perquè només és un procediment si jo me’l vull reconèixer. Però ara com ara el reconec, per compassió com si diguéssim. La compassió és l’única forma d’encarar-lo, si n’hem de fer algun cas. Que és un procediment aberrant, jo no ho afirmaré pas, però voldria deixar-li aquest qualificatiu ben present, perquè la seva consciència l’examini».

K. es va interrompre i va mirar a la sala. El que havia dit era tallant, més tallant que ell no es proposava, però era just. Hauria merescut els aplaudiments d’algun partit, però tothom callava. Es veia que esperaven tensos què seguiria, i potser dins el silenci es preparava una erupció que tiraria per terra tot l’afer. Va ser una molèstia que justament aleshores s’obrís la porta a l’altre cap de la sala: va entrar la jove bugadera, que devia haver enllestit la seva feina, i encara que anava molt cauta va atreure algunes mirades. Només el jutge instructor va donar a K. un goig immediat, car va semblar que aquelles frases se li clavaven molt endins. Se les havia escoltades dret, perquè la interpel·lació de K. l’havia agafat per sorpresa quan increpava la galeria. Mentre durava la pausa, es va asseure a poc a poc, com si no volgués que s’hi fixessin. Segurament per calmar-se l’expressió, va tornar a fullejar la llibreta.

«No serveix de res», va seguir K., «fins i tot la seva llibreteta, senyor jutge instructor, confirma el que jo dic». Content de no sentir sinó els seus propis mots calmosos enmig de tota aquella assemblea desconeguda, K. fins va gosar arrencar la llibreta de les mans del jutge instructor, i agafant-la com si li fes fàstic, només amb les puntes dels dits per un dels fulls del mig, la va aixecar de manera que a banda i banda penjaven els fulls espessos de lletra i de taques, esgrogueïts a les vores. «Vet aquí els expedients del jutge instructor», va dir, i va deixar caure la llibreta damunt la taula. «Vagi llegint amb santa calma, senyor jutge instructor, pot estar ben segur que aquest arxiu de culpes no em fa cap por, encara que per a mi és inaccessible, perquè només el puc tocar amb dos dits i mai no l’agafaria amb les mans». Només podia ser un signe de fonda humiliació, o en tot cas no es podia entendre de cap altra manera, que el jutge instructor agafés la llibreta tal com havia caigut damunt la taula, provés d’endreçar-la una mica i altre cop es posés a llegir-hi.

Les cares dels del primer rengle es clavaven en K. tan expectants, que ell les va examinar una estona. Tots eren homes vells, alguns amb barba blanca. ¿Eren potser ells els qui decidien, els qui tenien influència damunt tota l’assemblea, la qual ni la humiliació del jutge instructor no havia tret de la impassibilitat en què havia caigut d’ençà del discurs de K.?

«Això que m’ha ocorregut a mi», va seguir K., en veu una mica més baixa que abans, i girant-se moltes vegades a les cares del primer rengle, cosa que donava a les seves frases un to una mica flotant, «això que m’ha ocorregut a mi és només un cas aïllat i no té doncs gaire importància intrínseca, des del moment que jo no n’hi dono; però és l’esquema d’un procediment que se segueix contra molts d’altres. És en nom d’aquests altres que prenc posició, no pas en nom meu».

Sense voler, havia anat aixecant la veu. En algun racó hi va haver algú que es va posar a aplaudir amb les mans alçades cridant: «Bravo! ¿I per què no? Bravo! Una vegada més, bravo». Uns quants del primer rengle es van estirar les barbes, però la cridòria no va fer girar ningú. Tampoc K. no li va donar cap valor, però se’n va sentir encoratjat; aleshores ja no li calia que tothom aplaudís, i en tenia prou si tot el públic reflexionava sobre l’afer, encara que només de tant en tant alguns fossin guanyats per la persuasió.

«No vull cap èxit d’oratòria», va dir K. seguint el curs d’aquell pensament, «ni tampoc seria capaç d’obtenir-ne. El senyor jutge instructor parla segurament molt millor que jo, és part de la seva professió. El que vull és exclusivament la discussió pública d’un abús públic. Escoltin-me. Cosa de deu dies enrere em van arrestar, i que consti que, del fet estricte de l’arrest, me’n ric; però ara no es tracta pas dels meus sentiments. Em van assaltar quan encara era al llit, de bon matí, i és ben possible (després del que ha dit el jutge instructor, no es pot excloure la hipòtesi) que tinguessin ordre d’arrestar no sé quin pintor de parets tan innocent com jo, però em van escollir a mi. A la sala, davant la meva cambra, hi havia dos guardes grollers. Si jo fos un gàngster perillós, no haurien pogut prendre millors precaucions. A més, aquells guardes eren uns poca-vergonyes desmoralitzats, que van xerrar pels descosits; em volien obligar a subornar-los, em volien extorquir els vestits i la roba interior amb al·legacions tendencioses, em van reclamar diners per a portar-me un suposat esmorzar després que se m’havien menjat el meu, amb tot el cinisme, a la meva cara. I això no és tot. Em van dur a una altra cambra, a presentar-me davant l’inspector. Era la cambra d’una dama que respecto molt, i vaig haver de presenciar com aquella cambra, a propòsit de mi però sense cap culpa meva, era pol·luïda, he de dir-ho així, per la irrupció dels guardes i de l’inspector. Em va costar de no perdre la sang freda. Hi vaig reeixir, però, i vaig preguntar a l’inspector, amb tota la calma, i si fos aquí ho hauria de confirmar, per què m’havien arrestat. I doncs, ¿què em va respondre aquell inspector, que ara mateix em veig al davant, assegut a la cadira de la dama al·ludida, com una encarnació de la supèrbia més idiota? Senyors meus, tot ben garbellat no em va respondre res, potser ni ell mateix no sabia res; m’havia arrestat i s’havia quedat satisfet. Però encara havia fet una altra cosa, i és que havia ficat dins la cambra d’aquella dama tres baixos empleats del meu banc, i tots tres s’atrafegaven a toquejar i a desendreçar certes fotografies, propietat de la dama. La presència d’aquells empleats tenia també naturalment un altre fi; tant ells com la meva dispesera i la minyona havien d’escampar la notícia del meu arrest, m’havien de perjudicar la reputació pública i, en particular, havien de fer trontollar la meva posició al banc. Ara bé, no s’ha produït res, absolutament res d’això, fins la meva dispesera, que és una persona molt simple —i vull ara pronunciar el seu nom amb tota l’honra, es diu senyora Grubach—, fins la senyora Grubach va tenir prou enteniment per a veure que un arrest fet d’aquella manera no representa res més que un assalt comès en un carreró fosc per una colla de nois no prou ben fermats. Repeteixo que aquest cas només m’ha portat uns quants moments desagradables i una indignació passatgera; ara, ¿és que no hauria pogut tenir conseqüències pitjors?».

Quan, arribat en aquell punt, K. es va interrompre i va mirar el silenciós jutge instructor, li va semblar que justament feia amb els ulls un senyal a algú de la sala. K. va somriure i va dir: «Ara mateix, davant meu, el senyor jutge instructor fa un signe secret a algú de vostès. Hi ha doncs entremig de vostès persones que són dirigides des d’aquí dalt. No sé pas si el senyal havia de provocar una xiulada o bé un aplaudiment, i tinc plena consciència que, des del moment que ho he descobert prematurament, renuncio a saber mai que significava. M’és completament igual, i concedeixo al senyor jutge instructor poders plens i públics per a donar les ordres a les persones manades i a sou que té aquí baix, no pas amb senyals amagats, sinó amb paraules clares; que per exemple un cop digui: ara xiuleu, i un altre cop digui: ara aplaudiu!».

Esmaperdut o impacient, el jutge instructor no feia sinó bellugar-se al seient. L’home del seu darrere, amb qui abans havia conversat, es va tornar a decantar envers ell, sigui per encoratjar-lo en termes generals, o bé per donar-li un consell concret. Els del públic enraonaven en veu baixa, però amb molta vivacitat. Els dos partits que abans semblaven tenir opinions tan oposades es van barrejar, i hi havia persones que assenyalaven K. amb el dit, d’altres el jutge instructor. L’emboirament polsós de la sala era un turment, i fins i tot esborrava la imatge de les persones allunyades. Encara devia fer més nosa al públic de la galeria, i els d’allí es veien obligats, encara que amb ullades porugues al jutge instructor, a fer preguntes en veu baixa als de l’assemblea, per informar-se dels detalls. Les respostes, calia donar-les en veu igualment baixa, sota el cobert de les mans posades davant la boca.

«De seguida acabo», va dir K. i, com que no hi havia cap campaneta, va picar amb el puny damunt la taula; el surt va separar a l’instant els caps del jutge instructor i del seu conseller. «Em poso a molta distància de tot aquest afer, el jutjo doncs amb serenitat, i tots vostès, sempre que aquest suposat tribunal els afecti en alguna cosa, poden treure molt de profit si m’escolten. El seu intercanvi de comentaris sobre la meva aportació, els prego que el reservin fins més tard, perquè tinc pressa i aviat me n’aniré».

Tothom va callar de seguida: talment K. ja s’havia fet l’amo de l’assemblea. Ja no s’escridassaven els uns als altres com al començament, ja no picaven de mans, però tots semblaven convençuts o en camí de ser-ho.

«No hi ha cap dubte», va dir K. en veu molt baixa, perquè l’omplia de goig el tens parar l’orella de tota l’assemblea, i per sota de tant de silenci corria una fressa continguda, més excitant que un extrem d’aplaudiment encantat, «no hi ha cap dubte que darrere totes les manifestacions d’aquest tribunal, o sigui, en el cas meu, darrere l’arrest i l’interrogatori d’avui, una gran organització treballa. Una organització que no sols posa en moviment guardes corruptes, inspectors ximples i jutges instructors sense cap virtut millor que la de ser modestos, sinó que a més manté, com a mínim, una magistratura de graus alts i suprems, amb l’innombrable i inevitable seguici d’uixers, escrivents, gendarmes i tot d’altres serveis auxiliars, i fins potser botxins, que no em fa por la paraula. I, senyors, ¿quines mires serveix aquesta vasta organització? Es redueixen a fer que persones innocents siguin arrestades i que se’ls instrueixi un procediment que no té sentit i que generalment, com en el meu cas, tampoc no obté cap resultat. Donada aquesta manca de sentit de tot el sistema, ¿com podria haver-hi manera d’evitar l’abjecta corrupció dels funcionaris? És impossible, i ni el jutge més elevat no se’n sortiria, ni tan sols quant a ell mateix. Per això, els guardes proven d’arrencar la roba del cos dels arrestats, per això els inspectors violen el domicili d’altri, per això als innocents, en comptes de deixar-los declarar, se’ls vexa davant tota una assemblea. Dels magatzems on es dipositen les possessions dels arrestats, no en sé sinó el que m’han contat els guardes; però m’agradaria de veure algun dia aquests magatzems on es podreixen els fruits del treball dels arrestats, això si no els roben els funcionaris llargs de dits».

K. va ser interromput per un xiscle a l’altre cap de la sala, i es va resguardar els ulls amb la mà per poder-hi veure, car la tèrbola llum del dia agrisava la pols i enlluernava. Es tractava de la bugadera; des del moment de la seva entrada K. havia pressentit que aquella dona faria molta nosa. Si aleshores la culpa era d’ella o no, no es podia aclarir. K. va veure només que un home se l’havia enduta a un racó vora la porta i que la tenia agafada i premuda. Però no havia xisclat ella, sinó l’home, que tenia la boca molt oberta i mirava cap al sostre. Un petit rotlle s’havia format al voltant dels dos, i els d’aquella banda de la galeria semblaven entusiasmats que així s’hagués interromput la serietat que K. havia introduït dins l’assemblea. De primera impressió, K. hi volia córrer, i per altra banda va pensar que tothom tindria interès a restablir l’ordre i, si més no, a expulsar de la sala aquell parell; però els del primer rengle s’estaven ben tranquils, ningú no es movia, i ningú no deixava passar K. Tot el contrari, li barraven el pas, uns vells li posaven davant el braç estirat, i la mà d’algú —tenia massa pressa per a girar-se— li va agafar per darrere el coll de la camisa. La veritat és que K. ja no pensava en la parella, li semblava que li prenien llibertat i que l’arrest començava a anar de veres, i sense cap més consideració va saltar de la tarima. Es trobava, cara a cara, davant la gernació. ¿És que havia jutjat bé aquella gent? ¿No s’havia pas fet il·lusions quant a l’efecte del seu discurs? ¿Potser havien fet els hipòcrites mentre ell parlava, i aleshores, tot just quan ell arribava a les conclusions, ja en tenien prou d’hipocresia? Quines cares veia al seu voltant! Ullets negres ratolinejaven enllà i enllà, les galtes penjaven com les dels embriacs, les llargues barbes eren ertes i a claps, i si les estirava era com un urpejar sense objecte, no pas com estirar una barba. Però sota les barbes, i aquest era el veritable descobriment de K., insígnies de grandàries i colors diferents lluïen a les solapes. Tots portaven una insígnia, pel que es veia. Tots eren uns, aquells aparents partits a la dreta i a l’esquerra, i quan es va girar, de sobte, va veure la mateixa insígnia a la solapa del jutge instructor, que, amb les mans a la falda, s’ho mirava tot tranquil·lament. «Vet aquí», va cridar K., i va estirar els braços enlaire, perquè el descobriment sobtat volia espai, «tots sou funcionaris, segons veig, sou la tribu corrupta contra la qual he parlat, us heu atapeït aquí a parar l’orella i a ensumar, heu format un simulacre de partits, i els uns m’heu aplaudit per posar-me a prova, perquè volíeu entrenar-vos a menar un innocent per mal camí! Doncs bé, no em direu pas que us n’aneu amb les mans buides, espero, perquè o bé us ha divertit que algú esperés de vosaltres la defensa de la innocència, o bé —deixa’m o et pego», va cridar K. a un vellet tremolós que se li havia acostat massa, «o bé heu après realment alguna cosa. Bon profit, i que tingueu sort en el vostre ofici». Va agafar amb pressa el seu barret, que era a la vora de la taula, i es va encaminar cap a la sortida entremig d’un silenci general, el silenci de la més completa sorpresa si més no. Però el jutge instructor es veu que havia fet encara més via que K., perquè l’esperava al costat de la porta. «Un instant», va dir. K. es va aturar, però no mirava el jutge instructor, sinó la porta, el pom de la qual ja tenia agafat. «Només volia fer-li observar», va dir el jutge instructor, «que avui, cosa de què potser encara no ha pres consciència, vostè mateix s’ha privat del benefici que un interrogatori representa en tots els casos per a l’arrestat». K. va llançar una riallada a la porta. «Canalles», va cridar, «us regalo tots els vostres interrogatoris», i va obrir la porta i va fer via escala avall. Darrere seu es va aixecar la gresca de l’assemblea reviscolada, que probablement es posava a debatre els esdeveniments i a sotmetre’ls a una mena de crítica textual.





A LA SALA DE SESSIONS BUIDA. L’ESTUDIANT. LES ESCRIVANIES


Tota la setmana següent, K. va esperar de dia en dia una nova citació, car no podia creure que s’haguessin pres al peu de la lletra la seva renúncia als interrogatoris, i quan dissabte al vespre no havia arribat pas l’esperada citació, va donar per suposat que el convocaven tàcitament a la mateixa casa per a la mateixa hora. L’endemà s’hi va presentar doncs, i aquesta vegada va anar directe per escales i corredors; algunes persones que es recordaven d’ell el van saludar des de les portes, però ja no li calia fer preguntes a ningú i va arribar de seguida a la porta justa. Quan va trucar es va obrir tot seguit, i ell, sense gairebé ni fixar-se en la dona coneguda que s’estava dreta al costat de la porta, va anar per entrar a la sala. «Avui no hi ha sessió», va dir la dona. «¿I per què no hi ha d’haver sessió?», va dir ell, que no s’ho volia creure. Però la dona el va convèncer obrint la porta de la sala. Era en efecte buida, i la buidor semblava encara més sòrdida que el diumenge abans. Damunt la taula, al mateix indret de la tarima, hi havia alguns llibres. «¿Puc donar un cop d’ull als llibres?», va preguntar K., no pas que en tingués gaire curiositat, però per no haver anat allí del tot debades. «No», va dir la dona, i va tornar a tancar la porta, «no és permès. Els llibres són del jutge instructor». «Vet aquí», va dir K. amb una inclinació de cap, «aquests llibres són segurament codis, i a la mena de justícia d’aquell tribunal li escau de condemnar no tan sols qui no té culpa, sinó qui a més no té coneixement». «Deu ser això», va dir la dona, que no l’havia entès ben bé. «Me’n torno, doncs», va dir K. «¿Que he de dir res al jutge d’instrucció?», va preguntar la dona. «¿Que el coneix?», va preguntar K. «És clar que sí», va dir la dona, «el meu marit és uixer del tribunal». Fins aleshores no es va adonar K. que la cambra, on l’altra vegada no hi havia sinó un cossi de bugada, representava en aquell moment una sala amb tot el mobiliari. La dona es va adonar de la seva sorpresa i va dir: «Sí, aquí tenim l’allotjament de franc, però els dies que hi ha sessió hem de buidar la cambra. La col·locació del meu marit té molts inconvenients». «No és pas tant la cambra que m’estranya», va dir K. mirant-se-la amb mala cara, «com que vostè sigui casada». «¿No vol pas al·ludir a l’incident de la darrera sessió, quan li vaig destorbar el discurs?», va preguntar la dona. «Naturalment», va dir K., «avui és una cosa passada i gairebé oblidada, però aleshores em va fer sortir de polleguera. I ara vostè mateixa em diu que és una dona casada». «No el va pas perjudicar que li tallessin el discurs. Després tothom va dir que els havia fet molt mala impressió». «Potser sí», va dir K. eludint aquesta qüestió, «però no és cap excusa per a vostè». «Estic ben excusada als ulls de tothom que em coneix», va dir la dona, «aquell que em va abraçar és un que m’empaita des de fa temps. Potser no sóc atractiva per a tothom, però per a ell ho sóc. No hi ha res a fer, i fins el meu marit ja s’ha adaptat a la situació; si no vol perdre la col·locació, ha de prendre paciència, perquè aquell home és un estudiant i segurament arribarà a tenir encara més influència. Sempre me’l trobo al darrere, i tot just abans que vostè arribés ell se n’anava». «Lliga molt bé amb tota la resta», va dir K., «no m’estranya gens». «Vostè vol fer millores aquí, oi?», va preguntar la dona a poc a poc i escrutadora, com si digués una cosa perillosa tant per a ella com per a K. «Ja m’ho va semblar pel seu discurs, que a mi personalment em va agradar molt. És clar que no el vaig sentir sencer, em vaig perdre el començament, i al final jo jeia per terra amb l’estudiant. —Tot fa tant de fàstic, aquí», va dir després d’una pausa, i va agafar la mà de K. «¿Que li sembla que se’n sortirà, d’introduir millores?». K. va somriure i va girar una mica la mà dins les dolces mans d’ella. «La veritat», va dir, «no m’han confiat pas la missió d’introduir millores aquí, com diu, i si per exemple vostè en parlava amb el jutge instructor, se’n riuria o bé la castigaria. Sincerament, per la meva voluntat jo no m’hauria barrejat mai amb aquestes coses, i la necessitat de millores en aquest tribunal no m’hauria tret cap hora de son. Però com que se suposa que estic arrestat, és a dir, que li faig saber que estic arrestat, m’he vist obligat a ficar-m’hi per defensar els meus interessos. Però si alhora, d’una manera o d’una altra, li puc fer algun servei, no cal dir que ho faré amb molt de gust. No tan sols per altruisme, a més, sinó perquè vostè també em pot ajudar a mi». «Jo, ¿però com?», va preguntar la dona. «Per exemple, deixant-me mirar els llibres que hi ha damunt la taula d’aquí dins». «Això de seguida», va dir la dona, i el va arrossegar duent-se’l a dins amb molta pressa. Eren llibres vells i gastats; hi havia una relligadura quasi partida pel mig, i només uns quants fils aguantaven els trossos. «Que brut que és tot, aquí!», va dir K. brandant el cap, i la dona va eixugar la pols amb el seu davantal, damunt per damunt en tot cas, abans que K. pogués agafar els llibres. K. va obrir el llibre de sobre, i va aparèixer un gravat indecent. Un home i una dona seien nus en un canapè, i la intenció bruta del dibuixant es distingia amb claredat, però la seva manca de traça era tan enorme que al capdavall només es veien un home i una dona que sortien enfora del dibuix fent massa embalum, que seien tots palplantats, i que per efecte d’un error de perspectiva passaven molts treballs per a girar-se l’un cap a l’altra. K. va deixar de fullejar, i només va mirar la portada del segon llibre, que era una novel·la titulada: Quan la muller aguanta el pes del marit. «Ves quins tractats jurídics s’estudien aquí», va dir K., «i gent així m’ha de jutjar». «Jo l’ajudaré», va dir la dona, «¿no m’ho deixa fer?». «¿Però que podria, sense posar-se en perill vostè mateixa? Fa una estona m’ha dit que el seu marit depèn molt dels superiors». «Sigui com sigui l’ajudaré», va dir la dona, «vingui, que n’hem de parlar. Del meu perill, no en digui res més; a mi els perills només em fan por quan vull que em facin por. Vingui». Li va assenyalar la tarima, i s’hi van asseure a la vora, costat per costat. «Vostè té uns ulls foscos molt bonics», va dir ella, un cop asseguts, aixecant la mirada cap a la cara de K., «a mi també em diuen que tinc els ulls bonics, però els de vostè ho són molt més. M’hi vaig fixar de seguida, li ho asseguro, la primera vegada que vostè va entrar. És pels seus ulls que després vaig venir aquí a la sala de sessions, cosa que no faig mai, i ben mirat es pot dir que ho tinc prohibit». Vet-ho aquí, va pensar K., ara aquesta se m’ofereix, està feta malbé com totes les coses que l’envolten; ja està tipa dels funcionaris del tribunal, cosa ben comprensible, i per això saluda un foraster qualsevol fent-li compliments dels seus ulls. I K. es va posar dret tot callant, com si hagués expressat el seu pensament en veu alta i doncs la dona tingués una explicació del seu comport. «No crec pas que vostè em pugui ajudar», va dir; «per a fer-me realment servei cal tenir relacions amb alts funcionaris. Però segurament vostè coneix només els petits empleats que hi ha a dotzenes traficant per aquí. Segurament aquests vostè els coneix més que bé i amb ells hi podria combinar moltes coses, d’això no en dubto pas; però per important que fos el que s’hi podria combinar seria del tot trivial quant a l’acabament definitiu del procés. I tot el que en trauríem és que vostè s’hauria esguerrat algunes amistats. I això no ho vull. Vostè mantingui amb tota aquesta gent una relació com fins ara, perquè em sembla que no se’n pot estar. Em sap greu de dir-ho, perquè, tornant-li en certa manera el compliment, vostè també m’agrada molt, sobretot quan em mira així com ara amb aquesta tristesa, que altrament és una cosa per la qual no té cap motiu. Vostè pertany a la societat que jo he de combatre, i s’hi troba molt bé, i fins s’estima l’estudiant, o si no se l’estima en tot cas se l’estima més que el seu marit. Les seves paraules ho deixaven entendre prou clarament». «No!», va cridar ella, i encara asseguda va agafar la mà de K., que ell no va enretirar prou de pressa. «No vull que se’n vagi, vostè no se n’anirà d’aquí emportant-se de mi aquest fals judici! ¿De veres fóra capaç d’anar-se’n ara? ¿Tan poca cosa sóc, que vostè no em vol fer ni el favor de quedar-se una estoneta més?». «M’ha entès malament», va dir K. i es va asseure, «si de veres vostè té interès que em quedi, em quedo amb molt de gust, no tinc cap pressa, al capdavall he vingut pensant-me que avui hi hauria una sessió. Tot això que he dit no tenia cap intenció sinó de pregar-li que, en el meu procés, no provi de fer res a favor meu. Però no s’ho ha de prendre malament, perquè la qüestió és que a mi no m’interessa gens com pararà el procés i que una condemna només em faria riure. Això suposant que el procés hagi de parar en alguna conclusió real, cosa que dubto molt. Més aviat em fa cara que el procediment, per mandra o per oblit o potser fins i tot per por dels funcionaris, ja s’ha interromput o s’ha d’interrompre molt aviat. També hi cap de suposar que s’anirà allargant una simulació de procés, amb l’esperança que els oferiré una bona quantitat per a subornar-los, una esperança vana, ho dic des d’ara, perquè jo no suborno ningú. Una cosa que sí que vostè podria fer per a mi és de participar al jutge instructor, o a qualsevol altre que tingui molta dèria a escampar la bona nova, que jo, ni ara ni mai ni per molt que aquests senyors treguin els truquets de què deuen disposar amb abundància, no em deixaré portar a cap suborn. Per aquesta banda no aniran enlloc, ja els ho pot dir ben clar. Però potser ja han començat a adonar-se’n ells mateixos, i si no és així, tampoc no tinc pas tant d’interès que ho sàpiguen de seguida. Això sí, serviria per a estalviar feina a aquests senyors, i és clar que a mi també m’estalviaria algunes vexacions; però les accepto de bona gana, només de saber que cadascuna tindrà un retruc que rebran ells. I que serà així, jo me n’encarrego. ¿És de veres, que vostè coneix el jutge instructor?». «És clar que sí», va dir la dona, «és el primer en qui he pensat, quan li he ofert d’ajudar-lo. Jo no ho sabia, que ell és només un petit funcionari, però des del moment que vostè ho diu deu ser veritat. Sigui com sigui, em penso que els informes que ell eleva a la superioritat sempre tenen alguna mica d’influència. I tants com n’escriu, d’informes! Vostè diu que els funcionaris són ganduls, però no pas tots, i aquest jutge instructor sí que no; no para mai d’escriure. Diumenge passat, per exemple, la sessió es va allargar fins al vespre. Tothom se’n va anar, però el jutge instructor es va quedar a la sala, li vaig haver de portar un llum i jo només tenia un llumenet de cuina, però se’n va acontentar i de seguida es va posar a escriure. Amb tot això va arribar el meu marit, que aquell diumenge no estava de servei, vam anar a cercar els mobles i vam endegar la cambra, i aleshores van entrar veïns i vam fer conversa a la llum d’una espelma, tot plegat que no ens vam recordar més del jutge instructor i ens vam ficar al llit. I vet aquí que de nit, i ja devia ser molt tard, em desperto de sobte i em trobo que el jutge instructor s’estava dret al costat del llit aguantant el llum, i feia pàmpol amb la mà perquè el meu marit quedés a les fosques, que no li hauria calgut pas d’anar amb tant de compte perquè el meu marit té el son tan fort que cap llum no el desperta. Em vaig esglaiar tant que de poc faig un xiscle, però el jutge instructor em va fer molt bona cara i em va fer un senyal d’anar amb compte, i em va xiuxiuejar que s’havia estat escrivint fins aleshores, que em tornava el llum i que mai no li fugiria de la memòria aquella estona que m’havia vist adormida. Li explico tot això només per dir-li que és un fet que el jutge instructor escriu molts informes, i sobretot que tracten de vostè, perquè li puc ben assegurar que l’interrogatori de vostè va ser un dels casos principals de la sessió de diumenge passat. Uns informes tan llargs, no es pot creure que no tinguin cap importància. Però aquella feta li demostra també que el jutge instructor em ve al darrere, i que ara que som als primers temps, perquè no crec que abans s’hagués fixat en mi, puc tenir molta influència sobre ell. Que s’ha encapritxat molt amb mi, encara en tinc més proves. Ahir em va fer portar per l’estudiant, en qui té molta confiança i que treballa amb ell, unes mitges de seda que diu que em volia donar perquè netejo la sala de sessions; però això és només una excusa, perquè fer la neteja és la meva obligació i el meu marit s’ho cobra. Són unes mitges molt bones, miri» —va estirar les cames, es va aixecar les faldilles fins als genolls, i ella mateixa es va mirar les mitges—, «són unes mitges molt boniques, però al capdavall són massa fines i no fan per a mi».

Sobtadament es va interrompre, va posar la mà damunt la mà de K. com si volgués assossegar-lo, i va dir: «Calli, que Berthold ens aguaita». K. va aixecar a poc a poc la mirada. A la porta de la sala de sessions hi havia un jove petit, amb les cames una mica tortes, que provava de donar-se dignitat gràcies a una barba curta, poc poblada i roja, i no parava de passejar-s’hi els dits. K. se’l va mirar amb curiositat: era el primer estudiant d’aquell dret ignorat amb qui ell establia en certa manera una relació personal, i era un home que probablement pujaria fins als graus elevats de la magistratura. L’estudiant, en canvi, semblava que no feia cap cas de K.: només va fer un senyal a la dona amb un dit que per un moment es va treure de la barba, i la dona es va decantar cap a K. i li va dir a l’orella: «No s’ho prengui malament, li ho suplico mil vegades, i sobretot no pensi mal de mi, però ara me n’he d’anar amb ell, amb aquest espantallot, fixi’s només com té les cames tortes. Però tornaré de seguida, i me n’aniré amb vostè si em vol prendre, me n’aniré on vostè voldrà, i podrà fer amb mi tot el que vulgui, que a mi em farà feliç d’anar-me’n lluny d’aquí com més temps millor, i si pogués ésser per sempre». Va acariciar encara la mà de K., es va aixecar ràpida i va córrer cap a la finestra. Instintivament K. va cercar d’estrènyer-li altre cop la mà i va fer un gest en el buit. La dona l’atreia realment, i, per molt que s’hi repensava, no trobava cap raó sòlida per a no cedir a l’atracció. Li va passar pel cap que ella li parava una trampa per compte del tribunal, però no li va costar gens de refutar-s’ho. ¿Com s’ho hauria pogut fer per a entrampar-lo? ¿Doncs què, no era ell prou lliure encara per a enderrocar tot aquell tribunal, si més no en la mesura que el concernia personalment? ¿És que no podia posar en ell mateix aquella mica de confiança? I l’oferiment d’ajut l’havia fet ella en un to sincer, i potser no deixava de tenir valor. I potser no hi havia cap manera millor de venjar-se del jutge instructor i de tots els seus acòlits, que prendre’ls aquella dona i fer-se-la seva. Podia fins i tot escaure’s que una nit negra el jutge instructor passés hores matant-se a apilar informes mentiders sobre K., i que al final cerqués el llit de la dona i se’l trobés buit. I buit perquè ella era de K., perquè aquella dona de la finestra, aquell cos generós i flexible i calent dins el seu fosc vestit de drap tosc i gruixut, pertanyia del tot i només a K.

Un cop bandejada així la seva suspicàcia envers la dona, aquella conversa en veu baixa davant la finestra va començar a fer-se-li llarga, i es va posar a repicar damunt la tarima, de primer amb els dits i després amb el puny. L’estudiant li va donar una ullada per damunt l’espatlla de la dona, però no es va pas deixar destorbar; al contrari, es va prémer enganxat a la dona i la va abraçar. Ella va abaixar el cap com si escoltés atentament el que ell deia, i ell li va fer al coll un bes sorollós, sense interrompre gaire el seu parlament. K. ho va entendre com una confirmació de la tirania a què l’estudiant sotmetia la dona, de la qual ella s’havia queixat; i es va aixecar i es va passejar amunt i avall per la cambra. Tot llançant mirades de cua d’ull cap a l’estudiant, pensava com s’ho faria per a allunyar-lo com més aviat millor, i doncs no va deixar de satisfer-lo que l’estudiant, clarament molestat per les passejades de K., que algun cop havien arribat a degenerar fins a un picar de peus, li engegués: «Si perd la paciència, és ben lliure d’anar-se’n. Ja fa estona que se n’hauria pogut anar molt bé, i ningú no l’hauria trobat a faltar. I li diré més, que se n’hauria hagut d’anar, i al moment que jo he entrat, i fent via». Per molt que aquelles frases fossin un esclat de còlera, en tot cas hi entrava també l’arrogància del futur magistrat que s’adreçava a un acusat repulsiu. K. se li va acostar ben a la vora i li va dir somrient: «És veritat que m’impaciento, però la millor manera d’eliminar la meva impaciència fóra que vostè ens deixés. Ara, si per cas vostè hagués vingut a estudiar, perquè he sentit dir que és estudiant, amb molt de gust li cedeixo el lloc i me’n vaig amb la senyora. Per cert que em fa cara que li tocarà d’estudiar molt, abans no el faran jutge. Confesso que encara no conec gaire a fons el sistema del seu tribunal, però dono per suposat que no n’hi ha prou, ni de bon tros, amb aquests parlaments procaços que vostè sap engegar amb tanta facilitat». «No li haurien d’haver donat tanta llibertat d’acció», va dir l’estudiant, com si volgués excusar davant la dona els mots insultants de K., «ha estat una equivocació. Jo ja ho vaig dir al jutge instructor. Entre els interrogatoris, si més no, l’haurien hagut de confinar dins la seva cambra. De vegades, el jutge instructor no se l’entén». «No cal que parlem més», va dir K., allargant la mà cap a la dona, «vingui». «¿Així anem?», va dir l’estudiant, «doncs no, aquesta no se l’endurà». I amb una força que ningú no li hauria suposat la va alçar amb un braç i va córrer cap a la porta, ajupit però mirant-se-la amb tendresa. Una certa por de K. era innegable en aquella fugida, però va gosar irritar-lo encara més, perquè amb la mà que tenia lliure acariciava i estrenyia el braç de la dona. K. va fer uns quants passos corrent al seu costat, disposat a agafar-lo i si calia a escanyar-lo, però aleshores la dona va dir: «No hi ha res a fer, el jutge instructor m’ha fet cridar, no me’n puc anar amb vostè, i aquest malparidet» —i va passar la mà per la cara de l’estudiant—, «aquest malparidet no m’amolla». «I vostè no vol que l’alliberin!», va cridar K., i va posar la mà damunt l’espatlla de l’estudiant, que va provar de clavar-li una mossegada. «No!», va cridar la dona i va allunyar K. empenyent-lo amb les dues mans, «no, no, això mai, què s’ha cregut! Si fa això estic perduda. Deixi’l anar, per misericòrdia, deixi’l anar. Compleix ordres del jutge instructor, i només em porta a presentar-m’hi». «Que faci via, doncs, i a vostè no la vull veure mai més», va dir K., furiós de decepció, i va clavar un cop de puny a l’esquena de l’estudiant, el qual va tentinejar; però, tot content de no haver caigut, encara es va esperitar més a fugir a salts amb la seva càrrega. K. els va seguir lentament, i es va adonar que era la primera derrota indiscutible que aquella gent li infligien. És clar que no hi havia cap motiu per a agafar por, ja que només havia sofert la derrota perquè havia cercat la batalla. Si ell es tancava a casa i feia la seva vida ordinària, era mil vegades més fort que aquella gent, i se’n podia treure qualsevol del davant amb una bona puntada de peu. I es va afigurar l’escena altament còmica que es produiria si per exemple aquell estudiant irrisori, aquell mocós bufat, aquell barbut camatort s’agenollava davant el llit d’Elsa i ajuntava les mans suplicant compassió. A K. li va agradar tant aquella imaginació, que va decidir que si algun dia se’n presentava l’ocasió portaria l’estudiant a visitar Elsa.

Per curiositat K. es va apressar encara fins a la porta, perquè volia veure on la dona era duta: l’estudiant no la portaria pas a pes de braços pel carrer. Però es va veure que el trajecte era molt més curt. Davant mateix de la porta s’obria una escaleta de fusta que segurament pujava fins a les golfes, però com que feia una recolzada no se’n veia la fi. És per aquella escala amunt que l’estudiant s’enduia la dona, ja molt a poc a poc i esbufegant, perquè la correguda l’havia deixat sense forces. La dona va saludar K. amb la mà, i amb molts arronsaments d’espatlles va provar de deixar entendre que ella no tenia cap culpa del rapte, però en tots aquells moviments no s’hi veia gaire compunció. K. se la va mirar sense expressió, com una desconeguda, perquè no volia revelar ni que se sentia decebut ni que no li costava gaire de superar la decepció.

Tots dos havien desaparegut, i K. s’estava encara davant la porta. No podia sinó creure que la dona, a més de trair-lo, li havia mentit en dir-li que la portaven a presentar-se al jutge instructor. Tanmateix, el jutge instructor no se n’hauria anat a les golfes a esperar-la assegut. L’escaleta de fusta no donava raó de res, per més que un se la mirés. Però aleshores es va fixar K. en un retolet de vora l’entrada; i s’hi va acostar i va llegir una inscripció amb una lletra pueril, poc traçuda: «Escala de les escrivanies del tribunal». ¿Allí, a les golfes d’aquella casa de lloguer, hi tenia doncs les escrivanies el tribunal? No era pas una instal·lació bona per a infondre gaire respecte, i per a un acusat era confortador de calcular els escassos mitjans financers de què podia disposar aquell tribunal, si havien d’encabir les escrivanies allà on els llogaters, que prou miserables que eren, arraconaven els mals endreços. Tampoc no es podia, però, excloure que, de diners, prou que n’hi havia, però que els funcionaris s’hi llançaven a sobre abans que se’ls pogués fer servir per als fins judicials. Era fins i tot molt probable, segons les observacions que K. portava fetes fins aleshores, i és ben cert que caure a les mans d’un tribunal corromput com aquell feria la dignitat d’un acusat, però en el fons encara li donava més tranquil·litat que un tribunal pobre. Aleshores va comprendre K. per què, al primer contacte amb un acusat, s’avergonyien de convocar-lo dalt a les golfes i s’estimaven més de vexar-lo al seu domicili. De quina posició més sòlida no disposava doncs K., comparat amb aquell jutge de les golfes, mentre ell tenia al banc un gran despatx amb una antesala, i per una immensa finestra podia guaitar als seus peus l’animació de la Plaça de la Vila! Per altra banda, ell no es feia cap sobresou de suborns ni de malversacions, ni podia manar a cap uixer que li portés en braços una dona al despatx. Però K. podia perfectament renunciar a aquelles delícies, almenys en aquesta vida.

K. s’estava encara plantat davant el rètol quan un home va baixar per l’escala, va guaitar per la porta oberta de la cambra des d’on es veia també la sala de sessions, i finalment va preguntar a K. si no havia pas vist allí una dona, no feia gaire. «Vostè és l’uixer del tribunal, oi?», va preguntar K. «Sí», va dir l’home, «ah, vostè és l’acusat K., de moment no el coneixia, molt de gust». I va oferir la mà a K., que no s’ho esperava gens. «Però si avui no s’havia convocat cap sessió», va afegir l’uixer, mentre K. continuava callat. «Ja ho sé», va dir K., tot examinant la jaqueta de l’uixer, que no era pas d’uniforme, i com a únic distintiu de funcionari presentava el fet que, entremig d’altres botons ordinaris, hi havia dos botons daurats, que semblaven arrencats d’un vell capot d’oficial. «Fa una estona he parlat amb la seva muller. Ja no és aquí. L’estudiant se l’ha enduta perquè el jutge instructor la convocava». «Vostè mateix ho veu», va dir l’uixer, «sempre se me l’emporten. I avui és diumenge, i no estic de servei, però per allunyar-me d’aquí m’envien a transmetre una notificació completament inútil. I per fer-me més mal no m’envien gaire lluny, o sigui que tinc l’esperança que si faig molta via encara seré a temps a tornar. Corro doncs tan de pressa com puc, mig obro la porta de l’oficina on m’han enviat i crido la notificació, i esbufego tant que amb prou feines m’entenen; me’n torno també corrent, però l’estudiant ja ha fet més via que jo, si bé és veritat que tenia el camí més curt; només li calia baixar un ram d’escala. Si jo no estigués tan subjecte, que en fa de temps que hauria aixafat l’estudiant contra aquesta paret! Aquí, al costat del rètol. No paro de somniar-ho. Aquí, una mica aixecat del terra, me’l veig encastat, amb els braços estirats, els dits ben estrellats, les cames tortes fent un cèrcol, i tot voltat d’esquitxos de sang. Però per ara només ho he somniat». «¿I no hi hauria cap altra solució?», va preguntar K. somrient. «Jo no en sé cap», va dir l’uixer. «I ara anem pitjor que mai; fins ara només se l’enduia ell, però ara, i jo ja feia temps que me la temia, també la porta al jutge instructor». «¿I vol dir que la seva muller no hi té cap culpa?», va preguntar K., i es va haver de forçar molt per a fer la pregunta, de tant com aleshores l’ofegava també la gelosia. «És clar que sí», va dir l’uixer, «és ella qui hi té més culpa. Se li ha penjat al coll. El que és ell, empaita totes les dones. Només en aquesta casa, ja l’han tret de cinc pisos on s’havia esmunyit. Però la meva dona és la més bonica de tota la casa, i justament jo no puc defensar-me». «Si les coses són així, sembla que no hi ha cap solució», va dir K. «¿I per què no?», va preguntar l’uixer. «L’estudiant és un covard, i n’hi hauria prou que una vegada, quan va per posar les mans damunt la meva dona, rebés un bon feix de garrotades, i no gosaria pas tornar-hi. Però jo no puc, i els altres no em faran pas aquest favor, perquè tots tenen por de la seva influència. Només un home com vostè ho podria fer». «I doncs, ¿per què jo?», va preguntar K. tot sorprès. «Doncs perquè vostè és un acusat», va dir l’uixer. «Sí», va dir K., «i justament per això tinc motiu per a témer que ell, si bé potser no pot tenir cap influència damunt la resolució del procés, probablement en té damunt la instrucció preliminar». «Sí, és ben cert», va dir l’uixer, com si l’opinió de K. fos tan evident com la seva pròpia, «però aquí a casa nostra no és pas normal que s’obrin processos quan no tenen sortida». «No penso pas igual», va dir K., «però això no m’impedirà, si se’n presenta l’ocasió, d’agafar l’estudiant pel meu compte». «Li ho agrairia molt», va dir l’uixer amb una certa cerimònia, però en el fons no semblava pas creure que el seu desig suprem fos realitzable. «I potser», va seguir K., «hi hauria d’altres funcionaris, i potser tots, que mereixerien també una bona pallissa». «Sí, prou», va dir l’uixer, com si fos la cosa més natural. Després es va mirar K. amb una confiança que, tot i la seva cordialitat, no havia mostrat fins aleshores, i va afegir: «La rebel·lió hi és sempre». Però va semblar que la conversa se li havia fet una mica desagradable, perquè la va tallar dient: «Ara m’he de presentar al jutjat. ¿Vol venir amb mi?». «No tinc res a fer-hi, allí», va dir K. «Sempre es pot mirar les escrivanies. Ningú no es fixarà en vostè». «I doncs, ¿que val la pena de veure-ho?», va preguntar K. vacil·lant, però amb moltes ganes de pujar-hi. «Oh», va dir l’uixer, «jo em pensava que li interessaria». «Bé doncs», va dir K. finalment, «vindré». I va pujar escala amunt més de pressa que l’uixer.

En entrar, de poc va caure, perquè darrere la porta hi havia encara un esglaó. «Al públic, no es pot dir que se li tinguin gaires consideracions», va dir. «No se li’n té cap», va dir l’uixer, «només cal que es miri la sala d’espera». Era un corredor llarg, d’on unes portes mal ribotades donaven a les diverses oficines de les golfes. Encara que no hi havia cap obertura de llum directa, no estava del tot a les fosques, perquè moltes oficines no eren separades del corredor per una porta de fusta closa, sinó per un simple reixat de llates, que arribava fins al sostre però deixava passar una mica de llum, i a través del qual per altra banda es podien veure alguns empleats, els uns asseguts escrivint a les taules, i d’altres que s’estaven drets darrere el reixat i observaven pels forats la gent del corredor. Segurament perquè era diumenge, al corredor hi havia ben poques persones. Feien una impressió molt modesta. Amb intervals quasi regulars, s’asseien als dos rengles de llargs bancs de fusta disposats a banda i banda del corredor. Tots anaven vestits amb deixadesa, encara que la majoria, jutjant per l’expressió de la cara, per l’actitud, pel tall de la barba i per molts detallets de mal definir, pertanyien a les classes altes. Com que no hi havia cap penja-robes, tots havien deixat el barret sota el banc, probablement seguint-se l’exemple els uns dels altres. Quan els que seien més prop de la porta van veure K. i l’uixer, es van aixecar per saludar, i en veure-ho els altres es van creure també obligats a saludar, de manera que tots s’anaven aixecant al pas dels dos nouvinguts. No es posaven mai del tot drets, tenien l’esquena ajupida i els genolls una mica plegats, amb el posat dels captaires de carrer. K. es va aturar a esperar l’uixer que li venia una mica enrere, i va dir: «Com els deuen haver humiliats, tots aquests!». «Sí», va dir l’uixer, «són acusats, tots els que veu aquí són acusats». «De veres!», va dir K., «aleshores són col·legues meus». I es va girar al que tenia més prop, un home alt i prim, de cabell força gris. «¿Què espera aquí, vostè?», va preguntar K. amb cortesia. Però la inesperada interpel·lació va fer que l’home perdés tota l’esma, cosa tant més penosa pel fet que evidentment era un home amb molt de món, que en una altra circumstància se sabia governar molt bé i no renunciava pas fàcilment a la superioritat que s’havia guanyat per damunt de molts. Però, allí, no sabia ni respondre a una pregunta tan simple com aquella, i es mirava els altres com si estiguessin obligats a ajudar-lo, i com si a ell ningú no li pogués exigir una resposta mentre no hagués rebut aquell ajut. Per fi l’uixer hi va intervenir, i per calmar i encoratjar l’home li va dir: «Aquest senyor només li pregunta què espera. Ja pot respondre». La veu de l’uixer, probablement coneguda, li va fer un efecte millor. «Espero…», va començar, i es va aturar. Es veia clar que havia triat aquell començament de frase per enllaçar bé amb la pregunta que li feien, però que no trobava com continuar. Alguns dels qui s’esperaven s’havien acostat i feien rotlle al voltant del grup, però l’uixer els va dir: «Circulin, circulin, deixin pas pel corredor». Es van enretirar una mica, però no van tornar als llocs on seien abans. Mentrestant, l’interrogat s’havia refet, i va respondre, fins i tot amb un mig somriure: «Fa un mes que vaig presentar certes proves testificatives relacionades amb el meu cas, i espero la resolució». «Sembla que vostè s’esforçà molt», va dir K. «Sí», va dir l’home, «és que es tracta del meu cas». «No tothom pensa com vostè», va dir K., «jo per exemple també sóc acusat, però li juro que ni he presentat mai cap prova testificativa ni he fet res que s’hi assembli. ¿Vostè creu que és necessari?». «No ho sé pas ben bé», va dir l’home, altra vegada del tot desconcertat; evidentment es pensava que K. volia burlar-se’n, i segurament, de por de cometre algun nou error, hauria repetit tota sencera la seva resposta anterior, però davant la mirada impacient de K. només va dir: «El que és jo, he presentat proves testificatives». «¿Segurament vostè no es creu que jo també sóc acusat?», va preguntar K. «Oh, no ho poso pas en dubte, sí que m’ho crec!», va dir l’home, i es va enretirar una mica cap a un costat, però en la seva resposta no hi havia pas fe, només por. «¿De manera que no s’ho creu?», va dir K. i, excitat sense adonar-se’n per la humilitat d’aquell home, el va agafar pel braç, com si el volgués fer creure per força. Però no li volia fer cap mal, i el va agafar sense estrènyer, i tanmateix l’home va xisclar com si K. no l’hagués pas agafat amb dos dits, sinó amb unes tenalles roents. Amb aquell xiscle ridícul K. en va tenir ben bé prou; si no es creien que era un acusat, millor; potser aquell home el prenia fins i tot per un jutge. I com a gest d’adéu el va realment estrènyer amb força, el va llançar i el va fer caure assegut al banc, i va continuar endavant. «La majoria dels acusats són tan sensibles», va dir l’uixer. Darrere d’ells, gairebé tots els que s’esperaven s’havien aplegat al voltant de l’home, que ja havia deixat de xisclar, i semblava que li demanaven detalls de l’incident. Sortint al pas de K. venia un guarda, i es coneixia sobretot pel sabre, la beina del qual, almenys jutjant pel color, era d’alumini. K. se’n va estranyar tant que fins la va palpar amb la mà. El guarda, que els xiscles havien fet venir, va preguntar què havia passat. L’uixer va provar de tranquil·litzar-lo amb unes quantes paraules, però el guarda va dir que ho havia de comprovar ell mateix, va saludar i es va allunyar amb passes molt ràpides però molt curtes, segurament escurçades per la gota.

K. no es va amoïnar gaire estona ni pel guarda ni per la gent reunida al corredor, sobretot perquè cap a la meitat va veure la possibilitat de tombar cap a la dreta per una obertura sense porta. Es va assegurar amb l’uixer si anava pel bon camí, l’uixer va fer que sí amb el cap, i K. es va decidir a tombar i a prosseguir endavant. No li agradava gaire que l’uixer se li endarrerís sempre un o dos passos; en aquell indret si més no, podia semblar que el menaven pres. Per això s’aturava sovint i esperava l’uixer, però l’altre se li tornava a endarrerir sempre. Finalment, per acabar aquell neguit, K. va dir: «Bé, ja he vist la cara que fa tot això, ara me’n vull anar». «Encara no ho ha vist tot», va dir l’uixer amb tota la innocència. «No ho vull pas veure tot», va dir K., que a més se sentia realment cansat, «me’n vull anar; ¿per on s’arriba a la sortida?». «¿Ja s’ha perdut?», va dir l’uixer tot sorprès, «només cal que se’n torni fins a la recolzada i tombi a la dreta pel corredor fins a la porta». «Vingui amb mi», va dir K., «mostri’m el camí, jo em perdria; n’hi ha tants, de camins, aquí». «És l’únic camí», va dir l’uixer, ja en un to de retret, «no me’n puc pas tornar amb vostè; he de presentar la meva notificació i ja he perdut molt de temps amb vostè». «Vingui!», va repetir K. més tallant, com si per fi hagués atrapat l’uixer en una falsedat. «No cridi així», va xiuxiuejar l’uixer, «que pertot arreu hi ha despatxos. Si no se’n vol tornar sol, acompanyi’m encara una mica o esperi’s aquí fins que jo hagi complert les meves ordres, i després me’n tornaré amb vostè amb molt de gust». «No, no», va dir K., «no m’esperaré, i vostè vindrà amb mi ara mateix». K. no havia donat ni un cop d’ull a l’indret on es trobava, i no va mirar res fins que una de les moltes portes de fusta que l’envoltaven es va obrir i el va fer girar. Una noia, segurament atreta per la veu massa alta amb què K. havia parlat, va entrar i va preguntar: «¿Què desitja, el senyor?». Darrere d’ella, lluny dins la penombra, es veia també un home que s’acostava. K. es va mirar l’uixer. Aquell home li havia dit que ningú no es fixaria en K., i ara ja se li tiraven a sobre dues persones; no calia gran cosa més perquè tot el cos dels funcionaris li clavés l’atenció i reclamés una explicació de la seva presència. L’única comprensible i acceptable seria de dir que era un acusat i que volia saber la data de l’interrogatori següent, però precisament era l’explicació que no volia donar, en primer lloc perquè no era veritat, ja que ell només havia entrat per curiositat, o bé, cosa que com a explicació encara servia menys, per ganes de verificar que l’interior d’aquell aparell judicial era tan repugnant com l’exterior. I sí que resultava que havia tingut raó de suposar-ho; no volia ficar-se més endins, ja l’havia deprimit prou tot allò que havia vist fins aleshores, no es trobava pas en la disposició adequada per a encarar-se amb un dels alts funcionaris que podien sortir de qualsevol porta, se’n volia anar, amb l’uixer o, si no, sol, posat que no hi hagués cap altre remei.

Però la seva manera d’estar-se allí clavat i callat devia fer un efecte estrany, i el fet és que la noia i l’uixer se’l miraven com si al cap d’un instant s’hagués de produir en ell una enorme transformació, que ells no es volien pas perdre d’observar. I al llindar hi havia l’home que K. havia vist de lluny abans, i s’agafava al travesser de la porta, que era baixa, i es balançava una mica de puntetes com un espectador impacient. Però la noia va ser la primera d’adonar-se que l’actitud de K. es devia a un lleuger malestar, i li va portar una cadira i li va preguntar: «¿No es vol pas asseure?». K. es va asseure de seguida i, per aguantar-se millor, es va recolzar als dos braços de la cadira. «Es troba una mica marejat, oi?», va preguntar ella. La cara de la noia era aleshores molt prop de la d’ell, i mostrava l’expressió més severa, l’expressió que justament mostren moltes dones a la millor flor de la joventut. «No s’hi amoïni gens», va dir ella, «aquí no és res d’extraordinari; són pocs els qui no tenen un atac d’aquests quan vénen per primera vegada. ¿És la primera vegada que ve? Doncs és això, no té res d’extraordinari. El sol bat aquí damunt mateix, a la teulada, i les bigues calentes fan tornar l’aire pesat i ofegós. Només per això, no és un lloc gaire indicat per a posar-hi unes oficines, encara que en altres aspectes ofereix molts avantatges. Però el que se’n diu l’aire, en dies de molt de moviment de visites, i això vol dir pràcticament cada dia, amb prou feines s’hi pot respirar. I si a més pensa que tot sovint hi ha per aquí roba estesa que s’eixuga, perquè no ho podem pas privar del tot als llogaters, no li semblarà gens estrany que s’hagi trobat una mica malament. Però al capdavall un s’acostuma molt bé a aquest aire. Quan hagi vingut dues o tres vegades, ja es pot dir que no sentirà l’ofec. Què, ¿es troba millor?». K. no va respondre, perquè se li feia massa penós que una feblesa sobtada l’hagués lliurat a les mans d’aquella gent, i a més, d’ençà que sabia la causa del seu malestar, no es trobava pas millor, sinó més aviat una mica pitjor. La noia se’n va adonar de seguida, i per donar a K. una mica de fresca va agafar un croc amb un mànec de fusta que hi havia repenjat a la paret i va obrir una lluerna que es trobava damunt mateix de K. i que donava a l’aire lliure. Però va caure tanta polseguera de rovell, que la noia va haver de cuitar a tancar altre cop la lluerna, i amb el seu mocador de butxaca va netejar el rovell de les mans de K., perquè ell estava massa cansat per a fer-ho. A K. li hauria agradat de romandre allí assegut en calma, fins a recobrar prou forces per a anar-se’n, però veia que les forces no li tornarien si els altres no deixaven d’ocupar-se d’ell. I aleshores va dir la noia: «Aquí no s’hi pot quedar, aquí obstruïm tot el moviment». K. va buscar amb la vista quin era el moviment que, posat allí, ell obstruïa. «Si vol, el portaré a la infermeria. Ajudi’m, faci el favor», va dir a l’home de vora la porta, que de seguida es va acostar. Però K. no se’n volia anar a la infermeria; justament el que volia evitar era que el duguessin enlloc més, perquè com més lluny aniria pitjor s’ho havia de passar. «Ja puc caminar», va dir, doncs, i es va posar dret, però estava cruixit de seure còmodament, i tremolava tot ell. «No, que no puc», va dir bellugant el cap, i es va tornar a asseure amb un sospir. Es va recordar de l’uixer, que després de tot se l’hauria pogut endur amb facilitat, però semblava que feia estona que ja no hi era. K. mirava per entremig de la noia i de l’home drets al seu davant, però no podia trobar l’uixer.

«A mi em sembla», va dir l’home, que per cert anava vestit amb elegància i es feia remarcar sobretot per una armilla grisa acabada amb dues punxes llargues i esmolades, «que, si el malestar del senyor és degut a l’atmosfera d’aquí, el millor i el que més li agradarà no és pas que el portem primerament a la infermeria, sinó que el traguem fora de les nostres oficines». «Això mateix!», va cridar K., i de tan content per poc va interrompre les paraules de l’home, «estic segur que de seguida em trobaré millor; i tampoc no estic pas tan feble, només que m’agafin una mica sota les aixelles, no els donaré gaire molèstia, després de tot no és lluny, vostès només cal que m’acompanyin fins a la porta, i jo m’asseuré una estona a l’escala i de seguida em trobaré bé. La veritat és que no tinc mai atacs d’aquesta mena, a mi mateix m’ha sorprès molt. Jo també sóc funcionari i estic avesat a l’aire de les oficines, però aquí és una mica exagerat, vostès mateixos ho han dit. Si volen doncs tenir la bondat d’ajudar-me una mica, perquè em marejo i em trobo malament si provo d’alçar-me tot sol». I va aixecar les espatlles perquè els fos més fàcil d’aguantar-lo per sota els braços.

Però l’home no va respondre a la requesta, i sense treure’s les mans de les butxaques, amb molta calma, va esclatar a riure. «Ja veu», va dir a la noia, «que ho he encertat. El senyor només es troba malament aquí, no pas en general». La noia també va somriure, però amb els dits va donar un cop al braç de l’home, com si li volgués retreure que la broma que feia amb K. era massa pesada. «Però no», va dir l’home sense parar de riure, «si és de veres que acompanyaré el senyor fins a la sortida». «Aleshores tot va bé», va dir la noia, i per un instant va decantar l’adorable caparró. «No faci massa cabal d’aquest riure», va dir a K., que s’havia tornat a posar trist, feia una mirada buida, i semblava que no li calia cap explicació. «Aquest senyor —¿que em permet de presentar-lo?» (el senyor va permetre amb un gest de la mà)— «aquest senyor és el nostre delegat d’informació. Dóna a les parts interessades que s’esperen totes les informacions que els fan falta, i com que el nostre tribunal no és gaire conegut entre la població, són moltes les informacions que ens reclamen. El delegat d’informació té una resposta per a tota pregunta, vostè mateix el pot posar a prova, si algun dia en té ganes. Però no és aquest el seu únic mèrit; té un segon mèrit que són els vestits elegants. Nosaltres, vull dir el cos dels funcionaris, vam arribar a la conclusió que el delegat d’informació, que sempre tracta amb les parts interessades i és el primer a tractar-hi, s’hauria de vestir amb elegància, mirant perquè la primera impressió fos digna. Tots els altres, i jo en sóc la primera prova, anem per desgràcia molt mal vestits i passats de moda; tampoc no tindria gaire solta que gastéssim a vestir, si pràcticament mai no sortim de les escrivanies, i dormim aquí dalt i tot. Però, tal com li deia, un bon dia se’ns va acudir que per al delegat d’informació era imprescindible de vestir elegantment. Però com que la nostra administració, que en aquest aspecte té les seves rareses, no se’ns va mostrar assequible, vam fer entre nosaltres una col·lecta, i fins hi va haver certes parts interessades que hi van contribuir, i li vam comprar aquest vestit tan bonic que veu i encara d’altres. Ara ho tindríem tot ben endegat per a fer una bona impressió, però ell ho torna a esguerrar amb el seu riure i esvera tothom». «I així estem», va dir el senyor burlant-se’n, «però no entenc per què, estimada senyoreta, conta a aquest senyor totes les nostres intimitats, o més ben dit les hi engega a sobre, perquè ell no en vol saber res. Només cal que se’l miri com se’ns asseu aquí, i se’l veu tot sumit dins les seves preocupacions personals». K. ni va tenir ganes de desmentir-ho; la intenció de la noia podia ser bona, potser anava per distreure’l o per donar-li temps de refer-se, però el mitjà era errat. «Bé li havia d’explicar aquell riure de vostè», va dir la noia, «era ofensiu». «Em fa cara que aguantaria ofenses molt pitjors, si acabo traient-lo fora». K. no deia res, ni tan sols aixecava els ulls; consentia que el comentessin com si ell fos una cosa, i encara era el que més li venia de gust. Però de sobte es va sentir la mà del delegat d’informació en un braç, i la mà de la noia a l’altre. «Amunt doncs, home feble», va dir el delegat d’informació. «Els ho agraeixo moltíssim a tots dos», va dir K., agradablement sorprès, es va alçar a poc a poc, i ell mateix va guiar aquelles mans estranyes cap als indrets on més li calia de tenir suport. «Podria fer l’efecte», va dir la noia baixet a l’orella de K., mentre s’acostava al corredor, «com si jo hi posés molt d’interès meu, a presentar el delegat d’informació sota una llum favorable, però em pot ben creure que jo només vull que se sàpiga la veritat. No té gens de mal cor. No és pas obligació seva, d’aconduir fins a la porta els implicats en un procés, quan es posen malalts, i ja veu que ho fa. Potser de tots nosaltres no n’hi ha cap que tingui mal cor, i prou que potser tots voldríem ajudar tothom; però, com a funcionaris de la justícia que som, és fàcil que causem la impressió que tenim el cor dur i que no volem fer servei a ningú. A mi, justament, és una de les coses que més em fan sofrir». «¿No voldria pas asseure’s un moment?», va preguntar el delegat d’informació quan ja eren al corredor i precisament davant l’acusat a qui K. s’havia adreçat abans. K. gairebé s’avergonyia que l’altre el tornés a veure; tan dret com abans se li havia plantat, i ara dues persones l’havien de sostenir, l’inspector feia brandar el seu barret agafant-lo amb dos dits estirats, se li havia esbullat el pentinat i els cabells se li enganxaven al front amarat de suor. Però l’acusat no semblava pas que es fixés en res: tot humil davant el delegat d’informació, que no se’l mirava, només procurava d’excusar la seva presència. «Ja sé», va dir, «que avui encara no es podia haver dictat cap resolució sobre els documents que vaig presentar. Però he vingut perquè he pensat que mal per mal també em podia esperar aquí, que és diumenge i tinc temps i no faig nosa». «No cal que s’excusi tant», va dir el delegat d’informació, «la seva sol·licitud sempre és lloable, encara que és clar que aquí ocupa un espai sense cap profit; però per la meva banda, mentre no em faci nosa a mi, no seré jo qui li privi de seguir de prop el curs del seu afer. Després de tractar amb gent que negligeix escandalosament el deure, un aprèn a tenir paciència amb les persones com vostè. Segui». «Que bé que sap parlar amb els implicats!», va xiuxiuar la noia. K. va assentir, però immediatament es va dreçar amb un surt quan el delegat d’informació li va tornar a preguntar: «¿No es voldria asseure aquí?». «No», va dir K., «no vull reposar». Ho va dir amb tanta decisió com va poder, però la veritat és que li hauria convingut molt d’asseure’s. Estava marejat. Es veia en un vaixell en mar grossa. Li semblava que l’aigua batia les parets de fusta, que del fons del corredor venia la remor dels rompents, que tot el corredor capotejava i que a banda i banda els acusats expectants s’elevaven i s’enfonsaven. Tant més inconcebible era la calma de la noia i de l’home que el portaven. Els estava del tot lliurat, i si el deixaven anar hauria de caure com una post. Els ullets menuts de tots dos bescanviaven mirades de costat a costat, K. els sentia els passos regulars però no se n’acompanyava, i gairebé l’havien d’alçar de terra, passa darrere passa. Per fi es va adonar que li parlaven, però no els entenia, només sentia el brogit que ho omplia tot, però que semblava tallat per un so alt invariable, com el d’una sirena. «Més fort», va deixar anar sense veu, amb el cap acotat; però se’n va avergonyir, perquè prou que sabia que havien parlat ben fort, encara que ell no els arribava a entendre. Finalment, com si la paret al seu davant s’enderroqués, li va venir a la cara un corrent d’aire fresc, i va sentir dir al seu costat: «S’entesta a anar-se’n, i després ja li pots dir cent vegades que té la sortida davant el nas, i no es belluga». K. es va adonar que tenia al davant la porta de sortida i que la noia l’aguantava oberta. Li va semblar que li tornaven d’un sol cop totes les forces, i per guanyar un primer tast de la llibertat va trepitjar de seguida el primer esglaó de l’escala, i des d’allí es va acomiadar dels seus acompanyants, que es decantaven cap a ell. «Moltes gràcies», repetia, els estrenyia a tots dos repetidament les mans, i no els va deixar anar fins que li va semblar que ells, acostumats al resclosit de les escrivanies, resistien malament l’aire relativament fresc que pujava de l’escala. No podien ni respondre, i la noia hauria potser caigut daltabaix, si K. no hagués tancat la porta amb una celeritat extrema. K. es va estar encara una estona aturat, es va pentinar com va poder amb l’ajut d’un mirallet de butxaca, va plegar el seu barret, que era al primer replà (el delegat d’informació l’hi devia llençar), i va córrer escala avall, tan eufòric i fent uns salts tan llargs que a ell mateix li va agafar gairebé por d’aquell capgirament. Aquella mena de sorpreses, el seu estat de salut, fins aleshores molt constant, no les hi havia reservades mai. ¿És que el seu cos es volia revolucionar i li volia començar un nou procés, en vista que suportava tan bé el vell? No va descartar del tot la idea de fer-se mirar per un metge a la primera ocasió, però en tot cas, i en això no li calia consultar ningú sinó ell mateix, es proposava d’esmerçar tots els futurs matins de diumenge millor que no pas aquell.





L’AMIGA DE LA SENYORETA BÜRSTNER


El període que va seguir, a K. se li va fer impossible de parlar ni que fos dues paraules amb la senyoreta Bürstner. Ell provava les més variades maneres d’acostar-se-li, però ella sempre se les componia per impedir-ho. Ell se’n tornava a casa de seguida que deixava l’oficina, i s’estava a la seva cambra sense encendre cap llum, assegut al canapè i ocupat només a observar el rebedor. Si passava la minyona o algú i tancava la porta de la cambra que semblava buida, ell s’aixecava al cap d’una estona i la tornava a obrir. Els matins es llevava una hora més aviat que abans, per si de cas podia trobar sola la senyoreta Bürstner, quan ella se n’anava cap a l’oficina. Però cap d’aquells intents no va reeixir. Aleshores ell li va escriure una carta i la hi va adreçar tant a l’oficina com a la dispesa, a la qual provava una vegada més de justificar la seva conducta, s’oferia per a qualsevol reparació, prometia de no traspassar mai els termes que ella li volgués fixar, i només demanava que se li concedís la possibilitat de parlar una vegada amb ella, sobretot en vista que ell no podia disposar res amb la senyora Grubach sense abans aconsellar-se amb la senyoreta, i acabava comunicant-li que el diumenge següent s’estaria tot el dia a la seva cambra esperant un senyal amb què ella li oferís la perspectiva que accediria al seu prec, o si més no li expliqués per què no hi podia accedir, quan ell havia promès de deferir-se-li en tots els ordres. Les cartes no van ser retornades, però tampoc no va rebre cap resposta. En canvi, el diumenge següent es va produir un fet que era un senyal prou clar. Molt d’hora, K. va observar pel forat del pany un moviment desusat al rebedor, i aviat es va aclarir què era. Una professora de francès, que altrament era alemanya i es deia Montag, una noia malaltissa i pàl·lida i que coixejava una mica, que fins aleshores havia viscut en una cambra a part, es mudava a la cambra de la senyoreta Bürstner. Durant hores se la va veure com s’esmunyia pel rebedor. Sempre s’havia oblidat una altra peça de roba interior o un altre brodat o un altre llibre, i calia anar-ho a cercar individualment i portar-ho a la nova habitació.

Quan la senyora Grubach li va entrar l’esmorzar (perquè d’ençà de la indignació de K. ella no deixava ni el més petit servei a les mans de la minyona), K. no es va poder retenir d’adreçar-li la paraula, per primera vegada des de feia cinc dies. «¿Per què han triat avui, per a fer tot aquest escàndol pel rebedor?», va preguntar, mentre s’abocava el cafè, «¿que no es podien esperar? ¿És que el diumenge és el dia de fer dissabte?». Si bé K. no es mirava la senyora Grubach, va remarcar que ella respirava com alliberada d’una angúnia. Fins i tot aquell sever interrogatori de K., ella l’entenia com un perdó o com el començament d’un perdó. «No fem pas dissabte, senyor K.», va dir, «és que la senyoreta Montag se’n va a viure amb la senyoreta Bürstner i porta les seves coses a la cambra». No va dir res més, esperant com s’ho prendria K. i si li permetria de continuar enraonant. Però K. la va posar a prova: remenava pensarós el cafè amb la cullereta, i callava. Al final se la va mirar i va dir: «¿Què, ja ha abandonat aquelles sospites que tenia contra la senyoreta Bürstner?». «Senyor K.!», va cridar la senyora Grubach, que només esperava aquella pregunta, i va allargar cap a K. les mans agafades, «que malament que es va prendre allò que només era una manera d’enraonar casual! Jo no he tingut mai cap intenció d’ofendre’l ni d’ofendre ningú. Em sembla que fa prou temps que em coneix, senyor K., per a haver-se’n adonat. No es pot pas figurar com he patit, tots aquests dies! La darrera cosa que jo faria és de calumniar els meus rellogats! I vostè, senyor K., s’ho va pensar! I va dir que jo l’havia de treure de casa! Jo, treure’l de casa a vostè!». El darrer crit ja es va ofegar sota les llàgrimes, i després ella es va tapar la cara amb el davantal i es va posar a fer grans sanglots.

«Au, no plori, senyora Grubach, no plori», deia K. i es mirava la finestra, i només pensava en la senyoreta Bürstner i en el fet que hagués pres a la seva cambra una noia forastera. «Apa, no plori», va repetir, quan es va girar cap a dins la cambra i va veure que la senyora Grubach encara plorava. «Jo tampoc no em pensava que vostè s’ho prendria tan malament. Hi ha hagut un malentès per les dues bandes. També pot passar, entre vells amics». La senyora Grubach va guaitar per damunt del davantal per veure si la reconciliació de K. era sincera. «Només ha estat això, un malentès», va dir K., i com que pel posat de la senyora Grubach li va semblar descobrir que el capità no havia revelat res, va gosar afegir encara: «¿S’ha cregut de veres que jo sóc capaç d’enemistar-me amb vostè per una noia que no m’és res?». «Això mateix, senyor K.!», va dir la senyora Grubach, que tenia la dissort que, encara no sortia una mica d’angúnies, ja ficava els peus a la galleda. «És el que jo em preguntava tot el sant dia: ¿per què s’ho pren tan a la valenta el senyor K., això de la senyoreta Bürstner? ¿Per què se m’ha d’enrabiar quan només es tracta d’aquesta senyoreta, si sap que una mala paraula seva em treu la son? Al capdavall, no he dit de la senyoreta res que jo no hagi vist amb els meus propis ulls». K. no li va respondre res, perquè a la primera paraula ja l’hauria haguda de treure de la cambra i no ho volia fer. Es va acontentar bevent-se el cafè i deixant sentir a la senyora Grubach que sobrava. Fora, es tornava a sentir com la senyoreta Montag arrossegava els peus, quan travessava el rebedor de cap a cap. «¿Ho sent?», va preguntar K., i va assenyalar la porta amb la mà. «Sí», va dir la senyora Grubach amb un sospir, «la volia ajudar jo amb la minyona, però és tossuda, i s’ho vol traginar tot ella mateixa. Em fa estrany de la senyoreta Bürstner. A mi de vegades se’m fa pesat de tenir la senyoreta Montag a casa, i ella se la fica a la cambra». «Vostè no s’hi amoïni», va dir K. mentre aixafava amb la cullereta una resta de sucre a la tassa, «¿que hi perd res, vostè?». «No», va dir la senyora Grubach, «per a mi al contrari, el canvi em ve molt bé, així tinc una cambra lliure i hi puc posar el meu nebot, el capità. Em capficava per vostè, que no li hagués fet nosa tots aquests dies que l’he hagut de deixar habitar aquí a la sala, perquè de vegades no és prou considerat». «I ara, quins acudits!», va dir K. posant-se dret, «no vull ni sentir-la! Ara vostè se’m pensa que tinc sempre els nervis esmolats, només perquè no puc suportar aquestes peregrinacions de la senyoreta Montag —escolti-se-la, ara torna». La senyora Grubach havia perdut tota l’esma. «Miri, senyor K., ¿vol que li digui que acabi de mudar-se un altre dia? Si vol, li ho dic de seguida». «Però que no veu que se n’ha d’anar a viure amb la senyoreta Bürstner!», va dir K. «Sí», va respondre la senyora Grubach, però sense acabar d’entendre el que ell volia dir. «I doncs», va dir K., «bé ha de traginar les seves coses». La senyora Grubach només va fer que sí amb el cap. Aquella seva estupefacció muda, que vista de fora tenia un aire de pura obstinació, encara exasperava més K. Es va posar a anar i venir des de la porta fins a la finestra, i d’aquella manera va tallar a la senyora Grubach la possibilitat d’anar-se’n, cosa que segurament hauria fet.

Just en un moment que K. arribava a la porta, van trucar. Era la minyona, i va anunciar que la senyoreta Montag desitjava tenir una curta entrevista amb el senyor K., i li pregava d’anar al menjador, on ella l’esperava. K. es va escoltar la minyona tot reflexionant, i després es va girar amb una mirada gairebé sarcàstica cap a l’esverada senyora Grubach. La mirada semblava dir que feia temps que ell preveia aquella invitació de la senyoreta Montag, i que lligava molt bé amb tots els turments que aquell matí de diumenge ell havia de sofrir a mans dels rellogats de la senyora Grubach. Va remetre la minyona amb la resposta que hi anava de seguida, va obrir l’armari per canviar-se la jaqueta, i, quan la senyora Grubach es va lamentar en veu baixa per les importunitats d’aquella persona, no li va fer cap resposta sinó que s’endugués la safata de l’esmorzar. «Però si a penes ha tocat el menjar!», va fer la senyora Grubach. «No hi fa res, endugui-s’ho!», va cridar K., i li va semblar que, no sabia com, la senyoreta Montag es barrejava amb tot allò i li ho tornava fastigós.

Mentre travessava la sala, va mirar la porta tancada de la cambra de la senyoreta Bürstner. Però no era pas allí on l’invitaven, sinó al menjador, la porta del qual va obrir d’una revolada, sense trucar.

Era una sala molt llarga però estreta, amb una sola finestra. No hi havia hagut lloc sinó per a posar-hi dos armaris, de biaix, als dos cantons a banda i banda de la porta, i tot l’espai restant el prenia la llarga taula, que començava vora la porta i acabava tocant l’ampla finestra i fent-la quasi inaccessible. La taula estava ja parada, i per a moltes persones, perquè els diumenges hi havia pocs dispesers que no hi dinessin.

En entrar K., la senyoreta Montag es va separar de la finestra i se li va acostar vorejant un costat de la taula. Es van saludar silenciosos. Aleshores la senyoreta Montag, que com sempre tenia el cap desmesuradament aixecat, va dir: «No sé si vostè em coneix». K. se la va mirar corrugant les celles. «És clar que sí», va dir, «em sembla que fa prou temps que va entrar a casa de la senyora Grubach». «Però a vostè, pel que em sembla, no li interessen gaire les coses de la dispesa», va dir la senyoreta Montag. «No», va dir K. «¿No vol seure?», va dir la senyoreta Montag. Sense dir res, cadascú es va acostar una cadira al cap mateix de la taula i es van asseure davant per davant. Però la senyoreta Montag es va tornar a alçar de seguida, perquè s’havia oblidat la bossa de mà a l’ampit de la finestra, i la va anar a cercar; es va arrossegar per tota la cambra. Quan va tornar, brandant lleugerament la bosseta, va dir: «Només li volia dir quatre paraules per encàrrec de la meva amiga. Volia venir ella mateixa, però avui no es troba gaire bé. L’haurà de dispensar, i d’escoltar-me a mi en comptes d’ella. Tampoc ella no li hauria pogut dir res més que el que jo li diré. Més aviat al contrari; crec que jo li puc dir més, perquè estic relativament desinteressada de l’afer. ¿Vostè no pensa igual?».

«¿Què li he de dir?», va respondre K., fatigat de veure els ulls de la senyoreta Montag fixats en els seus llavis. Ja es creia que d’aquella manera dominaria el que ell volia dir. «Pel que es veu, la senyoreta Bürstner no em vol concedir l’entrevista personal que li he sol·licitat». «És així», va dir la senyoreta Montag, «o més ben dit no és pas això de cap manera, perquè vostè ho expressa amb una aspror que sorprèn. En general, no és normal ni que les entrevistes siguin concedides ni el contrari. Però pot ben donar-se el cas que una entrevista sigui considerada inútil, i és justament el cas d’ara. Després de la seva remarca, puc parlar amb tota la franquesa. Vostè ha pregat la meva amiga, per escrit o de paraula, que tingui una conversa amb vostè. Ara, la meva amiga sap, o en tot cas jo ho he de suposar, quin ha de ser el tema de la conversa, i per raons que jo ignoro està convençuda que si la conversa tingués lloc no portaria cap profit a ningú. Que consti que a mi no me’n va parlar fins ahir i encara molt damunt per damunt, i va dir que tampoc vostè no podia pas tenir gaire interès per la conversa, perquè només un incident casual li havia suggerit la idea, i doncs vostè mateix arribaria sense necessitat de cap explicació, si no hi havia arribat ja, a reconèixer molt aviat la manca de solta de tota la història. Jo li vaig respondre que potser tenia raó, però que amb mires a deixar-ho tot ben aclarit em semblava avantatjós de fer arribar a vostè una resposta explícita. Em vaig oferir a fer-me càrrec d’aquesta missió, i, després de vacil·lar una mica, la meva amiga hi va consentir. Ara, espero que he obrat també en interès de vostè, perquè al capdavall fins la més petita incertesa en l’afer més insignificant és un turment, i si a vostè, com ha estat el cas, la hi podíem dissipar amb facilitat, valia més de fer-ho tot seguit». «Moltes gràcies», va dir K. de seguida, es va mirar la senyoreta Montag, després va mirar enllà de la taula, després enllà de la finestra (la casa oposada rebia el bat del sol), i se’n va anar cap a la porta. La senyoreta Montag el va seguir unes quantes passes, com si no se’n fiés del tot. Però davant la porta van haver de recular tots dos, perquè es va obrir i va entrar el capità Lanz. Era la primera vegada que K. el veia de prop. Era un home alt, pels volts dels quaranta anys, de cara colrada i carnuda. Va fer una inclinació de cos que també anava per K., i es va dirigir cap a la senyoreta Montag i li va besar respectuosament la mà. Els seus moviments eren solts. La seva cortesia amb la senyoreta Montag contrastava notablement amb la manera com K. l’havia tractada. Però la senyoreta Montag no semblava que li guardés rancor, i K. fins va creure observar que ella el volia presentar al capità. Però K. no volia que el presentessin, i no hauria estat capaç de mostrar-se gens cordial ni amb el capità ni amb la senyoreta Montag. Per a ell, aquella mà besada els havia aliats en un grup que, sota l’aparença més inofensiva i més desinteressada, no el volia deixar arribar fins a la senyoreta Bürstner. Però K. anava encara més lluny, i reconeixia que la senyoreta Montag havia escollit un bon mitjà, si bé era una arma de dos talls. Exagerava la importància de la relació entre la senyoreta Bürstner i K., exagerava sobretot la importància de l’entrevista sol·licitada, i provava alhora de girar-ho com si fos K. qui ho exagerava tot. K. li demostraria com s’enganyava; ell no volia exagerar res, i sabia que la senyoreta Bürstner no era sinó una petita mecanògrafa que no se li resistiria gaire temps. I, encara, ell refusava deliberadament de prendre en compte les coses que la senyora Grubach li havia dit de la senyoreta Bürstner. Meditant tot allò, a penes va saludar quan va sortir del menjador. Se’n volia tornar de seguida a la seva cambra, però una rialleta de la senyoreta Montag, que li va arribar d’enrere, li va donar la idea que potser els podria parar, tant al capità com a la senyoreta Montag, una bona sorpresa. Va mirar al seu voltant i va escoltar si d’alguna de les cambres properes en podia sortir una nosa, però tot callava, només se sentia la conversa del menjador, i la veu de la senyora Grubach al corredor que duia a la cuina. L’ocasió semblava favorable, i K. va anar fins a la porta de la cambra de la senyoreta Bürstner i va trucar lleugerament. Com que res no s’hi movia, va tornar a trucar, però tampoc no va tenir cap resposta. ¿Potser dormia? ¿O bé era veritat que es trobava malament? ¿O bé feia l’absent perquè endevinava que només podia ser K. qui trucava tan suau? K. va suposar que feia l’absent, va trucar més fort, i, com que els trucs no tenien cap èxit, va acabar obrint la porta, amb cautela i no sense un sentiment que feia una cosa immoral i encara inútil. A la cambra no hi havia ningú. Per altra banda, a penes recordava la cambra tal com K. l’havia coneguda. Ara hi havia dos llits posats costat per costat; damunt tres seients prop de la porta, s’hi amuntegaven vestits i roba blanca, hi havia un armari obert. Segurament la senyoreta Bürstner se n’havia anat mentre la senyoreta Montag entretenia K. al menjador. K. no se’n va sentir massa decebut, perquè tal com anaven les coses no havia esperat gaire de trobar tan fàcilment la senyoreta Bürstner, i, aquell intent, l’havia fet gairebé només per afrontar la senyoreta Montag. Però justament per això se li va fer més penós, quan tornava a tancar la porta, de veure que la senyoreta Montag i el capità conversaven al pas de la porta del menjador. Potser s’estaven allí des del moment que K. havia obert l’altra porta, i evitaven tota aparença d’observar K., parlaven en veu baixa i només seguien els moviments de K. amb la mirada distreta que els qui conversen escampen al seu voltant. Però a K. li pesaven molt aquelles mirades, i va fer via a esmunyir-se vorejant la paret fins a la seva cambra.





EL BASTONEJADOR


Pocs vespres després, quan K. seguia el corredor que duia del seu despatx a l’escala principal —aquell dia era gairebé el darrer a plegar, només dos empleats encara treballaven a la secció de registre, dins el petit camp de llum d’una bombeta—, va sentir darrere una porta, on sempre havia suposat que hi havia una cambra de mals endreços encara que ell no l’havia vista mai, un esclat de sospirs. Es va quedar parat i va escoltar encara, per comprovar si no s’errava. Una estona de silenci, i després, altre cop, sí que eren sospirs. De primer va pensar anar a cercar un empleat del registre, perquè potser faria falta un testimoni, però després el va agafar una curiositat tan incontenible, que literalment va arrencar la porta d’una revolada. Era, tal com ell havia ben suposat, una cambra de mals endreços. Inútils impresos caducs, tinters de terrissa buits i llençats, s’amuntegaven darrere la porta. Però dins la cambra mateixa hi havia tres homes, ajupits de tan baix que era el sostre. Una espelma enganxada en un prestatge els feia llum. «¿Què hi feu, aquí?», va preguntar K., embarbussat d’agitació, però en veu baixa. Un dels homes, que evidentment dominava els altres dos i atreia abans la mirada, s’embeinava dins una mena de vestit de cuir fosc, que li deixava nus la gola i part del pit, i tots dos braços. No va respondre. Però els altres dos van cridar: «Senyor! Serem bastonejats, perquè tu t’has queixat de nosaltres davant el jutge instructor». I fins aleshores no es va adonar K. que eren en efecte els guardes Franz i Willem, i que aquell tercer tenia a la mà una vara per bastonejar-los. «Com s’entén!», va dir K. i se’ls va mirar fixament, «no em vaig pas queixar, només vaig dir com havien anat les coses a casa meva. I la vostra conducta no em direu pas que va ser impecable». «Senyor», va dir Willem, mentre Franz es veia que provava de posar-se darrere seu, amagat d’aquell altre home, «si vós sabéssiu com anem de mal pagats, no ens jutjaríeu tan malament. Jo he d’alimentar una família, i el Franz es voldria casar, i tots maldem per fer diners com podem, que només treballant no s’hi arriba, encara que ens hi matem. Porteu unes camises tan fines que em van temptar, i és clar que els guardes tenim prohibit allò; no és de dret, però sí que és de tradició que la roba blanca pertoca als guardes; sempre ha estat així, se m’afigura; i es comprèn, perquè, ¿què volen dir aquestes coses per a qui té la gran desgràcia de veure’s arrestat? Però si ell en parla públicament, aleshores ha de seguir el càstig». «Això que em dieu ara, jo no ho sabia, i de cap manera no he reclamat el vostre càstig, per mi era només una qüestió de principis». «Franz», es va girar Willem a l’altre guarda, «¿que no t’ho deia, que aquest senyor no ha reclamat el nostre càstig? Ara ja ho sents, que ell ni tan sols sabia que ens havien de castigar». «No et deixis commoure per aquests discursos», va dir el tercer a K., «el càstig és tan just com inevitable». «No te l’escoltis», va dir Willem, i només es va interrompre per portar-se de pressa a la boca la mà, on havia rebut un cop de vara, «que només ens castiguen perquè tu ens has denunciat. Si no fos així no ens hauria passat res, encara que haguessin sabut tot el que vam fer. ¿D’això se’n pot dir justícia? Tots dos, i sobretot jo, havíem servit de guardes molt de temps i teníem un full de serveis molt bo —i tu mateix has de reconèixer que, mirant-ho des del punt de vista de la superioritat, et vam guardar bé—, teníem bones perspectives d’ascendir, i segurament ens haurien fet ben aviat bastonejadors, com aquest que només ha tingut la sort de no haver estat mai denunciat, perquè, de denúncies així, se’n presenten ben rares vegades. I ara, senyor, tot se n’ha anat per terra; les nostres carreres estan acabades, haurem de fer feines molt més subalternes encara que el servei de guarda, i per començar ara rebem aquesta pallissa, que fa un mal terrible». «¿Pot ser que la vara faci tant de mal?», va preguntar K., i va apreciar amb els ulls la vara que el bastonejador brandava al seu davant. «És que ens hem de despullar del tot», va dir Willem. «Així sí», va dir K. i es va mirar fixament el bastonejador, que estava torrat com un mariner i tenia una cara feréstega i sana. «¿No hi ha cap possibilitat d’estalviar-los els cops, a aquests dos?», va preguntar. «No», va dir el bastonejador, bellugant el cap tot somrient. «Au, despulleu-vos!», va manar als guardes. I a K. li va dir: «No t’ho has de creure pas tot, que la por dels cops ja els ha reblanit una mica el cervell. Això que aquest, per exemple» —i va assenyalar Willem—, «diu de la carrera que hauria pogut fer és l’animalada més grossa del món. Mira-te’l, que gras que està, que els primers cops de vara se’m perdran tots al greix. ¿I saps com s’ha engreixat tant? Perquè s’ha acostumat a menjar-se l’esmorzar de tots els arrestats. ¿Que se t’ha menjat el teu, també? Veus?, ja t’ho deia. Però un home amb una panxa així no podria mai de la vida arribar a bastonejador, no cal ni pensar-hi». «Hi ha bastonejadors que són com jo», va afirmar Willem, que es descordava el cinturó dels pantalons. «No», va dir el bastonejador, i amb la vara li va clavar al coll un cop que el va encongir tot, «no has d’escoltar, t’has de despullar». «T’ho pagaré bé, si els deixes fugir», va dir K., i es va treure la cartera de la butxaca sense tornar-se a mirar el bastonejador, perquè aquestes coses es lliguen millor si totes dues bandes abaixen els ulls. «Tu deus anar per denunciar-me a mi també», va dir el bastonejador, «i que també em bastonegin. No, no!». «Pensa una mica, home!», va dir K., «si jo hagués volgut fer castigar aquests dos, ara no els voldria pas comprar la impunitat. Només em caldria tancar aquesta porta, no voler veure ni sentir res més i anar-me’n a casa. Però, això, no ho vull fer, el que vull sincerament és posar-los en llibertat; i si hagués sabut que els castigarien o només que els podrien castigar, no els hauria anomenats mai. No són pas ells els qui considero culpables; el culpable és l’organització, els culpables són els alts funcionaris». «És veritat!», van cridar els guardes, i de seguida van rebre un cop a les esquenes ja despullades. «Si aquí, sota la vara, hi tinguessis un alt magistrat», va dir K., i va prémer mentre parlava la vara que ja es volia tornar a aixecar, i la va abaixar, «et juro que no t’impediria pas de desfermar-t’hi; ben al contrari, encara et donaria diners, perquè posessis més cor a la bona causa». «Tot això que dius fa de bon creure», va dir el bastonejador, «però jo no em deixo subornar. A mi m’han posat a bastonejar, i bastonejo». El guarda Franz, que fins aleshores, potser esperant un bon resultat de la intervenció de K., no s’havia fet notar gaire, es va acostar a la porta, vestit només amb els pantalons, i agenollant-se i penjant-se al braç de K. li va xiuxiuar: «Si no ens pots fer dispensar tots dos, prova almenys que em deixi fugir a mi. Willem és més vell, de totes les coses no se’n sent tant, i fa un parell d’anys ja va passar per un petit bastoneig, en canvi jo no estic encara deshonrat, i al capdavall tot ho vaig fer seguint Willem que per bé o per mal em fa de mestre. A la porta del banc m’espera la meva promesa, pobreta, que no sap com ha d’acabar això, i em moro de vergonya». Es va eixugar amb la jaqueta de K. la cara tota molla de llàgrimes. «Ja no m’espero més», va dir el bastonejador, va aixecar la vara amb les dues mans, i el cop va arribar fins a Franz, mentre Willem s’aclofava en un racó i mirava d’amagat, sense gosar girar la cara ni un instant. I aleshores es va aixecar el xiscle que Franz llançava, el xiscle indivís i invariable, que no semblava que sortís d’una persona sinó d’un instrument torturat, i tot el corredor en va ressonar, tota la casa l’havia de sentir. «No xisclis», va cridar K. sense poder-se retenir, i, mentre mirava tens cap a la direcció d’on podien venir els empleats, va pegar a Franz, no pas fort, però prou fort perquè l’estabornit caigués i s’arrossegués esgarrapant el terra en els seus espasmes; però no es va salvar dels cops, i la vara el trobava també a terra; mentre ell s’hi retorcia sota, la punta brandava regularment amunt i avall. I ja es veia venir de lluny un empleat, i un altre uns quants passos enrere. K. va tancar de pressa la porta, va anar cap a una de les finestres del pati i la va obrir. El xiscle s’havia tallat del tot. Perquè els empleats no s’acostessin, va cridar: «Sóc jo!». «Bona nit, senyor apoderat!», va ser el crit de resposta. «¿Ha passat alguna cosa?». «No, no», va respondre K., «és només un gos que udola al pati». Però, com que els empleats no es tranquil·litzaven, va afegir: «Poden tornar al seu treball». I, per no deixar-se embolicar en cap conversa amb els empleats, es va decantar enfora de la finestra. Quan, al cap d’una estona, es va tornar a girar cap al corredor, ja eren fora. Però K. es va quedar guaitant per la finestra, perquè no gosava obrir aquella cambra i tampoc no volia anar-se’n a casa. Veia un petit pati rectangular, al qual només donaven oficines, i totes les finestres eren ja fosques, només les de més amunt recollien un reflex de la lluna. K. s’esforçava obsedit a penetrar amb la mirada la fosca d’un racó del pati on uns quants carretons es barrejaven. El turmentava de no haver pogut impedir el bastoneig, però no era pas culpa seva que no se n’hagués sortit; si Franz no hagués xisclat —és clar que devia fer molt de mal, però en un instant decisiu ens hem de dominar—, si no hagués xisclat, K. hauria trobat, o en tot cas era molt possible, un mitjà de persuadir el bastonejador. Si dins aquell cos de funcionaris tots els subalterns eren uns podrits, ¿per què doncs el bastonejador, que exercia la funció més inhumana, hauria de ser una excepció? I K. s’havia fixat prou bé com li lluïen els ulls quan havia vist els bitllets de banc: era prou clar que només s’havia posat a bastonejar seriosament per aixecar encara una mica la xifra del suborn. I K. no hauria pas estalviat, perquè realment s’havia posat en cor d’alliberar els guardes; un cop havia començat a lluitar contra la corrupció d’aquella institució judicial, era natural que també ataqués per aquell costat. Però des del moment que Franz s’havia posat a xisclar, naturalment tot estava llest. K. no podia pas permetre que arribessin els empleats, i potser d’altres persones, i que el sorprenguessin al ple de les transaccions amb aquell personal de la cambra dels mals endreços. Tant de sacrifici, realment ningú no el podia pas exigir de K. Si li hagués passat pel cap aquell acudit, encara hauria estat potser més simple de despullar-se ell mateix i d’oferir-se al bastonejador en comptes dels guardes. D’altra banda, el bastonejador no hauria acceptat segurament la substitució, perquè, sense guanyar-hi res, tanmateix hauria mancat greument al seu deure, i potser hi hauria mancat de dues formes alhora, trobant-se K. sotmès a un procés, cosa que probablement el designava com a invulnerable per a tots els funcionaris del tribunal. De totes formes, era ben possible que també en això aquell tribunal funcionés d’una manera molt especial. Sigui com sigui, K. no podia fer sinó tancar la porta, per bé que ni tan sols així s’eliminava tot perill per a K. Però que al darrer moment hagués clavat un cop a Franz, allò sí que era lamentable i només es podia excusar tenint en compte la seva excitació.

Va sentir lluny els passos dels empleats; per no cridar-los l’atenció, va tancar la finestra i va caminar dirigint-se cap a l’escala. Davant la porta de la cambra dels mals endreços es va aturar un moment i va escoltar. No se sentia res. Aquell home hauria pogut matar a cops els dos guardes, els tenia del tot lliurats al seu poder. K. havia ja allargat la mà cap al pom de la porta, però la va enretirar. No podia ja fer servei a ningú, i els empleats havien d’arribar d’un moment a l’altre; però es va fer un vot de no deixar dormir aquell afer i de subjectar a un càstig condigne els veritables culpables, els alts magistrats, cap dels quals no havia encara gosat deixar-se veure, i d’esmerçar-hi totes les forces. Mentre baixava l’escalinata exterior del banc, va observar atentament tots els transeünts, però per més lluny que mirava no veia cap noia que esperés ningú. L’afirmació de Franz, que la seva promesa l’esperava, es comprovava que era una mentida, certament perdonable, feta amb l’única mira de desvetllar més compassió.

Ni durant tot l’endemà, a K. els guardes no li fugien del cap; treballava distret, i per no endarrerir-se de feina es va haver de quedar al despatx fins una mica més tard encara que el dia abans. Quan plegava i va passar per davant d’aquella cambra dels mals endreços, la va obrir com per costum. Però allò que va veure en comptes de la tenebra que s’esperava el va enfollir. Res no havia canviat, tot era tal com ho havia vist el vespre abans en obrir la porta. Els impresos i els tinters obstruint l’entrada, el bastonejador amb la vara, els guardes encara del tot vestits, l’espelma enganxada al prestatge, i els guardes es van posar a plànyer-se i a cridar: «Senyor!». A l’instant, K. va tancar la porta i encara hi va picar amb els punys, com si allò l’hagués de clavar millor. Plorant o poc menys, va córrer cap als empleats, que treballaven tranquils a les màquines copiadores i que es van aturar atònits de la feina. «A veure si per fi netegen la cambra dels mals endreços!», va cridar, «la brutícia ens ofega!». Els empleats es van mostrar disposats a fer-ho l’endemà mateix, K. va assentir, perquè tanmateix no els podia pas obligar a allargar encara el treball d’aquell vespre, tal com al principi s’havia proposat. Es va asseure una estona per tenir els empleats prop, va desordenar una pila de còpies creient-se que faria la impressió que les examinava, i finalment, com que va veure que els empleats no gosarien sortir plegats amb ell, se’n va anar, cansat i sense pensaments, cap a casa.





L’ONCLE. LENI


Una tarda, justament quan K. es trobava més atrafegat, a l’hora de l’expedició del correu del dia, entre dos empleats que portaven papers per a la firma es va esmunyir dins el despatx l’oncle Karl, un petit terratinent oncle de K., que vivia a les seves terres. K. no es va espantar tant quan el va veure com s’havia espantat, ja feia temps, quan se li va acudir que l’oncle li havia de caure a sobre d’un moment a l’altre. Que l’oncle havia de venir, K. s’ho havia afigurat amb certitud des de feia aproximadament un mes. Des del primer instant s’havia representat exactament com entraria, una mica corbat d’espatlles, amb el barret de palla aixafat a la mà esquerra, allargant-li, quan encara era lluny, la dreta i fent-la-hi arribar per damunt la taula amb una precipitació desconsiderada, escombrant tot allò que se li interposava. L’oncle sempre portava pressa, perquè el perseguia la desastrosa mania que, a cadascuna de les seves visites a la ciutat, i encara que només hi hagués de passar un dia, havia de trobar la manera d’encabir-hi totes les gestions que s’havia proposat, i per escreix no s’havia de deixar perdre cap xerrada ni cap negoci ni cap diversió que es podia presentar ocasionalment. I com que havia estat el tutor de K. i doncs K. li tenia obligacions particulars, era el nebot qui l’havia d’ajudar en tot i encara l’havia d’allotjar si passava una nit a ciutat. «El fantasma que ve de fora», en deia K.

A penes va saludar —d’asseure’s a la butaca que K. li oferia, no en tenia pas temps— que ja va reclamar de tenir amb K. una curta conversa a quatre ulls. «És necessari», deia empassant-se saliva amb dificultat, «és necessari per a la meva tranquil·litat». K. va fer sortir de seguida els empleats, dient-los que no havien de deixar entrar ningú. «¿Què m’han dit, Josef?», va cridar encara no van ser sols, es va asseure damunt la taula, i per a estar més tou es va posar al dessota un coixinet de papers, sense mirar-se’ls. K. va callar, perquè sabia què seguiria; però, trobant-se com es trobava relaxat de sobte del treball tens, va començar per deixar-se anar a una agradable indolència, i va mirar per la finestra el costat oposat de carrer; des d’on ell seia en veia només un trosset triangular, un retall de façana buida entremig de dos aparadors. «Guaites per la finestra!», va cridar l’oncle braços enlaire, «per l’amor de Déu, Josef, respon-me doncs! ¿És veritat, és possible que això sigui veritat?». «Estimat oncle», va dir K., deseixint-se de la seva distracció, «no tinc cap idea del que em demanes». «Josef», va dir l’oncle en un to d’amonestació, «sempre he cregut que tu no deies mai cap mentida. ¿He d’interpretar això que acabes de dir com un signe inquietant?». «Començo a endevinar per on vas», va dir K. obedient, «segurament has sentit parlar del meu procés». «Tu ho dius», va respondre l’oncle amb un seguit de lentes caparrades, «he sentit parlar del teu procés». «I doncs, ¿qui ha estat?», va preguntar K. «L’Erna m’ho ha escrit», va dir l’oncle, «encara que no et veu mai, perquè per desgràcia tu no te’n recordes gaire; sigui com sigui ho ha sabut. Avui mateix he rebut la carta, i naturalment he vingut de seguida. Sense cap altra raó, però sembla que és una raó més que suficient. Si vols, et llegiré el tros de la carta que parla de tu». Es va treure la carta de la cartera. «Mira, aquí el tinc. Diu: El Josef, fa temps que no l’he vist, un dia de la setmana passada vaig anar al seu banc, però el Josef estava tan ocupat que no em va deixar passar; em vaig esperar prop d’una hora, però me’n vaig haver de tornar a casa, perquè tenia la classe de piano. M’hauria agradat de parlar amb ell, potser aviat se’n presentarà una ocasió. El dia del meu sant em va enviar una capsa grossa de bombons de xocolata, va ser molt atent i em va fer una gran alegria. M’havia descuidat d’escriure-us-ho aleshores, però ara que em pregunteu per ell me n’he recordat. El que passa és que heu de saber que els bombons es fonen tan de pressa, que amb prou feines t’adones que te n’han regalat una capsa, que ja t’han desaparegut. Però parlant del Josef, hi ha una altra cosa que us voldria dir. Tal com he explicat, no em van deixar entrar a veure’l, perquè tenia una entrevista amb un senyor. Quan ja feia estona que m’esperava sense dir res, vaig preguntar a un porter si l’entrevista encara duraria gaire. Em va dir que molt bé podia ser, perquè segurament es tractava del procés que se seguia contra el senyor apoderat. Jo vaig dir que què era allò del procés i que si estava segur que no s’equivocava, i ell em va dir que no s’equivocava pas, que era un procés, i un procés important i tot, però que ell no en sabia res més. Ell va dir que per la seva part voldria poder fer alguna cosa per ajudar el senyor apoderat, perquè era un senyor bo i just, però que ell no veia pas què hi podia fer, i només podia desitjar que alguns senyors amb influència ho prenguessin al seu càrrec. I deia que segurament acabaria fent-se, i que l’afer tindria una bona fi, però que de moment no marxava pas per bon camí, si s’havia de creure l’humor del senyor apoderat. No cal dir que jo no vaig fer gaire cas de totes aquelles històries, i que vaig mirar de tranquil·litzar el bon jan del porter, i li vaig manar que no en digués res a ningú més, i em penso que tot deuen ser xerrameques. Però potser no vindria malament si tu, papà, miressis d’aclarir-ho la primera vegada que seràs aquí, que a tu no et costarà res de saber-ho tot de primera mà, i si calgués podries fer sortir tots aquests amics teus que tenen tanta influència. Però si no calgués fer res, que és el més probable, si véns serà almenys una ocasió perquè t’abraci ben aviat amb molta alegria la teva filla que t’estima. —Una bona noia», va dir l’oncle, acabada la lectura, i es va eixugar dels ulls algunes llàgrimes. K. va assentir. Per culpa de tots aquells trasbalsos dels darrers temps havia oblidat l’Erna del tot, i fins i tot li havia passat per alt el seu aniversari, i era clar que la història dels bombons era un invent de la noia per protegir-lo de l’oncle i de la tia. Era molt commovedor, i segurament no quedaria prou ben pagat amb les entrades de teatre que d’aleshores endavant ell es proposava d’enviar-li regularment, però tant com a fer visites a la pensió i a tenir converses amb una menuda de divuit anys estudiant de batxillerat, no s’hi veia amb cor en aquells moments. «I doncs, ¿què me’n dius?», va preguntar l’oncle, que gràcies a la carta havia perdut de vista totes les presses i les agitacions, i semblava que la tornava a llegir. «Sí, oncle», va dir K., «és veritat». «Veritat?», va cridar l’oncle. «¿Què és veritat? ¿Com pot ser veritat? ¿Quina mena de procés? No deu ser pas un procés criminal!». «Un procés criminal», va respondre K. «¿I t’estàs aquí assegut amb tota la calma, i portes a coll un procés criminal?», va cridar l’oncle, i cada vegada cridava més. «Com més calma tindré, millor acabarà», va dir K. fatigat, «no tinguis por». «No en tinc prou amb això, per a quedar-me tranquil!», va cridar l’oncle, «Josef, estimat Josef, pensa en tu mateix, pensa en tota la família, pensa en el bon nom de tots nosaltres! Has estat fins ara la nostra honra, no te’ns has de tornar la nostra vergonya. La teva actitud» —i es mirava K. amb el cap decantat de costat— «no m’agrada gens, no són maneres de comportar-se un acusat innocent que encara no s’ha begut l’enteniment. Digue’m de pressa de què es tracta, perquè et pugui ajudar. ¿No cal dir que es tracta del banc?». «No», va dir K. i es va aixecar dret, «però parles massa fort, estimat oncle, i segurament que l’ordenança és a la porta i escolta. Per a mi és desagradable. És millor que ens n’anem. Et respondré a totes les preguntes, tan bé com podré. Ho sé molt bé, que dec explicacions a la família». «Exacte!», va cridar l’oncle, «molt exacte, però fes via, Josef, fes via!». «Només he de donar encara algunes instruccions», va dir K., i va cridar per telèfon el seu secretari, que va entrar pocs instants després. L’oncle, tot excitat, va assenyalar K. amb la mà, volent dir que era ell qui havia cridat el secretari, cosa de la qual no hi havia cap dubte. K., dret vora la taula del despatx, va explicar al jove que se l’escoltava amb fredor però amb atenció, parlant en veu baixa i ajudant-se amb la consulta de diversos escrits, les coses que encara calia fer aquell dia, en absència seva. L’oncle feia nosa, perquè de moment se’ls va quedar a la vora fent uns ulls com unes taronges i mossegant-se nerviós els llavis, sense que per altra banda se’ls escoltés; però només l’aparença ja feia prou nosa. Després es va engegar a passejar-se amunt i avall per la cambra, i de tant en tant s’aturava davant la finestra o davant un quadre, i no parava d’esclatar en exclamacions variades, tals com: «Se’m fa completament incomprensible!», o bé: «I ara qui em pot dir com pararà tot això!». El jove feia com si no remarqués res, i va escoltar calmosament fins al final totes les recomanacions de K., es va apuntar algunes coses i se’n va anar després d’inclinar-se davant K. i davant l’oncle, el qual, però, justament li girava l’esquena, guaitava per la finestra i amb els braços estirats rebregava les cortines. A penes s’havia tancat la porta que l’oncle va exclamar: «Per fi és fora aquest titella, ara ens en podem anar també. Per fi!». Per desgràcia no hi va haver manera d’induir l’oncle, quan travessaven el vestíbul voltats d’empleats i d’ordenances, i justament quan també el travessava el vice-director, que deixés de fer preguntes sobre el procés. «Som-hi, Josef», va començar l’oncle, mentre K. responia amb salutacions discretes a les inclinacions del voltant seu, «ara digues-me obertament de quina mena de procés es tracta». K. va dir algunes banalitats, va fer també algunes rialletes, i fins que van ser a l’escala no va aclarir a l’oncle que no havia volgut parlar obertament davant la gent. «Molt bé», va dir l’oncle, «però ara parla». Amb el cap decantat, fumant un cigar amb xuclades curtes i precipitades, va escoltar. «Abans que res, oncle», va dir K., «no es tracta pas d’un procés davant els tribunals ordinaris». «Mala cosa», va dir l’oncle. «Com?», va dir K. tot parat mirant-se l’oncle. «Que és una mala cosa, al meu parer», va repetir l’oncle. Eren a l’escalinata exterior, que baixava fins al carrer; com que semblava que el porter se’ls escoltava, K. va estirar l’oncle avall; l’animat tràfic del carrer se’ls va empassar. L’oncle, que s’havia agafat al braç de K., no va preguntar pel procés amb tanta urgència, i fins i tot van caminar una estona sense dir res. «¿Però com ha anat la cosa?», va preguntar per fi l’oncle, aturant-se tan sobtadament que les persones que venien darrere es van desviar esverades. «Coses així no se’ns tiren pas a sobre tot d’un cop, es preparen de molt de temps abans; bé hi deu haver hagut senyals d’avís; ¿per què no em vas escriure? Ja saps que jo per tu ho faria tot; com qui diu, sóc encara el teu tutor, i fins avui n’he estat orgullós. No cal dir que ara també t’ajudaré tant com podré, però al punt on hem arribat, quan el procés ja segueix el seu curs, és molt difícil de fer-hi res. El millor, ben mirat, seria que ara et prenguessis unes vacances curtes i que les vinguessis a passar amb nosaltres al camp. T’has aprimat una mica, ara que m’hi fixo. Al camp et refaràs les forces, és el que et convé, no hi ha dubte que t’esperen molts treballs. Per altra banda, allà et deseixiràs en certa manera de la justícia. Aquí disposen de tots els instruments del poder, i si cal te’ls apliquen automàticament; si ets al camp, han de començar per delegar agents, o bé només poden provar de fer-te efecte per correu, per telègraf, per telèfon. Naturalment això afebleix l’efecte, i, si bé és cert que no t’allibera, almenys et deixa respirar». «Però em poden prohibir d’anar-me’n», va dir K., que escoltant l’oncle s’havia deixat decantar una mica cap aquells raonaments. «No crec que ho facin», va dir l’oncle, pensarós, «tampoc no és pas tan gran la pèrdua de puixança que sofreixen, pel fet que te’n vagis». «Jo em creia», va dir K., i va agafar l’oncle amb el braç per poder-li impedir que es quedés de tant en tant aturat, «que tu encara donaries a tot això menys importància que jo, i vet aquí que t’ho prens tan malament». «Josef», va cridar l’oncle, i se li va voler esmunyir per poder-se quedar aturat, però K. no el va deixar anar, «a tu t’han canviat, sempre has tingut l’enteniment tan clar, ¿i tot just ara el perds? ¿Que no comprens què vol dir això? Vol dir que et faran la creu, sense contemplacions. I que tota la teva família haurà de seguir, o si més no serà humiliada fins a terra. Josef, t’has de refer. La teva indiferència em treu de seny. Qui et veiés, de poc se n’hi aniria que no es cregués allò que diuen: Qui un procés així t’ha dut, a la corda t’ha fet el nus».

«Estimat oncle», va dir K., «fa tan poc profit que ens excitem, no en fa gens de part teva ni tampoc no en faria de part meva. Amb excitacions no es guanyen els processos; permet també que la meva experiència pràctica valgui una mica, tal com jo de la teva, encara que em pugui estranyar, sempre i ara mateix en faig molt de cas. Del moment que tu dius que el procés arrossegarà disgustos per a tota la família, cosa que t’he de dir que no arribo a comprendre, però deixem-ho córrer, amb molt de gust et deferiré en tot. Ara, fins i tot des del teu punt de vista, això d’un sojorn al camp no em sembla pas avantatjós, perquè tindria un regust de fugida i de consciència culpable. D’altra banda, si bé és veritat que aquí estic més perseguit, també jo em puc bellugar més i entrar dins l’afer». «Exacte», va dir l’oncle en un to com si per fi comencessin a posar-se d’acord, «jo només t’ho proposava perquè si et quedaves aquí veia que la teva indiferència faria perillar l’afer, i em semblava millor que jo treballés pel teu compte. Però si et vols bellugar tu mateix amb tota la teva energia, és clar que és molt millor». «Em penso que estem d’acord, doncs», va dir K., «¿que se t’acut però cap suggeriment de quins passos he de fer per començar?». «Naturalment, encara m’ho he de rumiar», va dir l’oncle, «tingues en compte que m’he passat vint anys vivint a les terres, com qui diu sense sortir-ne, i per a dreceres d’aquestes ja no tinc el nas prou fi. Abans tenia contactes molt estrets amb personalitats que hi devien veure més que jo, però amb el temps s’han anat afluixant. Ja saps com va, al camp vius una mica abandonat, i no te n’adones fins que es presenta una ocasió així. I, en part, el teu afer se m’ha presentat quan no m’ho esperava, encara que, fixa’t si és curiós, després de rebre la carta de l’Erna ja em temia alguna cosa per l’estil; i avui encara no t’he mirat que ja ho he vist gairebé del tot clar. Però tot això no compta, ara el més important és de no perdre temps». Abans d’acabar de parlar ja s’havia posat de puntetes i havia fet un senyal a un taxi, i mentre cridava una adreça al cotxer va fer seguir K. dins el cotxe. «Ens n’anem a veure l’advocat Huld», va explicar, «vam ser companys d’escola. ¿Segurament que n’has sentit a parlar? No? És molt estrany. S’ha guanyat tanmateix molta anomenada com a defensor i com a advocat dels pobres. Però és sobretot com a persona, que li tinc una gran confiança». «A mi m’està bé tot el que tu emprendràs», va dir K., per més que la manera precipitada i oficiosa com el seu oncle menava la situació li feia passar angúnia. No donava gaire optimisme d’acudir com a acusat davant un advocat dels pobres. «No sabia», va dir, «que en una causa d’aquestes també es podia cridar un advocat». «Naturalment que sí», va dir l’oncle, «són coses que no es discuteixen. ¿Per què no hauríem de poder? I ara vull que em posis perfectament al corrent de l’afer i que em contis tot el que ha passat fins ara». K. es va posar de seguida a contar sense callar-se res: la franquesa completa era l’única protesta que es podia permetre contra la tessitura de l’oncle, per al qual el procés era una gran vergonya. La senyoreta Bürstner, només la va anomenar una vegada i de passada, però això no esguerrava pas la franquesa, car la senyoreta Bürstner no tenia cap relació amb el procés. Mentre contava, mirava per la finestreta i observava com justament s’acostaven al barri on hi havia les oficines del tribunal, i ho va fer notar al seu oncle, que no va veure, però, res de particular en la coincidència. El cotxe es va aturar davant una casa fosca. L’oncle va trucar a la planta baixa mateix, a la primera porta, va ensenyar amb un somriure les grosses dents i va murmurar: «Les vuit, no són pas hores de visitar-lo com a clients. Però a mi no se m’ho prendrà malament». A la reixeta de la porta, hi van aparèixer un parell d’ulls grans i negres, es van mirar una estona els dos visitants i van desaparèixer, però la porta no es va obrir. L’oncle i K. es van confirmar mútuament el fet d’haver vist aquell parell d’ulls. «Una minyona nova, que té por dels forasters», va dir l’oncle i va tornar a trucar. Van reaparèixer els ulls, i aleshores s’hauria dit que miraven amb tristesa, però potser tampoc no era sinó una il·lusió produïda pel flam de gas que els cremava molt prop damunt els caps i que, sense camisa, xiulava fort però feia poca llum. «Obri», va cridar l’oncle picant la porta amb el puny, «som amics del senyor advocat!». «El senyor advocat està malalt», va dir un murmuri darrere seu. En una porta a l’altre cap del curt corredor hi havia un home cobert amb una bata de dormir, que els donava aquella comunicació en una veu tan baixa com podia. L’oncle, que ja no s’aguantava la ira de la llarga espera, es va girar com si s’encabrités i va cridar: «Malalt? ¿Vostè diu que està malalt?», i com si aquell senyor fos la malaltia mateixa, se li va acostar amenaçador. «Ja han obert», va dir el senyor, va assenyalar la porta de l’advocat, es va arreplegar els faldons de la bata i va desaparèixer. Realment la porta era oberta, i una noia joveneta —K. va reconèixer els ulls foscos, una mica sortits— s’estava al rebedor, amb un llarg davantal blanc, i aguantava una espelma a la mà. «Una altra vegada obri més de pressa!», va dir l’oncle en comptes d’una salutació, mentre la noia feia una petita reverència. «Vine, Josef», va dir aleshores a K., que lliscava molt a poc a poc per davant la noia. «El senyor advocat està malalt», va dir ella, en vista que l’oncle, sense aturar-se, feia via cap a una certa porta. K. badava encara davant la noia, mentre ella ja s’havia girat per tancar la porta del pis: tenia una rodona cara de nina, no sols les galtes pàl·lides i el mentó s’arrodonien, sinó també els polsos i les vores del front. «Josef!», va tornar a cridar l’oncle, i a la noia li va preguntar: «¿És una cosa del cor?». «Em penso que sí», va dir la noia, que havia trobat temps de passar-los al davant amb l’espelma i d’obrir la porta del dormitori. En un racó de la cambra, on no arribava encara la llum de la candela, ressaltava del llit una cara amb una barba llarga. «Leni, ¿qui són aquests que entren?», va preguntar l’advocat, que, enlluernat per l’espelma, no reconeixia els visitants. «Sóc l’Albert, el teu vell amic», va dir l’oncle. «Ah, l’Albert», va dir l’advocat, i es va deixar caure damunt els coixins, com si davant d’aquella visita no li calgués fer cap compliment. «¿Vols dir que et trobes tan malament?», va dir l’oncle, i se li va asseure a la vora del llit. «No m’ho crec. És un altre atac de la teva flaquesa de cor, i passarà com els anteriors». «Potser sí», va dir baixet l’advocat, «però és pitjor que mai. Em costa de respirar, es pot dir que no dormo, i cada dia tinc menys forces». «Home», va dir l’oncle, i amb la manassa es va aixafar el barret de palla damunt el genoll. «Això sí que són males notícies. ¿I que vols dir que vas ben atès, aquí? És tot tan trist, tan fosc! Fa molt de temps que vaig venir la darrera vegada, però aleshores em va semblar més acollidor. I aquesta noieta que tens no sembla pas tampoc que pugui donar molta vida, o, si no, ho dissimula molt bé». La noia s’estava encara aguantant el llum prop de la porta; i si la seva mirada vaga revelava alguna cosa, era que es mirava més aviat K. que no pas l’oncle, fins i tot aleshores que l’oncle parlava d’ella. K. es recolzava sobre una cadira que havia portat prop de la noia. «Qui està tan malalt com jo», va dir l’advocat, «vol repòs. Jo no ho trobo trist». Feta una petita pausa va afegir: «I Leni em tracta molt bé, és una bona noia». A l’oncle, però, allò no el podia convèncer; es veia ben clar que tenia un prejudici contra la infermera, i, encara que al malalt no li va replicar res, va seguir la infermera amb mirades severes quan ella es va acostar al llit, va deixar l’espelma damunt la tauleta de nit, es va decantar damunt el malalt i va parlar amb ell en veu baixa mentre li endreçava els coixins. L’oncle per poc va oblidar que no havia de trasbalsar el malalt, i es va aixecar, va caminar ça i lla darrere la infermera, i K. no s’hauria pas meravellat si l’hagués agafada per les faldilles i l’hagués estirada a reculons lluny del llit. K. s’ho mirava tot amb calma; justament la malaltia de l’advocat no li semblava del tot inoportuna, i, com que no s’havia sabut oposar al zel que en aquell cas brollava de l’oncle, aleshores que el zel era desviat sense la seva intervenció, ho acceptava de bon grat. Però l’oncle, potser només amb la intenció de ferir la infermera, va dir: «Senyoreta, faci el favor, deixi’ns una estona sols, que he de parlar amb el meu amic d’un afer personal». La infermera, que en aquell moment era quan es trobava més decantada damunt el malalt, i precisament allisava el llençol al capçal del llit, només va girar la cara i va dir amb molta calma, que feia un contrast curiós amb la manera de parlar de l’oncle, un moment escanyat d’ira i després sortint-se de mare: «Ja veu que el senyor es troba tan malament que no pot discutir de cap afer». Probablement només era per comoditat que havia repetit l’expressió de l’oncle; en tot cas fins i tot un oient imparcial ho hauria pogut interpretar com una burla i no cal dir que l’oncle va galopar com si l’haguessin esperonat. «Mala bèstia!», va dir, i dins el primer borbolleig de l’emoció encara no s’entenia gaire; però K. es va espantar, per més que ja s’havia esperat una cosa així, i va córrer cap a l’oncle amb la intenció decidida de tapar-li la boca amb les dues mans. Per sort, darrere la noia es va incorporar el malalt, l’oncle va fer una cara fosca com si s’empassés un bocí repugnant, i va dir amb més serenitat: «Tampoc no ens hem begut encara l’enteniment, nosaltres! Si això que demano fos impossible, no ho demanaria pas. Vagi-se’n, faci el favor!». La infermera s’estava dreta vora el llit, mirant-se l’oncle ben a la cara, i amb una mà acariciava, segons a K. li va semblar de veure, la mà de l’advocat. «Ho pots dir tot davant la Leni», va dir el malalt, en un to inequívoc de súplica urgent. «És que no és cosa meva», va dir l’oncle, «és un secret d’un altre». I se’ls va girar d’esquena, com si ja no pensés entrar en cap negociació, però els concedís encara un moment per a repensar-s’hi. «I doncs, ¿de qui és el secret?», va preguntar l’advocat amb una veu que s’apagava, i es va tornar a ajeure. «Del meu nebot», va dir l’oncle, «l’he fet venir amb mi». I va presentar: «L’apoderat Josef K.». «Oh», va dir el malalt molt més animat, i va allargar la mà a K., «perdoni, no l’havia ni tan sols vist. Vés-te’n, Leni», va dir després a la infermera, que ja no s’hi va resistir gens, i li va estrènyer la mà com si fos un adéu per un llarg temps. «O sigui», va dir per fi a l’oncle, que, reconciliat també s’havia acostat, «que no has vingut a fer-me una visita de malalt, sinó que véns per un afer professional». Era com si fins aleshores la noció d’una visita de malalt hagués paralitzat l’advocat, de tant com se’l veia reviscolat: s’estava incorporat aguantant-se amb un colze, cosa que devia ser força cansada, i no parava d’estirar-se un floc de pèls del mig de la barba. «Ja fas més bona cara», va dir l’oncle, «d’ençà que aquella bruixa se n’ha anat». Es va interrompre, va xiuxiuar: «M’hi jugo qualsevol cosa que escolta!», i va saltar cap a la porta. Però darrere la porta no hi havia ningú, i l’oncle va tornar, no pas decebut, perquè li semblava que, si no escoltava, la noia devia cometre una malesa encara pitjor, però certament amargat. «Ets injust amb ella», va dir l’advocat, sense insistir a defensar la noia: potser volia suggerir que no li calia ser defensada. Però en un to de molta més participació cordial va dir: «Quant al cas del senyor nebot teu, em consideraria molt afortunat si les meves forces abastessin fins a una tasca tan supremament difícil; tinc molta por que no m’abastaran, però sigui com sigui jo no deixaré res sense intentar-ho; i, si jo no sóc prou, podríem cridar l’auxili d’algun altre. Si he de ser sincer, l’afer m’interessa massa perquè pugui resignar-me a renunciar a tota participació. Si el meu cor no aguanta, almenys puc dir que ara trobo una ocasió digna perquè s’esberli d’una vegada». K. no trobava ni cap ni peus a cap frase d’aquell discurs, i es mirava l’oncle per veure si d’aquell costat li’n vindria alguna explicació, però l’oncle, amb l’espelma a la mà, seia a la tauleta de nit, d’on ja havia fet rodolar una ampolla de medicines fins a la catifa, i assentia amb grans caparrades a tot allò que l’advocat deia; estava d’acord amb tot i de tant en tant es mirava K. reclamant-li un acord igual. ¿No era pas que l’oncle ja havia parlat abans del procés amb l’advocat? Però era impossible; tal com havien anat les coses, tot ho contradeia. «No entenc…», va començar doncs. «Ah, oh, ¿potser sóc jo qui he caigut en un malentès?», va dir l’advocat, tan estranyat i esmaperdut com K. «Potser m’he precipitat. ¿Sobre què em volia consultar? Jo m’he pensat que es tractava del seu procés». «Naturalment», va dir l’oncle, i després va preguntar a K.: «I doncs, ¿tu què vols?». «Sí, però, ¿com és que vostè està tan ben informat de mi i del meu procés?», va preguntar K. «Oh, això», va dir l’advocat, «encara sóc advocat, em penso; freqüento els cercles judicials, es parla de processos variats, i els més notables, especialment quan afecten el nebot d’un amic, un se’ls guarda a la memòria. És el nostre pa de cada dia». «¿Tu què vols?», va tornar a preguntar l’oncle, «quin desfici que tens!». «¿Vostè freqüenta aquells cercles judicials?», va preguntar K. «Sí», va dir l’advocat. «Preguntes com una criatura», va dir l’oncle. «¿Quins cercles he de freqüentar, doncs, sinó de gent del meu ofici?», va afegir l’advocat. Feia un so tan incontrovertible, que K. ni va respondre. «Però vostè exerceix als tribunals del Palau de Justícia, i no pas als de les golfes», és el que hauria volgut dir, però no va tenir pit de dir-ho realment. «Vostè ha de considerar», va seguir l’advocat en un to com si expliqués una cosa òbvia, innecessàriament i de passada, «vostè ha de considerar que d’aquestes freqüentacions en trec entre altres coses molts profits per a la meva clientela, i això en més d’un aspecte, que no sempre tot es pot dir. És clar que ara, per culpa de la meva malaltia, em trobo una mica impedit, però sempre em visiten bons amics del tribunal i no deixo pas d’informar-me. Potser m’arriben a les orelles més coses que a molts que són plens de salut i que es passen tot el sant dia al tribunal. Per exemple, ara justament tinc un visitant que m’estimo molt». I va assenyalar un racó fosc de la cambra. «¿Què diu, on?», va preguntar K., gairebé grosser del cop de sorpresa. Va mirar incert al seu voltant: la llum de l’espelmeta no arribava ni de bon tros fins a la paret oposada. I en efecte, en aquell racó alguna cosa va començar a bellugar-se. A la llum de l’espelma, que aleshores l’oncle aixecava enlaire, s’hi va veure un vellet assegut davant una tauleta. S’havia hagut d’estar sense respirar, perquè ningú no s’hi hagués fixat en tant de temps. Aleshores es va aixecar amb cerimònia, però sense dissimular que no li agradava que l’haguessin descobert. Amb les mans, que batia com si fossin unes ales curtes, feia com si volgués rebutjar totes les presentacions i salutacions, com si de cap manera no volgués destorbar els altres amb la seva presència, i com si els supliqués de deixar-lo a les fosques i d’oblidar-se que hi era. Però ja no eren a temps a concedir-li-ho. «La veritat és que ens ha agafat de sorpresa», va dir l’advocat com a explicació, i va fer al vellet un senyal d’encoratjament perquè s’acostés, cosa que ell va fer a poc a poc, mirant al seu voltant amb timidesa, i tanmateix amb una certa dignitat. «El senyor cap de negociat —oh, perdonin, no he fet les presentacions— el meu amic Albert K., el seu nebot, l’apoderat Josef K., el senyor cap de negociat —el senyor cap de negociat, doncs, ha tingut l’amabilitat de visitar-me. El valor d’una tal visita, només el pot apreciar adequadament l’iniciat que sap fins a quin punt el senyor cap de negociat l’aclapara el treball. Però de totes formes ha vingut, i conversàvem en pau, fins al punt on la meva feblesa ho permetia, i és veritat que no havíem prohibit a Leni de deixar entrar visites, perquè no hi havia lloc a esperar-ne cap; però la nostra intenció era d’estar-nos sols, i aleshores han arribat els teus cops de puny, Albert, i el senyor cap de negociat s’ha enretirat amb la cadira i la taula al racó, però ara resulta que possiblement, és a dir, si en tenim ganes, se’ns ofereix l’ocasió de comentar un afer que ens concerneix tots, i que molt bé ens podem estar plegats. —Senyor cap de negociat, per favor», va dir amb un decantament de cap i un somriure obsequiós, assenyalant una butaca prop del llit. «Per desgràcia només em puc quedar uns quants minuts», va dir el cap de negociat cordialment, aclofant-se a la butaca i mirant-se el rellotge, «la feina em crida. Però de cap manera no em deixaria perdre l’ocasió de conèixer un amic del meu amic». Va fer una petita inclinació de cap destinada a l’oncle, que semblava molt satisfet de la nova coneixença, però per efecte de la seva natura no era capaç d’expressar sentiments cordials, i només va acollir les paraules del cap de negociat amb una rialla cohibida però audible. Quin espectacle més lleig! K. ho podia observar tot ben tranquil, perquè en ell no s’hi fixava ningú. El cap de negociat, un cop introduït al mig de l’escenari, va assumir el govern de la conversa, tal com semblava ser el seu costum. L’advocat, la feblesa anterior del qual potser només era destinada a allunyar les noves visites, escoltava amb atenció, amb la mà darrere l’orella. L’oncle, en qualitat d’espelmòfor —feia equilibris amb l’espelma damunt la cuixa, i l’advocat se’l mirava tot sovint amoïnat—, va perdre aviat l’encongiment i no feia sinó embadalir-se, tant per la manera de parlar del cap de negociat com pels suaus i onejants moviments de mà amb què s’acompanyava el discurs. K., que es recolzava a la columna del llit, era completament desdenyat pel cap de negociat, potser amb intenció, i només servia d’auditori del vell senyor. D’altra banda, amb prou feines sabia de què tractava el discurs, i pensava de vegades en la infermera i en els mals tractes que havia rebut de l’oncle, de vegades si no havia vist ja algun cop el cap de negociat, potser a l’assemblea, el dia del seu primer interrogatori. Encara que potser s’equivocava, el fet és que el cap de negociat hauria escaigut d’allò més bé entremig dels assembleistes del primer rengle, els vells de les barbes clapades.

Aleshores va venir del rebedor un soroll com de porcellana trencada, i tots van parar l’orella. «Me’n vaig a veure què ha passat», va dir K., i va sortir molt a poc a poc, com si donés als altres l’ocasió d’aturar-lo encara. Tot just va ser al rebedor i provant d’orientar-se a les fosques, que damunt la mà amb què encara aguantava la porta s’hi va posar una maneta molt més petita que la de K., i va tancar suaument la porta. Era la infermera, que s’esperava allí. «No ha estat res», va murmurar, «només he tirat un plat a la paret, per fer-lo sortir». Desconcertat, K. no va saber dir sinó: «Jo també he pensat en vostè». «Millor», va dir la infermera, «vingui». Uns quants passos els van portar davant una porta de vidre desllustrat, que la infermera va obrir. «Entri», va dir. Era segurament el despatx de l’advocat; segons permetia de veure la llum de la lluna, que aleshores només feia claror en un trosset quadrangular del terra davant cadascuna de les tres grans finestres, els mobles eren pesats i antics. «Aquí», va dir la infermera, i va assenyalar una arca fosca, amb un respatller de fusta tallada. Quan ja s’havia assegut, K. va donar encara un cop d’ull per la cambra. Era una peça alta i gran, i la clientela de l’advocat dels pobres s’hi devia trobar molt perduda. A K. li va semblar que veia amb quins passets les visites s’acostaven a la imposant taula d’escriptori. Però després ho va oblidar i només va tenir ulls per a la infermera, que se li asseia a tocar i de poc el premia contra el braç del seient. «Em pensava», va dir ella, «que vostè mateix vindria amb mi, sense que jo l’hagués de cridar. Ha estat estrany. De primer, des del moment d’entrar, vostè no em treu els ulls de sobre, i després em fa esperar. Digui’m Leni», va afegir amb pressa i sense preàmbuls, com si no s’hagués de perdre cap minut del temps que ell tindria dret a anomenar-la pel seu nom. «Amb molt de gust», va dir K., «però, Leni, aquesta estranyesa és molt fàcil d’explicar. Primerament em veia obligat a escoltar la xerrameca dels vells i no me’n podia pas anar sense raó, i en segon lloc no sóc gens atrevit, més aviat tímid, i tampoc vostè, Leni, no feia pas cara que se m’hagués de tirar als braços només que jo els obrís». «No és això», va dir Leni, posant el braç al respatller i mirant-se K., «sinó que no li he agradat i segurament no li agrado pas encara». «No és pas gran cosa, d’agradar», va dir K. evasiu. «Oh!», va dir ella somrient, i gràcies a la remarca de K. i a la seva petita exclamació va guanyar una certa superioritat. Per aquesta raó, K. va callar una estona. Com que ja s’havia acostumat a la fosca de la cambra, podia distingir molts detalls de la decoració. Li va cridar sobretot l’atenció un gran quadre que hi havia a la dreta de la porta, i es va decantar endavant per mirar-se’l millor. Representava un home amb toga de jutge, assegut en una mena de tron elevat, els daurats del qual abonyegaven tota la pintura. L’extraordinari era que el jutge no seia amb calma i dignitat, sinó que el braç esquerre es repenjava al respatller i al braç del tron, i en canvi el colze dret s’aixecava i només la mà agafava el braç del tron, com si a l’instant següent el jutge volgués saltar dret amb un gest vehement i potser colèric, per dir alguna cosa decisiva o potser dictar sentència. L’acusat, calia imaginar-lo segurament al peu de l’escalinata, els primers esglaons de la qual, coberts d’una catifa groga, encara es veien dins el quadre. «Potser és el meu jutge», va dir K. assenyalant la imatge amb un dit. «El conec», va dir Leni, i també es va mirar el quadre, «ve sovint aquí. El quadre és de quan era jove, però no s’hi pot haver assemblat mai ni de lluny, perquè és petit com una puça. I s’ha atrevit a fer-se posar així al quadre, de cos sencer, perquè és ximple de vanitat, com tothom aquí. Però jo també tinc la meva vanitat, i em fa molt desgraciada de no agradar-li gens». A la darrera remarca, K. no hi va respondre sinó abraçant Leni i atraient-se-la, i ella sense dir res li va posar el cap a l’espatlla. Però a les altres coses ell hi va dir: «¿Quina categoria té?». «És jutge instructor», va dir ella, va agafar la mà amb què K. la cenyia, i es va posar a jugar amb els dits. «Sempre tornem a caure en els jutges instructors», va dir K. decebut, «els alts magistrats s’amaguen. Però si s’està assegut en un tron». «Tot és inventat», va dir Leni, amb la cara decantada damunt la mà de K., «de veritat seu en una cadira de cuina amb una manta vella de cavall plegada per fer més tou. ¿Però que no es pot aturar de pensar en el seu procés?», va afegir a poc a poc. «No, no és aquest el meu mal», va dir K., «justament sembla que encara no hi penso prou». «No és aquest l’error en què vostè cau», va dir Leni, «però és massa inflexible, segons he sentit dir». «¿Qui ho ha dit?», va preguntar K., i sentia el cos d’ella damunt el pit seu, i li mirava el cabell copiós, fosc i trenat ferm. «Trairia massa coses, si ho digués», va respondre Leni. «No pregunti noms, per favor, però corregeixi’s de la seva falta, d’ara endavant no sigui tan inflexible, la confessió s’ha de fer. A la primera ocasió que tingui, faci la confessió. Fins aleshores no hi ha cap possibilitat d’escapar-se, fins aleshores. I ni és possible mai sense l’ajut d’una altra persona, però per l’ajut no tingui por, jo l’hi procuraré». «Vostè és molt entesa en aquest tribunal i en els enganys que hi calen», va dir K., i com que ella el premia massa fort la va aixecar i se la va asseure a la falda. «Així s’està bé», va dir ella, i se li va encaixar als genolls mentre s’allisava la faldilla i es redreçava la brusa. Després se li va penjar amb les dues mans al coll, es va decantar enrere i se’l va mirar llargament. «I si no faig la confessió, ¿vostè no em podrà ajudar?», va preguntar K. com a provatura. Recluto ajudantes, pensava mig sorprès; primerament la senyoreta Bürstner, després la dona de l’uixer, i ara aquesta infermereta que sembla que té una incomprensible necessitat de mi. Com se m’asseu a la falda, com si fos el seu lloc destinat! «No», va respondre Leni, negant amb el cap molt a poc a poc, «aleshores no el puc ajudar. Però vostè tampoc no vol el meu ajut, no li interessa gens, és fet a la seva i no es deixa convèncer. —¿Que té una amiga?», va preguntar al cap d’una estona. «No», va dir K. «Que sí!», va dir ella. «Sí, la veritat», va dir K., «miri com ha anat, l’he negada i fins i tot en porto una foto a la butxaca». Quan ella li ho va demanar, li va mostrar una foto d’Elsa, i cabdellant-se-li a la falda ella va estudiar la imatge. Era una instantània, amb Elsa agafada al final d’una de les danses giravoltants que li agradava d’executar al celler on treballava, la faldilla encara se li aixecava amb els plecs de la revolada, es posava les mans als sòlids costats, i girant el coll reia cap a una banda; a qui s’adreçava la rialla, la foto no ho deia. «Va cordada molt estreta», va dir Leni, i va assenyalar el punt on ella opinava que allò es veia. «No m’agrada, no li veig ni gràcia ni finor. Però potser amb vostè és dolça i afectuosa, això també es pot deduir de la foto. Aquestes noies altes i fortes, tot sovint no saben ser sinó dolces i afectuoses. ¿Que seria però capaç de sacrificar-se per vostè?». «No», va dir K., «ni és dolça ni afectuosa, ni seria capaç de sacrificar-se per mi. I per ara no li he demanat mai res de tot això. I ni tan sols m’he mirat mai la foto tan atentament com vostè». «Vol dir que no l’estima gaire», va dir Leni, «que ni és la seva amiga». «Sí que ho és», va dir K., «jo no retiro les meves paraules». «Potser sí que és la seva amiga», va dir Leni, «però no la trobarà gaire a faltar si la perd o si la canvia per una altra, jo per exemple». «Certament», va dir K. amb un somriure, «la cosa és concebible, però ella té un gran avantatge en relació a vostè, i és que no sap res del meu procés, i que fins i tot si en sabés alguna cosa no hi pensaria gens. No provaria de convertir-me a la flexibilitat». «Això no és cap avantatge», va dir Leni, «si no en té d’altres, no em desanimo. ¿Que té algun defecte al cos?». «¿Un defecte al cos?», va preguntar K. «Sí», va dir Leni, «ho dic perquè jo en tinc un, de defecte petit, miri-s’ho». Va separar el dit del mig i l’anular de la mà dreta, entre els quals el tel de pell arribava fins prop del darrer nus del dit més curt. A la penombra, K. no va veure de seguida què li volia mostrar, i ella li va guiar la mà perquè ho toqués. «Quin joc de la natura», va dir K., i quan es va tenir ben mirada tota la mà, va afegir: «Quina urpa més bonica!». Amb una mena d’orgull, Leni veia com K. sorprès li anava separant i ajuntant els dos dits, fins que al final li va fer un petó fugaç i la va deixar anar. «Oh!», va cridar ella de seguida, «m’ha besat!». Amb presses, amb la boca oberta, se li va agenollar a la falda. K. se la mirava a punt de perdre l’esma; ara que la tenia tan prop, li’n pujava una olor amarga i excitant com la del pebre, i ella li va agafar el cap, se’l va decantar al damunt i li va mossegar i besar el coll, li va mossegar fins i tot els cabells. «M’ha bescanviat!», cridava de tant en tant, «miri, ara m’ha bescanviat!». Després li van lliscar els genolls, amb un petit xiscle se n’anava a caure a la catifa, K. la va abraçar per aguantar-la, i es va trobar arrossegat damunt d’ella. «Ara em pertanys», va dir ella.

«Aquí tens la clau de la casa, vine quan vulguis», havien estat les darreres paraules, i, quan ell se n’anava, un bes sense direcció el va tocar encara a l’esquena. Quan va sortir del portal queia una pluja lleugera. Se n’anava cap al mig del carrer per si potser encara podria veure Leni a la finestra, però d’un automòbil que s’esperava davant la casa i que K. en la seva distracció no havia ni vist en va saltar l’oncle, el va agafar pel braç i el va rebatre contra la porta de la casa, com si l’hi volgués clavar. «Noi!», va cridar, «¿com pot ser que hagis fet això? Has fet un mal terrible al teu afer, que tan ben encaminat anava. T’amagues amb una porqueta de no res, que per escreix es veu ben clar que és l’amiga de l’advocat, i t’hi estàs hores. Ni tan sols t’inventes un pretext, no amagues res, no senyor, ben a la descarada, li corres al darrere i et quedes amb ella. I mentrestant allà fem tertúlia, l’oncle que es belluga per tu, l’advocat que hem de guanyar per a la teva causa, i sobretot el cap de negociat, aquest senyor de tanta influència, que en l’estadi actual de la teva causa justament és ell qui la governa. Volem obtenir consell sobre la manera d’ajudar-te, jo he de manejar l’advocat amb diplomàcia, l’advocat ho ha de fer amb el cap de negociat, i tu em sembla que tenies tots els motius almenys per a sostenir-me a mi. I, en comptes d’això, tu fora. Al final ve un moment que ja no hi ha manera de dissimular-ho; ara, això sí, són senyors cortesos i de món, no en parlen, no em volen fer patir, però al final ni ells no es poden dominar, i, com que no poden pas parlar d’allò, callen. Hem passat minuts i minuts sense dir res, parant l’orella per saber si venies. Tot debades. Per fi el cap de negociat, que s’ha quedat molt més temps que no volia al començament, s’aixeca, s’acomiada, es veu que pateix per mi però no hi pot fer res, amb una incomprensible amabilitat s’espera encara una estona a la porta, i al final se’n va. Naturalment, he tingut una alegria quan se n’ha anat, ja em mancava l’aire per a respirar. Al pobre malalt d’advocat encara li ha fet més d’efecte, el bon home no podia ni parlar quan l’he saludat abans d’anar-me’n. Probablement has contribuït al seu col·lapse final, i has precipitat la mort d’un home de qui depens. I a mi, el teu oncle, em deixes sota la pluja —toca, estic tot moll—, que m’esperi hores i que se’m mengi l’angúnia».





ADVOCAT. FABRICANT. PINTOR


Un matí d’hivern —fora queia la neu sota una llum tèrbola—, cansat fins al capdavall encara que era ben d’hora, K. s’estava assegut a la seva oficina. Per protegir-se almenys dels empleats menuts, havia donat instruccions a l’ordenança que no deixés entrar ningú, perquè estava ocupat amb una feina grossa. Però en comptes de treballar es regirava al seient, molt a poc a poc va canviar de lloc uns quants objectes de damunt la taula, i va acabar que sense adonar-se’n va estirar el braç d’ample a ample de la taula i s’hi va quedar aturat, amb el cap que li pesava.

El pensament del procés ja no el deixava mai. Tot sovint meditava si no seria una bona maniobra de redactar una defensa escrita i de sotmetre-la al tribunal. Hi donaria una curta exposició de la seva vida, i a propòsit de qualsevol fet que d’una manera o d’una altra fos important hi explicaria per quines raons ell havia obrat de tal o tal forma, i si tal acció era censurable o justificable segons el seu judici actual, i quins fonaments ell podia adduir per l’una o per l’altra decisió. Els avantatges d’un escrit de defensa com aquell, per comparació amb la mera defensa a través de l’advocat que, d’altra banda, no és allò que fos lliure d’objeccions, eren indubtables. K. no sabia ni què es portava entre mans l’advocat; i en tot cas no devia ser gran cosa, que ja feia un mes que no l’havia cridat, i de cap de les entrevistes anteriors no n’havia pas tret K. la impressió que aquell home li pogués fer gaire favor. Per començar, es pot dir que no li havia preguntat res. I tantes coses que hi havia a preguntar. De preguntar era el punt principal. K. tenia una esma com si ell mateix es pogués en aquell cas posar totes les preguntes importants. Mentre que l’advocat, en comptes de preguntar, era ell qui contava històries o bé se li estava allí assegut sense obrir la boca, i es decantava una mica, probablement perquè era dur d’orella, damunt la taula, i s’estirava un floc de pèls de la barba i abaixava els ulls cap a la catifa, potser precisament cap a l’indret on K. havia jagut amb Leni. De tant en tant, servia a K. unes quantes admonicions poca-soltes, com les que se serveixen als nens. Tot plegat una xerrameca tan inútil com avorrida, per la qual K. no pensava pas pagar ni un cèntim a l’hora de la liquidació final. Quan l’advocat es pensava que ja l’havia humiliat prou, aleshores tenia el costum de posar-se a encoratjar-lo una miqueta. Moltes vegades, contava aleshores, processos d’aquells, els havia guanyats del tot o en part. Processos que, si bé en realitat no eren potser tan difícils com l’actual, en l’aparença es presentaven encara més desesperats. Un arxiu d’aquells processos, ell el guardava allí al calaix —i en dir-ho donava un cop a qualsevol calaix de l’escriptori—, però, ho sentia molt, no podia pas mostrar els escrits, perquè es tractava de secrets oficials. Malgrat tot, és clar que la gran experiència que ell havia acumulat a través de tots aquells processos venia aleshores a beneficiar K. I naturalment, ell s’havia posat de seguida a la feina, i el primer memorial estava ja com qui diu llest. Un escrit molt important, perquè la primera impressió produïda per la defensa orientava ben sovint tot el curs del procediment. Per desgràcia, i això ell no podia deixar de fer-ho constar davant K., moltes vegades passava que precisament el primer memorial de la defensa no el llegia ningú del tribunal. No feien sinó ajuntar-lo a l’expedient, i afirmaven el principi que de moment l’interrogatori i l’observació de l’acusat era més important que tota la lletra escrita. I quan el sol·licitant es fa insistent, afegeixen que abans de la sentència, de seguida que tot el material ha estat recollit, o sigui dins un conjunt coherent, tots els documents, i doncs també aquell primer memorial de la defensa, són examinats. Ara, per desgràcia, en la majoria dels casos allò no era pas veritat, i l’usual era més aviat que la primera defensa fos esbarriada o del tot perduda, i fins i tot quan era preservada fins al final, però això no cal dir que a l’advocat només li podia arribar de segona mà, poc que se la llegien. Tot plegat era molt lamentable, però no pas mancat de justificació. Després de tot, K. no podia deixar de fer-se càrrec que el procediment no era pas públic, si bé, sempre que el tribunal ho considera necessari, es pot fer públic, però la llei no prescriu la publicitat. Com a conseqüència, tampoc les actes del tribunal, i sobretot mai l’acta d’acusació, no són assequibles a l’acusat i al seu defensor, i doncs en general no se sap o en tot cas no se sap amb precisió contra què s’hauria d’aixecar la primera defensa, i doncs fóra molta casualitat si contenia res que tingués cap relació amb l’afer. D’al·legacions realment pertinents i provants, no se’n poden conjuminar fins més tard, quan el curs dels interrogatoris de l’acusat fa aparèixer més clarament els punts de l’acusació i allò que els fonamenta, o si més no els deixa endevinar. Donades aquestes circumstàncies, naturalment la defensa es troba en una posició molt desfavorable i difícil. Però també això és intencionat. Car de fet la llei no autoritza pròpiament cap defensa, només la tolera, i encara la veritat és que és matèria de debat si els textos legals aplicables es poden interpretar en un sentit almenys de tolerància. Considerant-ho estrictament, doncs, no hi ha cap advocat reconegut pel tribunal, i tothom que compareix davant aquell tribunal com a advocat no és, ben mirat, sinó un picaplets d’estranquis. Naturalment, això té un efecte molt ignominiós damunt tota la professió, i la primera vegada que K. es deixaria caure per les escrivanies del tribunal, perquè no fos dit que no ho havia vist tot, podia donar un cop d’ull a la sala dels advocats. De la gent que hi trobaria, el més segur era que se n’havia d’esglaiar. Només de veure la peça estreta i miseriosa que tenien assignada, ja demostrava el menyspreu amb què el tribunal es mirava aquella gentalla. De llum, la cambra només en rep per una lluerneta, posada tan amunt que si algú vol guaitar-hi, i altrament el fum d’una xemeneia que hi ha a la vora se li fica al nas i li emmascara la cara, de primer s’ha de buscar un col·lega que se’l carregui a coll. Al trespol d’aquell cambró, i això només per donar un exemple de com van les coses allí, ja fa més d’un any que hi ha un forat, no pas prou gros perquè un home hi pugui caure, però ben bé prou gros perquè t’hi pugui passar tota la cama. La sala dels advocats és al segon pis de les golfes, de forma que si algú es fica pel forat, la cama li penja al pis de sota, i precisament al corredor on s’esperen els clients. No és pas exagerat de dir que en els cercles d’advocats aquestes condicions es consideren ignominioses. Les protestes a l’administració no tenen cap mena d’efecte, i com si no fos prou als advocats se’ls prohibeix estrictament de fer pel seu compte cap reforma a la sala. Però també aquesta manera de tractar els advocats té la seva motivació. El propòsit és d’excloure la defensa tant com sigui possible i que tot recaigui sobre l’acusat mateix. No pas un mal principi, al capdavall; però no podria haver-hi res més errat que de concloure’n que davant aquell tribunal els advocats no fan cap falta als acusats. Ben al contrari, no hi ha cap altre tribunal on siguin més necessaris que davant aquell. La raó és que en general el procediment no sols és secret per al públic, sinó també per a l’acusat. Naturalment, només dins la mesura que això és possible, però de fet és possible dins una mesura molt ampla. Perquè tampoc l’acusat no té cap accés a les actes del tribunal, i és molt difícil d’induir dels interrogatoris fins a les actes que els fonamenten, i ho és particularment per a l’acusat, que al capdavall és qui rep la impressió, i el neguitegen totes les preocupacions possibles. I és aquí que la defensa hi entra. Als judicis, en general els defensors no hi poden ser presents, de manera que és després de cada sessió, i si és possible a la porta mateixa de la sala, que han d’interrogar l’acusat sobre com ha anat la sessió, i de les coses, ben sovint molt incoherents, que els diu l’acusat n’han de treure tot el que pot fer servei a la defensa. Però això no és pas el més important, perquè d’aquesta manera ben poca cosa es pot aclarir, encara que naturalment, aquí com a tot arreu, un home capaç en treu sempre més que els altres. Però, sigui com sigui, el més important són les relacions personals de l’advocat, i és aquí on reposa el valor principal de la defensa. Ara, K. ja havia probablement descobert per experiència pròpia que, al nivell més baix, l’organització del tribunal no era pas del tot perfecta, que hi havia funcionaris negligents i venals, i per aquí en certa manera es presentaven esquerdes a l’estricte murallament del tribunal. La majoria dels advocats s’hi tiren, per aquí se suborna i s’espia, i fins s’havien donat casos, almenys en un temps passat, de sostracció d’expedients. No es pot pas negar que per aquest procediment es poden obtenir alguns resultats sorprenents, d’un benefici momentani per a l’acusat, i és d’això que s’enorgulleixen aquells advocadets i hi enganxen més clientela, però mirant al curs ulterior del procés tot això o bé no du enlloc o bé no du a cap bon lloc. De valor real, només en tenen les relacions personals dignes, i només amb alts magistrats, cosa que ja s’entén que no vol dir sinó alts dins el grau més baix de la magistratura. Només per aquest camí es pot influir el curs del procés, i si bé de primer només insensiblement, després cada vegada amb més força. És clar que, d’això, molt pocs advocats en són capaços, i per aquest costat la tria de K. havia estat molt encertada. Potser només un o dos advocats podien vanar-se d’unes relacions de tanta categoria com les del doctor Huld. I cap d’ells, per altra banda, no freqüentava la sala dels advocats ni tenia cap contacte amb aquell món. Cosa que precisament estrenyia encara més els lligams amb els funcionaris del tribunal. Ni tan sols calia sempre que el doctor Huld se n’anés al tribunal, que s’esperés a les antesales si per casualitat no sortien els jutges instructors, i segons l’humor amb què els trobava provés d’arrencar un resultat més aparent que real, o ni gosés provar-ho. No, K. ja havia vist ell mateix que els funcionaris, i s’hi comptaven funcionaris realment alts, venien ells mateixos, que sense fer-se pregar donaven informacions, obertes o si més no fàcils d’interpretar, que comentaven el curs immediat dels processos, i que en alguns casos aïllats fins es deixaven persuadir i adoptaven de grat l’opinió d’altri. De totes formes, precisament en aquest darrer punt no s’hi havia de tenir gaire confiança, i, per molt determinadament que afirmessin la nova tessitura favorable a la defensa, eren molt capaços d’anar-se’n de dret cap al seu despatx i de dictar per a l’endemà una resolució que contenia tot el contrari, i que potser era molt més rigorosa per a l’acusat que aquella primera intenció a la qual afirmaven haver renunciat del tot. Contra allò naturalment no hi havia oposició possible, perquè les coses dites a quatre ulls són ben bé això, coses dites a quatre ulls, i no admeten cap conseqüència pública, encara que el defensor per altra banda no s’hagués d’esforçar a conservar el favor dels personatges eminents. Tampoc no es podia, però, negar que els personatges no era pas per altruisme ni per sentiment amistós que establien contactes amb un defensor, s’entén amb un defensor expert, sinó més aviat perquè en certa manera també en depenien. És el punt on es declaren els inconvenients d’una organització judicial que des del primer moment s’até al judici secret. Els funcionaris es desconnecten de la població, i per als judicis ordinaris, mitjans, es troben prou ben equipats, perquè un procés així s’encarrila com qui diu tot sol i només demana una empenteta de tant en tant; però davant els casos molt simples i igualment davant els que són particularment difícils, sovint els funcionaris no saben què fer, perquè com que sense parar, de dia i de nit, s’emboliquen dins la seva llei, perden el sentit de les relacions humanes, i en casos tals no és pas fàcil de prescindir-ne. Aleshores vénen a demanar consell a l’advocat, i els segueix un uixer portant els expedients que en tota altra ocasió són tan secrets. En aquella finestra s’hi havien pogut veure de vegades molts personatges, i d’aquells de qui menys hi havia lloc a esperar-ho, que guaitaven desesmats el carrer, mentre a la seva taula l’advocat estudiava l’expedient per poder-los donar un bon consell. I val a dir que és en moments així que es pot veure amb quina extraordinària serietat aquells senyors es prenen la professió, i en quin enorme desesper cauen quan els surt al pas un obstacle que per natura no poden superar. D’altra banda no tenen pas una posició fàcil, i no se’ls ha de fer la injustícia de considerar que la tenen fàcil. La jerarquia i l’esglaonament del tribunal és infinit, i mai abraçable ni per la mirada dels iniciats. I en general un procediment processal és també secret per als funcionaris inferiors, de manera que ben poques vegades poden seguir completament l’evolució dels casos en què treballen, i una causa se’ls introdueix dins el cercle de la visió sense que gaire sovint sàpiguen d’on ve, i se’ls en va sense que ells coneguin on. L’ensenyament doncs que es pot treure de l’estudi dels passos successius d’un procés i de la sentència final amb les seves motivacions, s’escapa d’aquells funcionaris. Només es poden ocupar de la part del procés que la llei els determina, i de tot el que segueix, o sigui dels resultats del seu propi treball, ben poques vegades en saben tant com el defensor, que després de tot és normal que estigui en contacte amb l’acusat fins prop de la conclusió del procés. També en aquesta direcció, doncs, el defensor els pot oferir informacions valuoses. K. podia sorprendre’s encara, si tenia tot allò ben present, de la irritabilitat dels funcionaris, que tot sovint es manifesta d’una forma ofenosa —tothom n’ha fet l’experiència— envers els interessats en un cas. Tots els funcionaris van irritats, fins quan semblen tranquils. Naturalment, els petits advocats són qui més en toca les conseqüències. Es conta per exemple una anècdota que fa tota la cara que és certa. Un funcionari vell, un bon senyor tranquil, s’havia passat tot un dia i una nit estudiant una causa difícil —aquests funcionaris són realment zelosos com ningú més—, que s’havia embolicat sobretot per culpa dels memorials de l’advocat. Vet aquí doncs que un bon matí, després de vint-i-quatre hores de treball segurament no gaire productiu, el vellet se’n va cap a la porta d’entrada, s’hi amaga darrere, i tira escales avall tots els advocats que volien entrar. Els advocats es van reunir al replà de sota i van tenir consell sobre què havien de fer; per una banda no tenien cap privilegi autèntic que se’ls deixés entrar i no podien doncs legalment emprendre res contra el funcionari, i ja s’ha dit també que s’han de guardar molt de suscitar l’hostilitat dels funcionaris. Però d’altra banda un dia que no passen al tribunal els és un dia perdut, i tenien molt d’interès a esmunyir-s’hi. Finalment es van posar d’acord que cansarien el vell senyor. Anaven delegant per torn un advocat que corria escales amunt i que, oposant la resistència que podia, però només una resistència passiva, es deixava tirar escales avall, i anava a parar als braços dels col·legues. La cosa va durar si fa no fa una hora, fins que el vellet, esgotat ja pel treball de la nit, es va cansar de veres i es va retirar al seu despatx. Els de baix primer no s’ho volien creure, i en van delegar un que mirés darrere la porta si realment no hi havia ningú. Fins després no van entrar, i segurament no van gosar ni rondinar. I és que als advocats —i això que fins el més insignificant d’ells té una perspectiva, almenys parcial, de les circumstàncies— no se’ls acudiria mai de proposar al tribunal cap mena de millora ni de voler-la imposar, mentre que —i això és molt significatiu— es pot dir que no hi ha cap acusat, i fins el més poqueta cosa, que encara no es troba ficat dins el procés no es posi a rumiar projectes de reformes, perdent-hi un temps i unes forces que li farien molt més servei si tirava per un altre costat. L’única cosa encertada és de pactar amb les condicions existents. Fins si fos possible de millorar detalls —però la idea és una superstició ximple—, en el millor dels casos l’acusat hauria obtingut alguna cosa per als processos ulteriors, però s’hauria esguerrat immensament el seu pel fet d’atreure l’atenció particular del sempre venjatiu cos dels funcionaris. Atreure l’atenció, mai! Anar fent amb quietud, per molt que ens vingui a repèl! Cal provar de comprendre que, en certa manera, aquell gran organisme judicial es troba sempre en un equilibri oscil·lant, de tal manera que, si des del teu lloc i fent-te independent del sistema modifiques alguna cosa, el terra et fuig sota els peus i pots caure daltabaix, mentre que al gran organisme li és fàcil de trobar en un altre indret dins ell mateix —car tot és connex— una reparació per al petit destorb i roman inalterat, si no és que, cosa fins més versemblant i tot, es torna encara més tancat, encara més vigilant, encara més sever, encara més maligne. Més val deixar treballar els advocats, en comptes de fer-los nosa. Fer retrets no treu nas a gran cosa, sobretot quan a la persona que n’és l’objecte no se li’n pot fer capir la plena extensió dels motius, però de totes formes calia que fos dit fins a quin punt K. s’havia perjudicat la causa amb el seu comportament envers el senyor cap de negociat. Aquell home de tanta influència, es pot dir que ja se l’havia de suprimir de la llista dels personatges assequibles a favor de K. Si davant seu s’al·ludia al procés, encara que fos la menció més ocasional, feia el distret d’una manera molt intencionada. I és que en molts aspectes els funcionaris són com criatures. Tot sovint qualsevol cosa innocent, i val a dir que no és pas en aquesta categoria que calia comptar el comportament de K., els pot ferir tant que tallen les relacions amb els millors amics, se n’allunyen quan els troben, i no es deixen perdre cap ocasió de perjudicar-los. I després ve un dia que per sorpresa, sense cap raó particular, una brometa que l’altre només gosa fer perquè tot sembla perdut els fa tanta gràcia que s’hi reconcilien. Per això és tan fàcil i tan difícil alhora de tractar-hi, perquè no es poden fixar normes. De vegades sembla prodigiós que amb una vida d’home n’hi hagi prou per a assimilar tot el que cal per a treballar-hi amb una mica d’èxit. I no manquen, és clar, les hores negres, com tots en passem, quan et sembla que mai no has obtingut res, quan creus que només han acabat bé els processos que de bon principi ja havien estat predeterminats per a una bona sortida, la qual s’hauria trobat sense cap ajut, i que en canvi els altres es perden tots per molt que corris, per molt que t’esforcis, i sense que comptin gens tots aquells petits guanys aparents que tanta satisfacció et van donar. En hores així, res no et sembla ja segur, i si algú t’exigís una resposta decidida, no t’atreviries a negar que certs processos, ben encaminats per natura, és la teva intervenció que els ha esgarriats. També això és una mena de presumpció, però és l’única que et resta en hores així. A crisis d’aquestes —car naturalment només són crisis, no res més—, els advocats s’hi troben exposats sobretot quan un procés, que ells han portat força lluny i han encarrilat satisfactòriament, els és arrencat de les mans per sorpresa. És segurament la pitjor experiència per què un advocat pot passar. No és pas que un acusat li retiri el procés, això no passa pràcticament mai, perquè un cop ha pres un advocat, l’acusat s’hi ha d’aferrar, vingui el que vingui. ¿Com fóra concebible que, després del dia que va cridar un auxili, es pogués encara aguantar dret tot sol? Això doncs no és cas, però un cas freqüent és que el procés tira per una direcció on l’advocat no pot seguir. El procés i l’acusat i tot, tot, l’advocat es troba que li ho prenen de les mans, i aleshores ni les millors relacions amb els funcionaris no li poden fer cap servei, perquè ells tampoc no saben res. És que el procés ha entrat dins una fase on ja no poden donar-se ajuts, on és sotmès a tribunals inassolibles, on el mateix acusat passa fora de l’abast de l’advocat. Un bon dia tornes a casa, i et trobes damunt la taula tota aquella pila de memorials que vas compondre per a l’afer, amb tota la cura i amb les millors esperances, i te’ls han retornats perquè no es poden transferir a la nova fase del procés, i són papers d’estrassa. No vol pas dir que el procés s’hagi perdut, això de cap manera, o en tot cas no hi ha cap raó decisiva per a assumir-ho; l’únic és que no saps res més del procés i que mai més no en rebràs cap notícia. Ara, casos d’aquests són per sort excepcions, i fins si el procés de K. n’havia de ser un, de moment encara es trobava molt lluny d’aquella fase. Era un cas que encara oferia ocasions copioses per a la feina de l’advocat, i que serien aprofitades totes, d’això K. en podia estar ben segur. El memorial, ja s’ha dit que encara no havia estat presentat, però tampoc no corria pressa, molt més importants eren les entrevistes inicials amb els funcionaris que donaven el to, i ja havien tingut lloc. Amb un èxit variable, calia reconèixer-ho francament. De moment valia molt més de no revelar detalls que només podien fer un efecte nociu damunt K., i donar-li esperances desmesurades o bé deprimir-lo excessivament; ara, es podia deixar dit que certes persones s’havien pronunciat molt favorablement i fins s’havien mostrat molt ben disposades, i en canvi d’altres no s’havien pronunciat amb tant de favor, però tampoc no havien refusat pas tot ajut. El resultat, doncs, era en conjunt molt satisfactori, només que no se n’havia de treure cap conclusió precisa, perquè totes les gestions preliminars arrenquen si fa no fa igual, i el desenvolupament ulterior és l’únic que demostra el valor d’aquelles gestions. Sigui com sigui encara no s’havia perdut res, i si encara es trobava la manera de guanyar-se malgrat tot el cap de negociat —ja s’havien encarrilat diverses maniobres en aquella direcció—, aleshores l’afer era, tal com diuen els cirurgians, una ferida neta, i es podia esperar amb confiança la continuació.

Quan engegava discursos d’aquest estil, l’advocat era inesgotable. Es repetien a cada visita. Sempre es feien progressos, però mai no es podia dir de quina mena eren. El primer memorial era objecte d’un treball constant, però mai no s’enllestia, cosa que a la visita següent s’acostumava a descobrir que havia estat un gran avantatge, perquè la darrera ocasió, per raons que no hauria estat pas possible de preveure, no era gens favorable per al lliurament. Si K., tot aixafat pels discursos, observava sovint que tanmateix, fins considerant totes les dificultats, la cosa avançava molt a poc a poc, aleshores se li replicava que no avançava gens a poc a poc, però que ja seria molt més endavant si K. hagués acudit a l’advocat quan n’era l’hora. Però no ho havia fet, i aquella omissió li portaria encara més perjudicis, no sols pèrdues de temps.

L’única benèfica interrupció d’aquelles visites era Leni, que s’ho feia sempre venir bé per a servir el te a l’advocat quan K. era present. Després s’estava dreta darrere K., en aparença contemplant com l’advocat, molt ajupit damunt la tassa amb una mena de cobejança, s’abocava el te i se’l bevia, però d’amagat la noia es deixava agafar les mans per K. Hi havia un silenci complet. L’advocat bevia, K. estrenyia la mà de Leni, i sovint Leni gosava acariciar suaument els cabells de K. «¿Encara ets aquí?», preguntava l’advocat quan acabava. «Volia endur-me la safata», deia Leni, encara tenien temps d’estrènyer-se les mans per darrera vegada, i l’advocat s’eixugava la boca i engegava amb noves forces la seva prèdica damunt K.

¿Què es proposava l’advocat: consolar-lo o desesperar-lo? K. no ho sabia, però li semblava ben demostrat que la seva defensa no es trobava pas en bones mans. Tot allò que l’advocat contava podia ser veritat, encara que es veia prou clar que ell provava de donar-se importància, i que probablement no havia portat mai cap procés de tanta envergadura com ell deia que el de K. tenia. Però el punt sospitós eren les seves relacions personals amb els funcionaris, sobre les quals mai no callava. ¿Era doncs ben segur que les explotava sols per al profit de K.? L’advocat no es descuidava mai de remarcar que eren funcionaris baixos, o sigui que es tractava de funcionaris en una posició subordinada, per a l’ascens dels quals calia suposar que determinades giragonses del procés podien representar molt. ¿No era possible que fessin servir l’advocat per a orientar aquelles giragonses, naturalment sempre desfavorables a l’acusat? Potser no ho feien en tots els processos, és clar, no era lògic, el més segur era que de tant en tant hi havia processos en els quals concedien a l’advocat certs avantatges com a paga dels seus serveis, car després de tot ells també tenien interès a conservar-li intacta la reputació. Però si realment les coses anaven d’aquella manera, ¿com es podria creure que intervindrien en el procés de K., un procés, segons que l’advocat explicava, molt difícil i important, doncs, i que des del primer moment havia provocat molta expectació al tribunal? No hi cabien gaires dubtes, de què farien. Ja se’n podia veure un símptoma en el fet que el primer memorial no acabava mai de ser lliurat encara que el procés feia ja mesos que durava, i que segons les dites de l’advocat res no havia sortit dels començaments, cosa naturalment molt ben pensada per adormir l’acusat i tenir-lo indefens, i després, de sobte, tirar-se-li al damunt amb la sentència o almenys amb la notificació que l’expedient de la instrucció, tancat desfavorablement per a ell, havia estat transmès a la instància superior.

Una necessitat ineludible per a K. era d’intervenir-hi ell mateix. Precisament en estats de gran cansament, com aquell matí d’hivern, quan tot se li arrossegava pel cap sense voluntat, aquella convicció se li feia irresistible. El menyspreu amb què abans es mirava el procés ja no valia. Si hagués estat sol al món, li hauria estat fàcil de desdenyar el procés, si bé per altra banda era segur que aleshores el procés no s’hauria produït. Però ara, ja l’oncle l’havia embolicat amb l’advocat, i les consideracions de família entraven en joc. I la seva posició ja no era tampoc del tot independent del curs que el procés seguiria: ell mateix, amb imprudència i amb una certa inexplicable satisfacció, hi havia al·ludit davant d’alguns coneguts, d’altres se n’havien informat per canals desconeguts, la relació amb la senyoreta Bürstner semblava oscil·lar harmònicament amb el procés. En resum, que ja ben poc podia triar entre acceptar el procés o rebutjar-lo: s’hi trobava al mig, i s’havia de defensar. Si es trobava cansat, pitjor per a ell.

Fos com fos, de moment no hi havia cap raó de preocupar-se exageradament. Al banc, havia sabut pujar dins un temps relativament curt fins a la seva alta posició, i mantenir-s’hi i guanyar-s’hi la consideració de tothom; ara es tractava només de girar una mica cap al procés les capacitats que li ho havien permès, i no hi havia cap dubte que se’n sortiria bé. Per a obtenir res, calia primerament rebutjar tot pensament d’una culpa possible. No hi havia cap culpa. El procés no era sinó un negoci important, com ell n’havia ja conclòs sovint amb benefici per al banc, però un negoci dins el qual, segons que és de norma, hi havia a l’aguait diversos perills, i es tractava precisament d’evitar-los. Per tal d’obtenir-ho, calia sobretot no jugar amb pensaments de qui sap quina culpa i concentrar-se en el pensament dels propis avantatges. Des d’aquest punt de vista, era necessari de retirar a l’advocat el dret de representació, com més aviat millor, aquell vespre mateix. És veritat que segons que ell deia la cosa era inaudita i molt injuriosa, però K. no podia pas tolerar que els seus esforços quant al procés topessin amb obstacles que potser li parava el seu propi advocat. Un cop espolsat l’advocat, aleshores calia presentar de seguida el memorial, i si fos possible insistir cada dia fins que el prenguessin en consideració. A tal fi, naturalment no n’hi hauria prou que K. fes com els altres, tot el sant dia assegut al corredor, amb el barret ben deixat sota el banc. Ell mateix, o bé les dones, o bé d’altres missatgers, havien de burxar cada dia els funcionaris fins a obligar-los, en comptes de mirar-se el corredor pel reixat, a posar-se a l’escriptori i a estudiar el memorial de K. No s’havia de cessar en tals esforços, calia organitzar-ho i vigilar-ho tot, i el tribunal havia de topar per fi amb un acusat que sabia defensar el seu dret.

Si bé K. confiava d’executar tot allò, la dificultat de redactar el memorial era aclaparadora. No feia gaire, encara només una setmana abans, no sabia pensar sinó amb un sentiment de vergonya que alguna vegada es pogués veure forçat a fer ell mateix un memorial; però que, no res menys, la cosa pogués ésser difícil, això no se li havia acudit. Es va recordar com una vegada, un matí quan estava sobrecarregat de feina, de sobte ho havia enretirat tot cap a un costat i havia agafat el bloc de notes, per mirar d’esbossar l’encadenament lògic d’un memorial d’aquella mena, i potser posar-lo a la disposició d’aquell advocat tan poc àgil, i com just en aquell moment es va obrir la porta de la direcció i com el vice-director va entrar amb un gran esclat de riure. A K. li havia estat molt penós, encara que naturalment el vice-director no es reia pas del memorial, del qual no sabia res, sinó d’una broma de la borsa que li acabaven de contar, i era una broma que no es podia fer entendre sense un diagrama, que el vice-director, decantat damunt la taula de K., amb el llapis que li va prendre de les mans, va traçar damunt el bloc destinat al memorial.

Aquell dia, K. ja no coneixia vergonyes, i calia que el memorial fos fet. Si no trobava temps a l’oficina, cosa molt probable, l’havia de fer a casa, de nits. I si amb les nits no n’hi havia prou, s’havia de prendre una llicència. Però res d’aturar-se a mig camí, que no sols en els negocis, sinó sempre i en tota cosa era la pitjor ximpleria. És clar que el memorial representava un treball gairebé infinit. No calia pas tenir un caràcter fàcil d’intimidar, per a arribar a creure que era impossible d’enllestir mai el memorial. No pas per peresa ni per segones intencions, que només a l’advocat havien pogut impedir-li d’enllestir-lo, sinó perquè, sense conèixer l’acusació formulada ni menys encara les seves possibles extensions, era tota la vida, fins al més petit detall de les accions i dels incidents, que s’havia de fer tornar a la memòria, per exposar-la i examinar-la des de tots els costats. I, encara, que trist que era aquell treball! Potser era bo per a un vell retirat, per a ocupar-li el cervell de la segona infància i per a ajudar-lo a matar els dies llarguíssims. Però aleshores, quan a K. li calia aplicar el pensament sencer al seu treball, quan encara pujava i ja significava una amenaça per al vice-director, i cada hora se li n’anava sense repòs, i quan volia fruir com un home jove de la brevetat dels vespres i de les nits, aleshores s’havia de posar a compondre aquell memorial. Altre cop el pensament se li va desfer en planys. Mig sense voler, només per acabar allò, el dit se li’n va anar cap al botó del timbre elèctric que trucava a l’antesala. Mentre el premia, va mirar el rellotge. Eren les onze. Dues hores, un temps llarg i preciós, li havia fugit en somniar, i naturalment es trobava encara més aixafat que abans. De totes maneres no havia pas perdut el temps, havia pres decisions que li podien valer. Els ordenances li van portar, junt amb la correspondència, dues targetes de visita de dos senyors que feia temps que s’esperaven per veure K. I eren dos clients molt importants del banc, i de cap de les maneres no els hauria haguts de fer esperar. ¿Per què venien en un moment tan poc oportú, i per què, semblava que els clients repliquessin des de l’altra banda de la porta tancada, el diligent K. malbaratava amb els seus afers privats la millor hora dels negocis? Cansat de tots els instants precedents, i esperant cansat tots els instants vinents, K. es va aixecar per rebre el primer visitant.

Era un senyor menut i alegre, un fabricant que K. coneixia molt bé. Es va excusar de destorbar la important feina de K., i K. per la seva banda es va excusar d’haver fet esperar tant el fabricant. Però va presentar les seves excuses d’una manera tan mecànica i amb una entonació tan desafinada, que el fabricant, si no hagués anat tot ple dels seus negocis, se n’hauria hagut d’adonar. Però no va fer sinó treure’s de totes les butxaques comptes i gràfics amb molta pressa, els va estendre davant K., va explicar certs indrets, va rectificar un petit error de càlcul que un cop d’ull ràpid li descobria, va recordar a K. un negoci semblant que havien conclòs pels volts d’un any enrere, va dir de passada que aquella vegada hi havia un altre banc disposat a molts sacrificis per participar en el negoci, i va arribar un moment que va callar i va aguaitar l’opinió de K. De fet, al començament K. havia seguit molt bé el parlament del fabricant, i la idea de l’important negoci l’havia fascinat també, però malauradament no per gaire temps, i havia deixat d’escoltar; durant una estona encara havia acompanyat amb brandaments de cap les exclamacions del fabricant, però va arribar que ho va deixar córrer i no va fer sinó examinar la calba closca decantada damunt els papers i preguntar-se quan s’adonaria el fabricant que la seva xerrada no el duia enlloc. Quan l’home va callar, K. es va creure sincerament que ho feia per donar-li l’ocasió de confessar que no era capaç d’escoltar-se’l. Però l’ànima li va caure als peus quan, veient la mirada expectant del fabricant, manifestament disposat a tota rèplica, va comprendre que s’havia de continuar la discussió del negoci. Com si obeís una ordre, doncs, va decantar el cap i va passejar a poc a poc el llapis per damunt els papers, i de tant en tant s’aturava i clavava els ulls en una xifra. El fabricant va sospitar que s’acumulaven objeccions, es va creure que potser després de tot les xifres eren insostenibles, que potser no eren el factor decisiu. El fet és que el fabricant va tapar els papers amb les mans, i va tornar a començar, acostant-se molt a K., una exposició general del negoci. «És difícil», va dir K. pessigant-se els llavis, i com que els papers, l’únic on es podia agafar, li eren tapats, es va deixar caure tot desesmat damunt el braç del seient. Només va aixecar una mirada feble quan es va obrir la porta de la direcció, i allí, no del tot distint, com si fos darrere un vel de gasa, hi va aparèixer el vice-director. K. no s’hi va amoïnar gens, i només es va fixar en l’efecte immediat, que per a ell va ser molt satisfactori. El fabricant va saltar de seguida de la cadira i es va precipitar cap al vice-director, però K. l’hauria volgut fer deu vegades més llest, perquè temia que el vice-director no es tornés a esvair. Era una por vana, i els dos senyors es van trobar, es van estrènyer les mans i es van encaminar plegats cap a l’escriptori de K. El fabricant es lamentava que l’apoderat hagués mostrat tan poca inclinació al negoci, i assenyalava K., altre cop decantat damunt els papers, sota la mirada del vice-director. Quan els altres dos també van ser tocant a la taula i el fabricant es va posar a guanyar-se el vice-director, a K. li va semblar com si, damunt el seu cap, dos homes l’estatura dels quals se li representava molt exagerada fessin tractes sobre ell. A poc a poc, girant els ulls enlaire amb molta cautela, va provar de descobrir què passava allà dalt, va agafar sense mirar-se’l un paper de la taula, se’l va aplanar damunt la mà ben oberta i el va anar aixecant, a mesura que ell mateix s’incorporava, fins al nivell dels dos senyors. Ho feia sense pensar en res de determinat, i obrava només amb el sentiment que s’hauria de comportar sempre d’aquella manera, un cop tingués enllestit el gran memorial que l’havia de descarregar del tot. El vice-director, que es concentrava en el diàleg amb tota l’atenció, no es va mirar sinó fugisserament el paper, no va llegir què hi havia perquè tot allò que per a l’apoderat era important era per a ell trivial, el va agafar de la mà de K., va dir: «Gràcies, tot això ja ho sé», i el va tornar a deixar molt tranquil damunt la taula. K. se’l va mirar de cua d’ull, amargat. Però el vice-director no s’hi va fixar, o si s’hi va fixar només li va servir per a encoratjar-lo, va anar llançant riallades freqüents, una vegada va fer perdre l’esma al fabricant amb una objecció contundent, i de seguida la hi va tornar replicant-se ell mateix amb una contraobjecció, i finalment va invitar l’altre a passar al seu despatx, on podrien discutir l’afer fins a decidir-lo. «És una cosa grossa», va dir al fabricant, «me n’adono perfectament. I el senyor apoderat» —però fins en fer aquella remarca no parlava pròpiament sinó al fabricant— «estic segur que ens agrairà si la hi retirem. La cosa vol ser sospesada amb calma. Però, a ell, sembla que avui se’l menja un excés de feina, i ja fa hores que té persones esperant-se a l’antesala». K. es va poder governar encara prou per a girar la cara al vice-director i adreçar només al fabricant el seu somriure amical però ert, i altrament no va replicar; una mica acotat, es va repenjar amb les dues mans a l’escriptori com un dependent darrere el taulell, i va mirar com els dos senyors, sense deixar de parlar, s’enduien els papers de damunt la taula i desapareixien dins el despatx de la direcció. A la porta, el fabricant es va tornar a girar i va dir que encara no se n’anava, que naturalment informaria el senyor apoderat del resultat de l’entrevista, i que li havia de fer també una altra petita comunicació.

Finalment K. es trobava sol. Ni va pensar deixar entrar qualsevol altre client, i només vagament va tenir consciència de com era d’agradable que, a fora, la gent es pensessin que encara tractava amb el fabricant, i que ningú, doncs, ni l’ordenança, no podia entrar. Va anar cap a la finestra, es va asseure a l’ampit aguantant-se amb una mà agafada a la balda, i va guaitar avall a la plaça. La neu anava caient, i no havia aclarit gens.

Va seure així molta estona, sense saber pròpiament què el torbava, i només de tant en tant mirava enrere, amb una mica de surt, cap a la porta de l’antesala, on li havia semblat equivocadament sentir una fressa. Però, com que ningú no va entrar, es va sentir més tranquil, va anar al lavabo i es va rentar amb aigua freda, i va tornar amb el cap més clar al mateix indret de la finestra. La decisió de fer-se càrrec ell mateix de la seva defensa se li presentava més pesant que no havia cregut de bon principi. Mentre havia tingut la defensa traspassada a l’advocat, el procés, en el fons, encara no l’havia tocat gaire, se l’havia mirat de lluny i a penes hi havia entrat en contacte directe. Sempre que volia havia pogut examinar l’estat del seu cas, però després havia pogut també girar la cara quan volia. Ara en canvi, quan ell mateix s’havia de defensar, li calia, de moment almenys, exposar-se del tot al tribunal, i si bé un èxit podia voler dir per després el seu alliberament complet i definitiu, per a arribar-hi havia de començar lliurant-se, provisionalment en tot cas, a perills molt més grossos que fins aleshores. Si hagués volgut dubtar-ne, l’incident de feia poc amb el vice-director i amb el fabricant li hauria demostrat prou com s’errava. ¿Quin paper havia fet, tot ofegat per la simple decisió de defensar-se ell mateix? ¿I com anirien les coses, més endavant? Quins dies que l’esperaven! ¿Trobaria doncs el camí que, travessant-ho tot, duia fins a la bona fi? ¿És que una defensa feta amb cura —i tota altra cosa era una ximpleria—, és doncs que una defensa feta amb cura no implicava la necessitat de tallar tant com es pogués qualsevol altra activitat? ¿Ho arribaria a superar? ¿I com podria fer-s’ho, dins el banc? No es tractava sols del memorial, per al qual n’hi hauria potser prou amb una llicència, encara que precisament aleshores hauria estat molt agosarat de demanar-la, però el fet és que es tractava de tot un procés, de durada imprevisible. Quin obstacle que havien llançat de sobte per a tallar la carrera de K.!

¿I en aquell moment havia de treballar per al banc? Es va mirar l’escriptori. ¿En aquell moment havia de fer entrar clients i de tractar-hi? Mentre el seu procés continuava endavant, mentre allà dalt en aquelles golfes els funcionaris del tribunal es miraven les actes del procés, ¿ell s’havia d’ocupar dels negocis del banc? ¿No semblava un turment reconegut pel tribunal, derivat del procés i concomitant? I els del banc, a l’hora de jutjar el seu treball, ¿que potser li tindrien en compte la seva situació especial? Mai de la vida. Del tot ignorat, el procés no ho era, encara que no es veia del tot clar qui en sabia res, ni què en sabien. Però es podia esperar que el rumor no havia penetrat encara fins al vice-director, perquè altrament ja s’hauria deixat notar com l’home ho explotava contra K., sense cap escrúpol ni de col·lega ni de bona persona. ¿I el director? És ben cert que estava ben disposat envers K., i segurament si sabia res del procés faria el possible per descansar K., però no s’hi podia comptar, perquè precisament aleshores, quan el contrapès representat per K. era cada vegada més feble, anava caient sota la influència del vice-director, que per altra banda feia servir també la poca salut del director per a reforçar el seu poder. ¿Què podia esperar doncs K.? Potser aquelles reflexions afeblien la seva força de resistència, però al capdavall era necessari de no enganyar-se i de veure-ho tot amb tota la claredat que de moment era possible.

Sense cap raó particular, només a fi de no retornar encara a l’escriptori, va obrir la finestra. Li va costar, i s’hi va haver d’agafar amb totes dues mans. I després, atapeint-se d’ample a ample i de dalt a baix del finestral, la boira barrejada amb fum va entrar dins la cambra i la va omplir amb una lleu olor de cremat. Fins alguns flocs de neu van ser empesos endins. «Una tardor ben lletja», va dir darrere K. el fabricant, que havia entrat desapercebut, venint del despatx del vice-director. K. va assentir i es va mirar amb inquietud la cartera del fabricant, d’on l’home ara deuria treure els papers, per participar a K. el resultat dels tractes amb el vice-director. Però el fabricant va seguir la mirada de K., va picar amb la mà damunt la cartera i, sense obrir-la, va dir: «Vostè vol saber com hem quedat. Es pot dir que ja porto aquí a la cartera l’entesa per al negoci. Un home molt simpàtic, el seu vice-director, però perillós en els tractes». Va esclatar de riure, va estrènyer la mà de K., i va provar d’encomanar-li el riure. Però a K. li va semblar aleshores sospitós que el fabricant no volgués ensenyar els papers, i no va trobar res que fes riure en la remarca del fabricant. «Senyor apoderat», va dir l’home, «em sembla que aquest temps no li prova. Avui fa tan mala cara!». «Sí», va dir K., estrenyent-se els polsos amb la mà, «mal de cap, preocupacions de família». «Exacte», va dir el fabricant, que sempre anava amb presses i no sabia escoltar ningú, «tots hem de portar la nostra creu». Sense voler, K. havia fet un pas cap a la porta, com per acompanyar el fabricant fins a fora, però l’altre va dir: «Senyor apoderat, encara tinc una petita comunicació per a vostè. Em fa molta por de molestar-lo, precisament avui, però les dues vegades que he vingut darrerament me n’he descuidat. Si encara retardo més de dir-li-ho, segurament perdrà tot l’objecte. I seria llàstima, perquè em sembla que això que li vull dir li pot fer servei». K. no havia pogut ni respondre quan el fabricant se li va acostar, li va repicar lleugerament el pit amb el nus d’un dit i va dir baixet: «Vostè té un procés, oi?». K. va recular amb un surt i va exclamar: «Li ho ha dit el vice-director!». «Això sí que no», va dir el fabricant, «¿per quin conducte ho podria saber, el vice-director?». «¿I vostè?», va dir K., ja molt menys excitat. «De tant en tant jo sé coses del tribunal», va dir el fabricant, «i és precisament el cas de la comunicació que volia fer-li». «Hi ha tanta gent que es relacionen amb el tribunal!», va dir K. acotant el cap, i va menar el fabricant cap a l’escriptori. Es van asseure com abans, i el fabricant va dir: «Malauradament només és una petitesa, això de què jo el puc informar. Però en coses d’aquestes no s’ha de passar per alt ni el detall més petit. Per altra banda, m’agradaria molt de poder-li oferir algun ajut, per modest que sigui. Sempre hem estat bons companys de negocis, em sembla. De manera que ja ho veu». K. es volia excusar de la seva conducta a l’entrevista d’aquell matí, però el fabricant no tolerava cap interrupció, es va empènyer amunt la cartera sota l’aixella per demostrar que portava pressa, i va seguir: «El seu procés l’he sabut per un cert Titorelli. És un pintor, i Titorelli és només el seu pseudònim d’artista; el nom real, ni tan sols el sé. Fa anys que de tant en tant se’m deixa caure per l’oficina i em porta quadrets, perquè és gairebé un captaire, i jo sempre li’n dono una mena d’almoina. Però no es pensi, són quadres bonics, paisatges de prats i coses així. Aquestes adquisicions, a les quals ja ens havíem acostumat tots dos, anaven com una seda. Però va venir un moment que les seves visites es repetien tanmateix massa sovint; li ho vaig retreure, vam començar a enraonar, em va interessar de saber com es podia guanyar la vida només pintant, i vaig tenir la gran sorpresa quan em va dir que la seva font principal d’ingressos era de pintar retrats. És que treballa pel tribunal, segons que es va explicar. I jo li vaig preguntar que per quin tribunal. I aleshores em va parlar del tribunal. Vostè em pot comprendre millor que ningú, si li dic com em van deixar d’estupefacte aquelles històries. D’aleshores ençà, a cada visita em diu alguna cosa nova del tribunal, i així de mica en mica començo a entendre fins a cert punt de què es tracta. Però Titorelli és un xerraire i sovint l’he de fer callar, no precisament perquè de vegades és segur que ment, sinó perquè un industrial com jo, que prou feina té a aguantar el pes dels negocis, no es pot amoïnar massa amb coses que no el toquen. Però això no ve a tomb. Potser, se m’ha acudit, aquest Titorelli a vostè li podria fer algun servei, perquè coneix molts jutges, i, encara que ell no deu pas tenir gaire influència, el pot aconsellar sobre la manera d’arribar fins a certes persones de pes. I encara que els seus consells, presos al peu de la lletra, no hagin de ser decisius, em sembla que a les mans de vostè es poden transformar en una cosa molt important. Vostè és mig advocat. És el que jo dic sempre: l’apoderat K. és mig advocat. Cregui’m, no tinc pas cap angúnia pel seu procés. ¿Vol anar a veure Titorelli? Amb la meva recomanació, és segur que farà tot el que podrà. A mi, de veres, em sembla que hi hauria d’anar. No cal pas avui mateix, qualsevol dia, quan li sobri temps. Que consti, però, que perquè jo li dono aquest consell no s’ha de sentir pas gens obligat a fer una visita a Titorelli. I més, que si li sembla que es pot estar de Titorelli, fóra molt millor de deixar-lo completament de banda. Potser vostè ja s’ha fet un pla molt precís, i Titorelli el podria esguerrar. No, no, si és així naturalment no hi vagi mai de la vida! I no cal dir que fa de mal empassar, això de demanar consells a un subjecte com aquest. Bé, vostè farà la seva. Aquí té la carta de recomanació, i aquí l’adreça».

Decebut, K. va agafar la carta i se la va ficar a la butxaca. Fins en el cas millor, el profit que la recomanació li podia portar era incomparablement menys que el dany d’allò: que el fabricant estava al corrent del seu procés, i que el pintor ho anava propagant. A penes va poder doncs forçar-se a dir un parell de mots agraïts al fabricant, que ja se n’anava cap a la porta. En acomiadar-se, ja a la porta, va dir: «Hi aniré, o potser, com que tinc molta feina, li escriuré que podria ell venir a veure’m al despatx». «Ja em pensava», va dir el fabricant, «que vostè trobaria la solució millor. Però més aviat em creia que voldria evitar de fer-se venir al banc gent com Titorelli, per parlar-hi del procés. I tampoc no dóna sempre gaire bon resultat, d’escriure a gent així i deixar-los un document a les mans. Però suposo que vostè s’ho ha rumiat tot i sap el que li correspon de fer». K. va assentir amb el cap i va acompanyar encara el fabricant a través de l’antesala. Però per molta calma exterior que presentava, se sentia esglaiat de si mateix; d’escriure a Titorelli, pròpiament només n’havia parlat a fi de mostrar d’alguna manera al fabricant que apreciava la recomanació i que de seguida s’havia posat a pensar a trobar-se amb Titorelli, però la veritat és que, si l’assistència de Titorelli li hagués semblat valuosa, no hauria pas vacil·lat a escriure-li. I els perills que allò podia portar, no els havia compresos fins a la remarca del fabricant. ¿Tan poc podia confiar doncs en el seu propi enteniment? Si era capaç d’invitar, per una carta expressa, un individu equívoc a visitar-lo al banc, i allí, separats del vice-director només per una porta, pensar demanar-li consells sobre el procés, ¿no era doncs possible i fins molt probable que li passarien per alt molts altres perills o que els correria als braços? No sempre tenia al costat algú per a prevenir-lo. I precisament ara, quan havia d’intervenir amb totes les forces ben aplegades, li havien d’irrompre aquells dubtes, fins llavors desconeguts, sobre la seva pròpia presència d’esperit! ¿És que les dificultats que trobava a complir la seva feina d’oficina se li començaven a traspassar al procés? El fet és que en aquell moment no arribava a capir com se li havia acudit d’escriure a Titorelli i d’invitar-lo al banc.

Encara brandava el cap quan l’ordenança se li va posar al costat i li va fer notar els tres senyors asseguts allí, en un banc de l’antesala. Ja feia temps que s’esperaven per ser introduïts al despatx de K. Veient que l’ordenança parlava amb K., s’havien aixecat, i cadascun volia aprofitar qualsevol bona ocasió de passar davant dels altres. Des del moment que el banc era prou desconsiderat per a fer-los perdre el temps esperant-se, tampoc ells no volien tenir cap consideració. Ja n’hi havia un que deia: «Senyor apoderat». Però K. s’havia fet portar l’abric per l’ordenança, i mentre l’ordenança l’ajudava a posar-se’l els va dir a tots tres: «Perdonin-me, senyors, ho sento molt però en aquest moment no tinc temps de rebre’ls. Els suplico que m’excusin, però tinc una feina molt urgent i he de cuitar a sortir. Vostès mateixos han vist tot el temps que avui m’han acaparat. ¿Que tindrien la bondat de tornar demà o qualsevol altre dia? ¿O potser podríem tractar l’afer per telèfon? O si prefereixen de dir-me ara breument de què es tracta, jo els podria fer una resposta detallada per escrit. Però, ben mirat, és millor que tornin un altre dia». Les propostes de K. van deixar tan parats aquells tres senyors, la llarga espera dels quals es tornava del tot inútil, que es miraven els uns als altres sense dir res. «¿Estem d’acord, doncs?», va dir K., girat cap a l’ordenança, que li portava també el barret. Per la porta oberta del despatx de K. es veia com fora la nevada es feia més forta. K. es va aixecar doncs el coll de l’abric i se’l va cordar fins dalt de tot.

Just aleshores va sortir de l’oficina contigua el vice-director, es va mirar somrient com K. tractava tot abrigat amb els clients, i va preguntar: «¿Que surt ara, senyor apoderat?». «Sí», va dir K., i es va posar ben dret, «tinc un afer urgent». Però el vice-director ja s’havia girat cap als clients. «¿I aquests senyors?», va preguntar. «Em sembla que fa temps que s’esperen». «Ja ens hem entès», va dir K. Però els tres senyors ja no es van poder contenir, van voltar K. i van explicar que no s’haurien esperat pas hores si els afers que els portaven no fossin importants, i si no calgués discutir-los ara mateix, i detalladament i en privat. El vice-director se’ls va escoltar una estona, però també observava K. ocupat, amb el barret a les mans, a treure’n les clapes de pols, i finalment va dir: «Senyors, hi ha una sortida molt simple. Si vostès m’accepten a mi, amb molt de gust m’encarregaré de les gestions en comptes del senyor apoderat. És obvi que, els afers de vostès, cal atendre’ls immediatament. Nosaltres som homes de negocis com vostès, i sabem què val el temps d’un negociant. ¿Volen passar, per favor?». I va obrir la porta que duia a l’antesala del seu despatx.

Que bé que s’hi entenia el vice-director, a fer-se seu tot allò que ara K. es veia necessitat de deixar anar! ¿És que K. no deixava anar tanmateix més que no era estrictament necessari? Mentre corria darrere un pintor desconegut, amb unes esperances indeterminades i, si li calia reconèixer-s’ho, molt petites, allí la seva reputació sofria una lesió irreparable. Segurament hauria estat molt millor de treure’s altre cop l’abric, i de recobrar almenys els dos senyors que s’havien d’esperar encara allà al costat. K. potser ho hauria provat, si llavors no hagués vist dins el seu despatx el vice-director, que cercava alguna cosa pels prestatges de la llibreria, com si fossin els seus. Quan K., indignat, s’acostava a la porta, el vice-director va exclamar: «Ah, encara no és fora!». Se’l va mirar un moment, amb una cara les moltes arrugues de la qual, molt marcades, no semblaven pas el senyal de l’edat sinó el de la força, i va tornar a cercar. «Voldria trobar una còpia d’un contracte», va dir, «que segons el representant de la firma hauria de tenir vostè. ¿Voldria ajudar-me, per favor?». K. va fer un pas endavant, però el vice-director va dir: «Gràcies, ja ho he trobat», i se’n va tornar al seu despatx amb una gran pila de documents, que no podia contenir solament la còpia del contracte, sinó també moltes altres coses.

«Ara no li estic a l’altura», es va dir K., «però un cop tingui eliminats aquests embolics personals, ell serà el primer que se’n sentirà, i li ho faré tan amargant com sabré». Una mica calmat per aquella idea, K. va encarregar l’ordenança, que feia temps que li obria la porta del corredor, d’avisar el director, si n’hi havia ocasió, que ell havia sortit per un afer, i va deixar el banc, quasi feliç de poder-se dedicar un quant temps del tot al seu cas.

Va agafar de seguida un taxi per anar a visitar el pintor, que vivia en un barri a la banda oposada d’on hi havia les oficines del tribunal. Era un veïnat encara més pobre, amb les cases encara més fosques, i els carrers plens d’escombraries que suraven llargament per damunt la neu mig fosa. A la casa on vivia el pintor només hi havia oberta una fulla del gran portal, i al peu de l’altra el mur era esquerdat per un gran forat d’on, just quan K. s’hi acostava, es va vessar una glopada d’un líquid repel·lent, groc i fumant, davant el qual unes rates fugien a tirar-se al canal proper. Al peu de l’escala un nen jeia amb el ventre a terra i plorava, però a penes se’l sentia per obra de la sorollada eixordadora que venia d’un taller de llauner, a l’altra banda del portal. La porta del taller era oberta, i tres operaris feien un semicercle al voltant d’alguna peça damunt la qual picaven amb els martells. Una grossa planxa de llauna, repenjada a la paret, reflectia una llum pàl·lida que passava per entremig de dos operaris i aclaria les cares i els davantals dels treballadors. K. només hi va dedicar un cop d’ull ràpid, perquè volia sortir d’aquell indret tan de pressa com fos possible, mirar amb quatre paraules de treure l’entrellat del pintor, i tornar-se’n al banc de seguida. Només que en aquell lloc pogués tenir el mínim èxit, li donaria també un bon resultat amb mires a l’acabament de la jornada de treball al banc. Al tercer pis va haver d’alentir el pas perquè perdia l’alè: tant els esglaons com els pisos eren desmesuradament alts, i semblava que el pintor vivia dalt de tot, en una golfa. I l’aire era molt espès, perquè l’ull de l’escala no era ni un celobert, i a totes dues bandes hi havia parets on només de tant en tant s’obria una finestreta posada gairebé al capdamunt de tot. Justament quan K. reposava un instant, una colla de nenes van sortir corrents d’un pis i es van acuitar escales amunt, rient. K. les va seguir a poc a poc, però en va atrapar una que havia ensopegat i que les altres havien deixat enrere, i li va preguntar mentre pujaven tots dos plegats: «¿Que viu aquí, un pintor que es diu Titorelli?». La mosseta, que a penes devia tenir tretze anys i que era una mica geperuda, li va clavar el colze amb un gest d’entesa i se’l va mirar de reüll. Ni la joventut ni la deformitat no li havien pogut estalviar que ja fos del tot corrupta. Ni tan solament va somriure, i tota seriosa es va mirar K. amb una mirada astuta i provocadora. K. va fer com si no s’adonés de res, i va preguntar: «¿Que el coneixes, el pintor Titorelli?». Ella va fer que sí amb el cap i va preguntar per la seva banda: «¿Què li vol?». A K. li va semblar avantatjós de treure encara alguna informació ràpida sobre Titorelli. «Vull que em pinti», va dir. «¿Que el pinti?», va preguntar ella, va obrir exageradament la boca, i amb la mà li va clavar una empenteta com si K. hagués dit alguna cosa molt inesperada o molt beneita, es va aixecar amb totes dues mans la faldilla que ja prou curta que era, i va arrencar a córrer tan de pressa com va poder darrere les altres noietes, la cridòria de les quals es perdia ja confusament pels dalts. Però a l’altre tombant de l’escala K. es va tornar a trobar totes les nenes. Era evident que la geperuda les havia posades al corrent de la intenció de K., i l’esperaven. S’estaven a banda i banda de l’escala, premudes a la paret perquè K. els pogués passar còmode per entremig, i amb les mans s’allisaven els davantals. Totes les cares, igual com aquella formació en enramada, representaven una barreja de puerilitat i de perversió. Dalt de tot, al capdavant de les nenes que llavors es tornaven a aglevar rient darrere K., hi havia la geperuda, que va assumir la guia. K. volia en efecte continuar escala amunt, però ella li va indicar un ramal secundari de l’escala, per on havia de tirar per trobar Titorelli. Es pujava per una escaleta molt estreta i molt llarga, sense tombants, que es veia tota sencera i que, al capdamunt, s’acabava just davant la porta de Titorelli. La porta, relativament més clara que la resta de l’escala gràcies a una lluerna que tenia damunt, era de posts de fusta nua, i el nom de Titorelli hi era pintat vermell, amb pinzellades gruixudes. K. havia amb prou feines arribat amb el seu seguici fins a mitja escala, que dalt la porta es va obrir una mica, evidentment a causa de la fressa dels molts passos, i per l’escletxa va guaitar un home, segurament vestit només amb una camisa de dormir, «Oh!», va cridar, quan es va veure venir la tropa, i va desaparèixer. La geperuda va picar de mans plena d’alegria, i les altres noietes es premien darrere K. per empènyer-lo endavant més de pressa.

Però encara no havien acabat de pujar, que dalt el pintor va obrir del tot la porta amb una revolada, i amb una reverència molt fonda va invitar K. a entrar. Les mosses, en canvi, les treia i no en volia deixar entrar cap, per més que elles pregaven i per més que provaven, si no en podien tenir el permís, d’entrar contra la seva voluntat. Només la geperuda es va poder esmunyir sota el seu braç estirat, però el pintor la va empaitar, la va aferrar per la faldilla, se la va fer giravoltar tot a l’entorn i la va deixar davant la porta, amb les altres noietes que mentrestant no havien gosat traspassar el llindar, per més que el pintor tenia abandonat el post. K. no sabia quina opinió se n’havia de fer, perquè tot semblava que s’acomplia amb una entesa amical. Les noietes de vora la porta estiraven, l’una darrere l’altra, els colls molt amunt, i cridaven al pintor certes paraules que semblaven còmiques, però K. no les entenia, i el pintor també reia mentre que la geperuda quasi li volava a la mà. Després va tancar la porta, es va tornar a inclinar davant K., li va donar la mà i es va presentar: «Titorelli, artista pintor». K. va assenyalar la porta darrere la qual les nenes xiuxiuaven, i va dir: «Sembla que en aquest veïnat vostè és molt popular». «Ecs, quins penjolls!», va dir el pintor, i en va provava de cordar-se el coll de la camisa de dormir. Anava descalç, i només s’havia afegit uns pantalons de roba prima i carnals amples, tirant a grocs, aguantats amb una corretja de la qual li penjava un cap molt llarg i li brandava d’una banda a l’altra. «Aquests penjolls em fan perdre la paciència», va afegir, deixant estar la camisa el botó de la qual havia saltat, i va portar una cadira i la va oferir a K. «Una vegada en vaig pintar una, que no era de les d’avui, i d’aquell dia ençà que totes em vénen al darrere. Quan jo sóc aquí, només entren si els ho permeto, però encara no me’n vaig que ja en tinc almenys una dins. S’han fet fer una clau de la meva porta, i se la deixen per torn. No es pot imaginar com és de pesat. Torno a casa per exemple amb una senyora que he de pintar, obro la porta amb la meva clau, i em trobo per exemple la geperuda vora la taula, que amb els pinzells s’encasta vermell als llavis, mentre els germanets petits, que té l’obligació de vigilar, em roden pertot arreu i m’empastifen tots els racons. O bé, i ara li parlo d’ahir mateix, arribo tard de nit —per això li prego que excusi com em presento i el desordre de l’estudi—, arribo, com li deia, tard de nit i em vull ficar al llit, i no sé què se m’aferra a la cama, miro sota el llit i en trec una altra cosa d’aquestes. Per què se’m tiren a sobre, no ho sé pas, perquè vostè mateix es deu haver fixat que no sóc jo qui les crido. I naturalment tot això em destorba la feina. Si no fos que, aquest estudi, el tinc de franc, ja fa temps que m’hauria mudat». Just aleshores una veueta tendra i esverada va piular darrere la porta: «Titorelli, ¿que ja ens deixes entrar?». «No», va respondre el pintor. «Jo tota sola, tampoc?», van tornar a preguntar. «Tampoc», va dir el pintor, i va anar fins a la porta i la va tancar amb clau.

Mentrestant K. s’havia anat mirant la peça, i mai no se li hauria acudit que d’aquell recambró se’n pogués dir un estudi. Més de dues passes llargues no s’hi podien a penes fer, ni pel llarg ni per l’ample. Tot, el terra i el trespol i les parets, era de fusta, i entre les posts es veien escletxes. Davant K., arrambat a la paret, hi havia el llit, cobert amb roba de tots els colors. Al mig de la cambra, en un cavallet, hi havia un quadre tapat amb una camisa les mànigues de la qual es refregaven per terra. Darrere K. hi havia la finestra, i amb la boira no s’hi veia enllà de la teulada, coberta de neu, de la casa veïna.

El tomb de la clau dins el pany va recordar a K. que se’n volia anar aviat. Es va treure doncs de la butxaca la carta del fabricant, la va donar al pintor i va dir: «Aquest senyor, que vostè coneix, m’ha parlat de vostè i m’ha aconsellat de venir». El pintor va donar un cop d’ull a la carta i la va tirar damunt el llit. Si el fabricant no hagués dit de la manera més expressa que Titorelli el coneixia i que era un home pobre que gairebé depenia de les seves almoines, en aquell moment tothom hauria pogut creure que no el coneixia o bé que no arribava a recordar-se’n. I per acabar-ho d’adobar el pintor va preguntar: «¿Vol comprar quadres o vol fer-se pintar?». K. se’l va mirar tot parat. ¿Què deia doncs la carta? K. havia donat per obvi que el fabricant informava el pintor que ell no volia sinó orientar-se tocant al seu procés. S’havia precipitat massa, i sense reflexió, en córrer a veure el pintor! Però de moment li havia de donar alguna resposta, i amb un cop d’ull al cavallet va dir: «¿Treballa en un quadre, ara?». «Sí», va dir el pintor, i va tirar la camisa que penjava del cavallet damunt el llit, on hi havia la carta. «És un retrat. Em surt bé, però no l’he acabat». La casualitat venia a favor de K., i li oferia una ocasió explícita de parlar del tribunal, perquè era evidentment el retrat d’un jutge. I s’imposava la semblança amb el retrat al despatx de l’advocat. És cert que el jutge era molt diferent, un home gros amb una barba negra hirsuta que se li enfilava molt amunt per les galtes, i encara aquell altre quadre era un oli mentre que l’esbós era un pastel descolorit i incert. Però tota la resta s’assemblava, car també allí el jutge era a punt d’aixecar-se amenaçador d’un tron al braç del qual s’aferrava. K. hauria volgut dir de seguida: «És un jutge», però de moment es va retenir encara, i es va acostar al quadre com si en volgués estudiar els detalls. Al mig del respatller del tron hi havia una gran figura que no va poder desxifrar, i va preguntar què era. El pintor va respondre que encara s’hi havia de treballar, va agafar d’una taula un llapis pastel i va fer unes quantes ratlles pel contorn de la figura, sense però tornar-la més clara per a K. «És la justícia», va dir per fi el pintor. «Ara la conec!», va dir K., «aquí hi ha la bena que li tapa els ulls, i aquí la balança. Però, ¿no porta ales als turmells, i no sembla que corre?». «Sí», va dir el pintor, «em van encomanar que la pintés així, en realitat és alhora la justícia i la deessa de la victòria». «No és pas cap bona associació», va dir K. somrient, «la justícia ha de reposar, o bé la balança li balla, i cap judici just no és possible». «Només he seguit la comanda del client», va dir el pintor. «És clar», va dir K., no volent que la seva remarca ferís ningú, «vostè ha pintat la figura tal com és realment, al respatller del tron». «No», va dir el pintor, «no he vist ni la figura ni el tron, tot és inventat, però em van dir què calia pintar». «Com?», va preguntar K., fent deliberadament com si no acabés d’entendre el pintor, «¿però que no és un jutge, al seu setial de justícia?». «Sí», va dir el pintor, «però no és cap jutge elevat, i mai no s’ha assegut en un tron així». «¿I es fa pintar amb una posa tan solemne? Sembla que sigui un jutge suprem». «Sí, és que aquests senyors són vanitosos», va dir el pintor, «però la superioritat els dóna permís de fer-se pintar així. A cadascú se li prescriu exactament tal com es pot fer pintar. Ara, és una mala sort que precisament aquest quadre no deixa veure els detalls del vestit i del seient, el pastel no és apropiat per a retrats així». «Sí», va dir K., «és estrany que l’hagi pintat al pastel». «El jutge ho va voler», va dir el pintor, «és que el destina a una dama». En mirar-se el quadre semblava que li havien entrat ganes de treballar, i es va arromangar les mànigues de la camisa, va agafar uns quants llapis, i K. va veure com sota les nervioses puntes dels pastels es formava una ombra vermellosa, que s’adheria al cap del jutge i es propagava en forma de raigs fins a les vores del quadre. Progressivament, aquell joc de l’ombra va anar encerclant el cap, com un ornament o una alta distinció. Però els volts de la figura de la justícia van romandre clars, tret d’una insensible gradació, i dins aquella claredat la figura semblava que sortís enfora; ja no recordava a penes la deessa de la justícia, però tampoc la de la victòria, i més aviat evocava exactament la deessa de la caça. El treball del pintor atreia K. més que no volia, però per fi es va retreure d’haver passat tant de temps allí i de no haver encara emprès res pel seu afer. «¿Com es diu, aquest jutge?», va preguntar de sobte. «No ho puc dir», va respondre el pintor, tot abocat al seu quadre i evidentment desdenyós del seu visitant, que abans havia acollit amb tanta consideració. K. va pensar que era una lluna i s’hi va irritar, perquè perdia temps. «¿Que és un home de confiança del tribunal, vostè?», va preguntar. Immediatament el pintor va deixar els llapis, es va redreçar, es va eixugar les mans i es va mirar K. somrient. «Enfora les veritats», va dir, «vostè ha vingut a informar-se sobre el tribunal, cosa que ja diu la seva carta de recomanació, i només ha començat parlant-me dels meus quadres per guanyar-se’m. Però no m’ho prenc pas malament, perquè vostè no podia saber que amb mi hi hagués res a fer. No, faci el favor!», va tallar, quan va veure que K. volia objectar alguna cosa. I després va continuar: «D’altra banda, té tota la raó, sí que sóc un home de confiança del tribunal». Va fer una pausa, com si volgués deixar temps perquè K. es compongués amb aquell fet. Darrere la porta es tornaven a sentir les noietes. Segurament que s’empenyien per mirar pel forat del pany, o potser es podia mirar també per les escletxes de les parets. K. va renunciar a tota excusa, perquè no volia desviar el pintor, i més perquè no volia que el pintor se li tornés massa arrogant i en certa manera li fugís de l’abast, i va preguntar doncs: «¿És una posició oficialment reconeguda?». «No», va respondre el pintor secament, com si se li hagués tallat el discurs. Però K. no el volia deixar callar, i va dir: «Bé, sovint aquestes posicions no reconegudes donen més influència que les reconegudes». «Aquest és el meu cas», va dir el pintor, i va assentir amb un front pensarós. «Ahir vaig parlar amb el fabricant sobre el cas de vostè, ell em va preguntar si jo no el voldria pas ajudar, i jo vaig respondre que em podia venir a veure quan volgués, i ara em complau de veure’l tan aviat aquí. Sembla que posa molt de cor a l’afer, i naturalment no em sorprèn pas. ¿No es vol pas treure l’abric?». Si bé K. es proposava d’anar-se’n molt aviat, el suggeriment del pintor li era molt benvingut. L’aire de la cambra se li havia anat fent opressiu, i sovint s’havia mirat amb sorpresa una estufeta de ferro, evidentment no encesa, que hi havia en un racó, perquè la xafogor d’aquella cambra era inexplicable. Mentre es treia l’abric i encara es descordava la jaqueta, el pintor va dir com a excusa: «Jo sóc molt fredolic. Aquí s’està molt bé, oi? Des d’aquest punt de vista, la cambra és molt ben situada». K. no hi va respondre res, però no era en realitat la calor que li feia mal, era més aviat l’aire pesat que mig impedia de respirar; devia fer molt de temps que no airejaven la peça. El malestar es va acréixer encara per a K., pel fet que el pintor el va pregar de seure al llit, mentre que ell s’asseia a l’única cadira de la cambra, davant el cavallet. I, no res menys, va semblar que el pintor no entenia bé per què K. només s’asseia just a la vora del llit, i va insistir que es posés amb tota comoditat, i es va aixecar ell mateix, vist que K. vacil·lava, i el va empènyer fins a aclofar-lo bé entre el matalàs i els coixins. Després va tornar a la seva cadira i va posar finalment la primera pregunta objectiva, amb la qual K. va oblidar tota altra cosa. «¿Que és innocent, vostè?», va preguntar. «Sí», va dir K. Respondre a aquella pregunta l’omplia de goig, sobretot perquè ho podia fer parlant a una persona privada, o sigui sense cap responsabilitat. Ningú no li ho havia preguntat encara tan francament. Per delectar-se en el seu goig, va afegir més: «Sóc completament innocent». «Ah», va dir el pintor, i va acotar el cap i va semblar que meditava. De sobte va redreçar el cap i va dir: «Si és innocent, aleshores el cas és molt simple». Els ulls de K. es van enterbolir, perquè aquell suposat home de confiança del tribunal parlava com un nen sense coneixement. «La meva innocència no simplifica pas l’afer», va dir. No obstant això, no es va poder estar de somriure, i va brandar el cap a poc a poc. «Tot depèn de moltes subtileses per les quals el tribunal es perd. I per acabar es traurà de no importa quin lloc, d’on al principi no hi havia res, una grossa culpa». «Sí, sí», va dir el pintor, com si K. li tallés sense profit el fil de les idees. «¿Però vostè és innocent?». «Li dic que sí», va insistir K. «Això sí que és el més important», va dir el pintor. Els contraarguments no el treien de la seva, però per més que parlava decidit no es veia clar si era per convicció o només per indiferència. K. ho va voler comprovar abans de res, i a tal fi va dir: «Segurament que vostè coneix el tribunal molt millor que jo, jo no en sé gran cosa més que el que n’he sentit dir, si bé a persones molt diferents. Però tots coincidien en un fet, que no es fan acusacions a la lleugera i que el tribunal, si una vegada ha arribat a acusar, està fermament convençut de la culpa de l’acusat, i és molt difícil de treure’l d’aquesta convicció». «Difícil?», va preguntar el pintor aixecant una mà enlaire. «Mai de la vida el tribunal no podrà ser dissuadit. Si ara jo aquí pintava tots els jutges damunt una tela i si vostè es defensava davant la tela, tindria més èxit que no davant el tribunal real». «Ho comprenc», es va dir K. a si mateix, oblidant que només volia sondar el pintor.

Altre cop, una noieta es va posar a preguntar darrere la porta: «Titorelli, ¿que no se n’anirà aviat?». «Calleu!», va cridar el pintor cap a la porta, «¿que no veieu que tinc una entrevista amb aquest senyor?». Però la mossa no se’n va acontentar, i va preguntar: «¿Que el pintaràs?». I, com que el pintor no responia, va dir encara: «No el pintis pas, un senyor tan lleig». Va seguir un garbuix d’incomprensibles crits d’aprovació. El pintor va fer un salt fins a la porta, la va entreobrir —es veien entrar les mans ajuntades, suplicants, de les noietes—, i va dir: «Si no esteu quietes, us tiraré totes escales avall. Asseieu-vos aquí als esglaons, i porteu-vos bé». No el devien obeir de seguida, perquè va haver de fer un crit militar: «Assegudes a l’escala!». Després tot va ser quietud.

«Dispensi», va dir el pintor, quan tornava prop de K. A penes si K. s’havia girat cap a la porta, i havia deixat completament a càrrec del pintor si el defensaria o no, i com s’ho faria. Tampoc no va fer gairebé cap moviment quan el pintor se li va decantar damunt i, perquè no el sentissin fora, li va xiuxiuar a l’orella: «Aquestes mossetes també pertanyen al tribunal». «¿Com s’entén?», va preguntar R., enretirant la cara cap a un costat i mirant-se el pintor. Però aquest es va tornar a asseure a la cadira i va dir mig com una broma, mig com una explicació: «És que tot pertany al tribunal». «Encara no me n’havia adonat», va dir K. tot eixut, però l’observació general del pintor feia que l’aplicació a les noietes ja no fos inquietant. No obstant això, K. es va estar encara una estona mirant la porta, darrere la qual les noietes seien als esglaons, ben quietes. Només n’hi havia una que havia introduït un bri de palla per l’escletxa entre dues posts, i el bellugava amunt i avall, a poc a poc.

«No sembla pas que vostè tingui encara cap perspectiva de l’estructura del tribunal», va dir el pintor. S’estava tot eixancarrat, i repicava abaixant les puntes dels peus cap a terra. «Però com que és innocent, tampoc no li farà falta. Jo tot sol el desempallegaré». «¿I com s’ho vol fer?», va preguntar K. «Si vostè mateix ha dit fa un moment que el tribunal és inaccessible a tota mena de proves». «Inaccessible només a les proves que són adduïdes davant el tribunal», va dir el pintor, i va dreçar l’índex, com si K. hagués omès d’observar certa fina distinció. «Però les coses van d’una manera molt distinta amb tots els intents que, tocant a aquest punt, es fan darrere el tribunal públic, o sigui als consultoris, pels corredors o, per donar un bon exemple, aquí mateix, a l’estudi». A K. no li semblava ja tan increïble tot allò que el pintor anava dient, i de fet coincidia molt amb el que d’altres persones li havien deixat entendre. I fins es pot dir que era molt esperançador. Si els jutges eren realment tan fàcils de tòrcer gràcies a les relacions personals com l’advocat ho havia presentat, aleshores les relacions del pintor amb els jutges vanitosos eren particularment de pes, i en tot cas no desdenyables. I el pintor encaixava molt bé dins el cercle d’ajudants que K. s’anava formant progressivament. Hi va haver un temps que el seu talent organitzador era famós al banc, i ara, quan es trobava lliurat només a ell mateix, era una bona ocasió de sotmetre aquell talent a una prova extrema. El pintor observava l’efecte que el seu aclariment havia fet damunt K., i per fi va dir amb una certa timidesa: «¿No li sembla que ja parlo gairebé com un jurista? És el tracte constant amb aquests senyors del tribunal, que m’influeix així. És clar que en trec molt de benefici, però l’empenta artística se’m paralitza». «¿Com és que va començar a posar-se en contacte amb els jutges?», va preguntar K., perquè volia de primer guanyar-se la confiança del pintor, abans de prendre’l concretament al seu servei. «Va ser molt simple», va dir el pintor, «ho vaig heretar. El meu pare ja era pintor del tribunal. És una posició que s’hereta sempre. No s’hi pot posar gent nova. Hi ha tantes regles per a pintar els diversos graus de la magistratura, regles tan variables i complicades i sobretot secretes, que ningú no les domina enfora de determinades famílies. Aquí al calaix, per exemple, hi tinc els dibuixos del pare, que no ensenyo a ningú. Però només qui els ha vistos està qualificat per a pintar jutges. I fins si se’m perdessin, em quedarien encara tantes regles que només porto dins el cap, que ningú no em podria discutir mai la posició. Com pot comprendre, tots els jutges es volen fer pintar tal com els grans jutges antics van ser pintats, i ningú no n’és capaç sinó jo». «És un do envejable», va dir K., que pensava en la seva posició al banc. «¿De manera que la seva situació és incommovible?». «Sí, incommovible», va dir el pintor, amb un orgullós eixamplament d’espatlles. «Per això puc gosar, de tant en tant, ajudar algun desgraciat que té un procés». «¿I com s’ho fa?», va preguntar K., com si no fos ell qui el pintor havia tractat de desgraciat. El pintor no es va deixar descaminar, i va insistir: «En el cas de vostè, per exemple, com que vostè és del tot innocent, faré els passos que ara li diré». A K. li començava a pesar aquella reiteració de la seva innocència. Moltes vegades li semblava que, tornant-hi d’aquella manera, el pintor volia establir que un desenllaç favorable del procés era la condició prèvia del seu ajut, cosa amb què naturalment l’ajut s’ensorrava. Però K. va fer callar els seus dubtes i no va interrompre. No volia renunciar a l’ajut del pintor, s’hi havia decidit del tot, i mal per mal li semblava que no era pas un ajut més discutible que el de l’advocat. I fins el preferia de molt, perquè s’oferia més desarmat i més franc.

El pintor s’havia acostat la cadira més prop del llit, i va seguir amb una veu apagada: «M’he descuidat de preguntar-li, com a primera providència, quina mena d’alliberació s’estima més. Hi ha tres possibilitats, a saber, l’absolució real, l’absolució aparent i l’ajornament. La millor és naturalment l’absolució real, però jo no tinc ni la mínima influència tocant a aquesta modalitat de solució. I el meu parer és que no hi ha al món ni una sola persona individual que tingui influència amb mires a l’absolució real. Aquí, cal suposar que realment només decideix la innocència de l’acusat. Com que vostè és innocent, li seria en efecte possible d’abandonar-se només a la seva innocència. I aleshores no li faria falta ni el meu ajut ni el de ningú».

Aquella exposició puntual i ordenada, a K. li va fer d’entrada rodar el cap, però després va parlar baixet com el pintor i va dir: «Em sembla que vostè es contradiu». «I ara, com?», va preguntar el pintor, pacient, decantant-se enrere amb un somriure. I, en veure el somriure, K. va tenir una esma com si en aquell instant ell estigués per descobrir contradiccions, no pas a les paraules del pintor, sinó dins el procediment judicial mateix. Però no va recular, i va dir: «Abans vostè ha observat que el tribunal és inaccessible a les proves, després ho ha limitat al tribunal públic, i ara em diu que l’innocent, davant el tribunal, no necessita cap ajut. Només en això ja hi ha una contradicció. Però també ha dit abans que és possible d’influir els jutges personalment, i ara em ve a negar-me que l’absolució real, com vostè l’anomena, es pugui obtenir mai per influència personal. Vet aquí la segona contradicció». «Són contradiccions fàcils d’explicar», va dir el pintor. «Parlem de dos ordres diferents de coses, d’allò que és a la llei i d’allò que jo he experimentat personalment. Convé que no ho confongui. A la llei, que val a dir que no he llegit, hi consta per una banda que l’innocent ha de ser absolt, naturalment, però per altra banda no hi consta pas que els jutges s’han de deixar influir. Ara, la meva experiència és exactament l’oposada. Mai no he sentit parlar de cap absolució real, i en canvi sí de moltes influències. Sempre és possible que, en tots els casos de què jo he tingut notícia, la innocència fos absent. Però, ¿que no li sembla improbable? ¿Tants de casos, i cap innocència? Ja de petit, m’hi fixava molt quan a casa el pare contava coses de processos, i també els jutges que venien al seu estudi parlaven del tribunal; dins els nostres cercles no es parla mai de cap altra cosa; i encara no vaig tenir l’edat d’anar jo mateix al tribunal, no me’n perdia cap ocasió. He estat oient d’innombrables processos a les fases importants, i els he seguits en la mesura que els deixen veure, i he de confessar que no he viscut ni una sola absolució real». «O sigui que res d’absolució real», va dir K., com si parlés amb ell mateix i amb les seves esperances. «Però això només confirma l’opinió que ja tinc del tribunal. Tampoc en aquest punt, res no té objecte. Un sol botxí podria fer la feina de tot el tribunal». «No ha de generalitzar», va dir el pintor, descontent, «jo només he parlat del que he viscut». «Em sembla que n’hi ha prou», va dir K., «¿o és que ha sentit parlar d’absolucions de temps passats?». «D’absolucions», va respondre el pintor, «ben cert que se suposa que n’han donades. Ara, és molt difícil de verificar-ho. Les sentències finals del tribunal no es publiquen, ni per als jutges no són accessibles, i per consegüent, sobre les sentències-antigues del tribunal no s’han conservat sinó llegendes. Val a dir que la majoria de les llegendes tracten d’absolucions reals; però, de demostrables, no ho són pas. Ara, no les hem de desdenyar mai del tot, segurament enclouen una certa veritat, i són molt boniques; jo mateix he pintat alguns quadres inspirats per aquelles llegendes». «Amb llegendes i res més no em faran pas canviar d’opinió», va dir K., «perquè suposo que davant el tribunal no es poden pas al·legar les llegendes». El pintor va somriure. «No, no es pot», va dir. «Doncs no en parlem més», va dir K. De moment volia fer-se seves totes les opinions del pintor, fins quan li semblaven improbables i quan contradeien d’altres informacions. No tenia temps de verificar ni menys de desmentir tot el que el pintor deia, i ja hauria fet prou si duia el pintor a ajudar-lo d’alguna manera, encara que no fos decisiva. Seguint aquest pensament, va dir: «No ens amoïnem més amb l’absolució real, doncs. Però vostè ha mencionat encara dues altres possibilitats». «L’absolució aparent i l’ajornament. Només d’aquestes es pot tractar», va dir el pintor. «Però, abans no en parlem, ¿no li agradaria pas de treure’s la jaqueta? Fa cara de tenir calor». «Sí», va dir K., i fins llavors no havia fet cas sinó dels aclariments del pintor, però quan li van recordar la calor tot el front se li’n va anar en suor. «És gairebé insuportable». El pintor va assentir, com si comprengués molt bé el malestar de K. «¿No podríem obrir la finestra?», va preguntar K. «No», va dir el pintor, «és només un vidre fixat al bastiment, no es pot pas obrir». En aquell moment K. va prendre consciència que tot el temps havia esperat que, de sobte, o el pintor o ell anirien cap a la finestra i l’obririen. Se sentia disposat fins a empassar-se la boira amb tota la boca oberta. La sensació de sentir-se completament aïllat de l’aire li causava un rodament de cap. Va deixar caure la mà damunt el matalàs i va dir amb una veu feble: «És incòmode i malsà». «Oh, no», va dir el pintor, en defensa de la seva finestra, «precisament perquè no es pot obrir, encara que només hi ha un vidre conserva la calor molt millor que una finestra de vidres dobles. I si vull airejar, cosa que no és gaire necessària perquè l’aire entra pertot arreu gràcies a les esquerdes, només cal que obri una porta, o fins totes dues». Una mica confortat per l’aclariment, K. va mirar tot al voltant per trobar l’altra porta. El pintor s’hi va fixar i li va dir: «La té darrere seu, l’he haguda de tapar arrambant-hi el llit». Aleshores K. va distingir la porteta en aquella paret. «És que aquí, tot és massa petit per a un estudi», va dir el pintor, com si volgués prevenir un retret de K. «M’he hagut d’instal·lar com he pogut. El llit davant la porta, naturalment, és una disposició molt dolenta. El jutge que ara pinto, per exemple, entra sempre per la porta del llit, i li he donat una clau d’aquesta porta, perquè quan no sóc a casa pugui entrar i esperar-me aquí. Ara, el seu costum és de venir els matins d’hora, quan encara dormo. I naturalment sempre em trenca el son més espès, quan m’obre la porta tocant al llit. Li asseguro que perdria tot el respecte pels jutges si pogués sentir quins renecs li engego, quan se m’enfila al llit de bon matí. És clar que li podria prendre la clau, però encara aniríem pitjor, perquè aquí no costa pas gens, a qualsevol porta, d’arrencar-la de les frontisses». Durant tot aquell parlament, K. meditava si es trauria la jaqueta, i per fi es va convèncer que si no se la treia no podria aguantar ni un minut més allà dalt. Es va treure doncs la jaqueta i se la va deixar damunt els genolls, per poder-se-la tornar a posar de seguida si l’entrevista s’acabava. Encara no se la va treure, que una de les noietes va cridar: «Ja s’ha tret la jaqueta!», i es va sentir com es precipitaven totes a les esquerdes, per no perdre’s l’espectacle. «És que les nenes es pensen», va dir el pintor, «que l’he de pintar i que per això es despulla». «Ah, vet aquí», va dir K., no pas gaire divertit, perquè a penes es trobava millor que abans, per més que s’estava en mànigues de camisa. Gairebé fent el bot, va preguntar: «¿Com quedem que es diuen, aquelles altres dues possibilitats?». Ja havia tornat a oblidar la terminologia. «L’absolució aparent i l’ajornament», va dir el pintor. «Vostè ha de decidir quina tria. Totes dues són assolibles amb el meu ajut, és clar que no pas sense esforç, i des d’aquest punt de vista la diferència és que l’absolució aparent exigeix esforços extrems però momentanis, mentre que l’ajornament demana un esforç molt menor però constant. Parlem primerament de l’absolució aparent. Si és el que vostè desitja, agafo un plec de paper de barba i estenc una declaració de la seva innocència. El text d’una tal declaració em ve del pare, i no hi ha res a tocar-hi. Amb la declaració, faig una ronda de visites a tots els jutges que conec. Començo, posem per cas, que aquest vespre mateix, quan el jutge que ara pinto vindrà per a la sessió de posa, li presento la declaració. La hi poso davant, li aclareixo que vostè és innocent, i em faig garant de la seva innocència. I consti que no és cap garantia sols nominal, sinó ben real i comprometedora». A la mirada del pintor hi havia una mena de retret que K. li volgués imposar el pes d’una garantia com aquella. «Seria un gest molt amable», va dir K. «Ara, ¿és que el jutge creuria el que vostè li diu, i per altra banda em negaria l’absolució real?». «Tal com li ho dic», va respondre el pintor. «Però tampoc no és del tot segur que tothom em creuria, i molts jutges exigirien potser, posem per cas, que jo hi anés amb vostè i els el presentés. De forma que vostè hauria de venir. Però en casos així ja tindríem la cosa mig guanyada, sobretot tenint en compte que naturalment jo li donaria instruccions precises sobre com s’hauria de comportar davant el jutge en qüestió. Pitjor anirà amb els jutges, i també n’hi haurà, que no voldran ni rebre’m. Als jutges així, encara que no cal dir que jo no deixaré pas de repetir les temptatives, hi haurem de renunciar, però també ens ho podem permetre, perquè uns quants jutges no són mai prou per a decidir res. Bé, doncs; quan un nombre suficient de jutges m’han subscrit la declaració, l’agafo i me’n vaig de dret al jutge que porta el seu procés. És ben possible que sigui un dels jutges mateixos que m’han subscrit, i en aquest cas la cosa marxa encara una mica més de pressa. Però en tesi general, quan s’arriba en aquest punt ja no hi ha gaires obstacles, i és quan l’acusat pot tenir un màxim de confiança. Sí, sembla estrany però és veritat; en aquell punt la gent té molta més confiança que no pas després de l’absolució. És el moment que no cal que facin res. Amb la declaració, el jutge disposa de la garantia d’un cert nombre d’altres jutges i pot absoldre sense amoïnar-s’hi, i no hi ha dubte que ho farà, naturalment després d’enllestides diverses formalitats, per complaure’m a mi i d’altres coneguts. I aleshores vostè deixa el tribunal, surt al carrer i és un home lliure». «Aleshores sóc un home lliure», va dir K. vacil·lant. «Sí», va dir el pintor, «però només aparentment lliure o, per expressar-me millor, temporalment lliure. El cas és que els jutges de la magistratura inferior, a la qual pertanyen els meus coneguts, no tenen dret d’absoldre definitivament; aquest dret, només el posseeix el tribunal suprem, el tribunal inaccessible per a vostè, per a mi i per a tots nosaltres. Com van les coses allà dalt, no ho sabem i, sigui dit de passada, no ho volem saber. El gran dret, doncs, el dret d’absoldre de l’acusació, els nostres jutges no el tenen pas, però sí que tenen el dret de soldre de l’acusació. Això vol dir que, si a vostè li concedeixen aquella forma de solució, de moment es veu solt de l’acusació, i l’acusació no el toca però sempre li plana damunt el cap, i si arriba una ordre superior l’acusació es fa efectiva de seguida. Com que tinc tan bones relacions amb el tribunal, fins li puc dir com el reglament de les escrivanies determina la forma de la distinció entre l’absolució real i l’aparent. En una absolució real, tots els expedients del procés són retirats, desapareixen completament de la circulació; no solament l’acusació, sinó també el procés mateix i fins l’absolució es destrueixen, tot es destrueix. No és pas així amb una absolució aparent. L’expedient només es modifica en el sentit que s’hi afegeixen la declaració d’innocència, l’absolució i els considerants de l’absolució. Però tots els altres aspectes continuen en vigor i, tal com ho exigeix la circulació ininterrompuda dels procediments de les escrivanies, l’expedient és transmès als tribunals superiors, torna als inferiors, i així pendoleja amunt i avall amb oscil·lacions més o menys amples, amb cessacions més o menys llargues. Són trajectòries incalculables. Mirat de fora, moltes vegades pot semblar que tot és oblidat des de fa temps, que les actes s’han perdut i que l’absolució és completa. Un iniciat no s’ho creurà pas. Mai no es perd cap acta, el tribunal no coneix l’oblit. Un bon dia, quan ningú no s’ho espera, qualsevol jutge posa la mà a l’expedient, s’hi mira molt, s’adona que en aquell cas l’acusació encara és viva, i ordena l’arrest immediat. Ara, parlant, he admès que entre l’absolució aparent i el nou arrest passa molt de temps, cosa ben possible, i en sé casos, però és igualment possible que l’absolt se’n torni a casa venint del tribunal, i que ja l’esperi, en acte de servei, qui l’ha de tornar a arrestar. I aleshores, naturalment, s’ha acabat la vida lliure». «¿I el procés torna a començar?», va preguntar K. mig incrèdul. «Exacte», va dir el pintor, «el procés torna a començar de cap i de nou, amb l’avantatge que disposem igual que abans de la possibilitat d’arrencar una absolució aparent. Només cal tornar a concentrar totes les forces i no rendir-se». Això darrer, el pintor ho va dir potser perquè l’impressionava l’aspecte de K., una mica decaigut. I com si volgués sortir al davant de qualsevol revelació del pintor, K. va preguntar: «Però arrencar una segona absolució bé deu ser més difícil que arrencar la primera». El pintor va respondre: «Tocant a això, no es pot dir res de definit. Vostè deu suposar que el segon arrest influeix el judici dels jutges, desfavorablement a l’acusat. Quan van absoldre, els jutges ja preveien el segon arrest. De manera que aquesta circumstància fa ben poc efecte. Això sí, hi ha d’altres innombrables matèries perquè la disposició dels jutges i l’estima legal que fan del cas hagin canviat, i els intents per a obtenir la segona absolució s’han d’acordar a les circumstàncies mudades, i en general han de ser tan intensos com els que van obtenir la primera absolució». «Però aquesta segona absolució tampoc no deu ser definitiva», va dir K., girant la cara com per renúncia. «És evident que no», va dir el pintor, «la segona absolució és seguida pel tercer arrest, la tercera absolució pel quart arrest, i així successivament. És implícit dins el concepte de l’absolució aparent». K. no deia res. «Ja veig que l’absolució aparent no li sembla gaire avantatjosa», va dir el pintor, «potser l’ajornament farà més per a vostè. ¿Vol que li aclareixi l’essència de l’ajornament?». K. va assentir. El pintor s’eixamplava tot repapat al seient, i s’havia descordat la camisa i s’hi ficava una mà amb la qual es gratava el pit i les aixelles. «L’ajornament», va començar, i per un moment va mirar tot al voltant, com si cerqués una explicació completament adequada, «l’ajornament consisteix en això, que el procés és retingut perpètuament dins la fase processal preliminar. Per a arribar-hi, cal que tant l’acusat com el seu agent, però més particularment l’agent, romanguin en contacte personal ininterromput amb el tribunal. Repeteixo que per a aquest fi no cal pas tanta despesa de forces com per a obtenir una absolució aparent, però això sí, s’hi ha de posar molta més atenció. No es pot mai perdre de vista el procés, cal presentar-se davant el jutge pertinent a intervals regulars, i encara en ocasions especials, i provar així de conservar-se’l ben disposat; si un mateix no coneix personalment el jutge, convé de fer-lo influir per d’altres jutges coneguts, sense que això vulgui dir renunciar a les entrevistes directes. A condició de no ometre res en aquest ordre, es pot pressuposar, amb un grau suficient de certitud, que el procés no sortirà mai de la primera fase. Ben cert que el procés no s’atura, però l’acusat es troba si fa no fa tan assegurat contra una condemna com si fos lliure. Comparat amb l’absolució aparent, l’ajornament té l’avantatge que l’avenir de l’acusat no és tan imprecís, que s’assegura contra l’horror de l’arrest sobtat, i que no li cal témer que, potser precisament en una època que totes les seves altres circumstàncies hi van en contra, haurà d’assumir l’esforç i la commoció que porta l’empresa de l’absolució aparent. D’altra banda, l’ajornament presenta per a l’acusat certs inconvenients, que no s’han de depreciar. No penso pas en el fet que l’acusat no és mai lliure, perquè en el cas de l’absolució aparent tampoc no ho és, parlant amb propietat. Es tracta d’un altre inconvenient. El procés no pot ser retingut si no hi ha motius, almenys aparents, per a la retenció. Cal doncs que dins el procés, mirat des de fora, hi hagi moviment. O sigui que de tant en tant s’han de prendre mesures, s’ha d’interrogar l’acusat, s’han de fer perquisicions, i així successivament. El procés ha de rodar sempre a l’interior del petit cercle on l’hem confinat artificialment. Ja es comprèn que això porta coses desagradables per a l’acusat, però tampoc no cal fer-se’n una imatge exagerada. Tot són meres formalitats, els interrogatoris per exemple són molt curts, i si alguna vegada l’acusat no té temps o no té humor de comparèixer-hi, es pot excusar, i amb segons quins jutges fins és possible d’entendre’s per traçar un pla de maniobres, de comú acord, molt de temps per endavant. Essencialment només es tracta que l’acusat és un acusat, i de tant en tant s’ha de veure, doncs, davant el seu jutge». Mentre el pintor deia les darreres paraules, K. ja s’havia posat la jaqueta al braç i s’havia aixecat. «Ja s’aixeca!», van cridar de seguida darrere la porta. «¿Ja se’n vol anar?», va preguntar el pintor, dret també. «És segurament aquest aire carregat que el treu d’aquí. Em sap molt de greu. M’agradaria de dir-li encara moltes coses. He hagut de resumir molt. Però espero que m’he fet comprendre». «Oh, sí», va dir K., i el cap li feia mal de tant d’esforç que havia posat a escoltar. No obstant aquell assentiment, el pintor va afegir un resum final, com si volgués confortar K. per al camí del retorn: «Tots dos mètodes tenen una cara comuna, i és que priven la condemna de l’acusat». «Però també priven l’absolució real», va dir K. en veu baixa, com si s’avergonyís d’haver-ho capit. «Ara toca el cor de l’afer», va dir el pintor amb celeritat. K. va reposar la mà damunt el seu abric, però no es podia decidir ni tan solament a posar-se la jaqueta. S’hauria estimat més d’embolicar-s’ho tot junt i de córrer cap a l’aire lliure. Ni les noietes no el podien moure a vestir-se, encara que prematurament es cridaven les unes a les altres que ja ho feia. El pintor volia de totes passades interpretar d’alguna manera l’estat d’esperit de K., i va dir: «Suposo que encara no s’ha decidit quant a les meves proposicions. Li ho aprovo. Jo mateix li hauria desaconsellat una decisió immediata. Entre els avantatges i els inconvenients no hi ha sinó un tel de ceba. Cal pesar-ho tot exactament. Ara, tampoc no es pot perdre gaire temps». «Tornaré aviat», va dir K., i amb una decisió sobtada es va posar la jaqueta, es va tirar l’abric damunt les espatlles i va fer via cap a la porta, darrere la qual les mosses es van posar a xisclar. A K. li semblava que, travessant la porta, veia les noietes xiscladores. «Però no em falti a la paraula», va dir el pintor, que l’havia seguit, «si no, li ho vindré a preguntar jo mateix al banc». «Obri’m la porta, faci el favor», va dir K. provant de girar el pom, mentre les noies, segons que notava per la resistència, l’aguantaven de fora estant. «¿Que potser vol que les nenes no el deixin viure?», va preguntar el pintor. «Val més que agafi aquesta sortida», i va assenyalar la porta darrere el llit. K. hi va estar d’acord i va saltar cap al llit. Però, en comptes d’obrir la porta, el pintor va gatejar sota el llit i va preguntar des de sota: «Esperi’s un moment: ¿que no li agradaria de veure algun quadre, que jo li vendria amb molt de gust?». K. no volia pas ser descortès, el pintor s’havia realment interessat per ell i li havia promès d’ajudar-lo encara, i K. anava tan distret que no s’havia parlat gens dels honoraris per la seva assistència, de manera que era difícil de dir que no. K. es va fer doncs mostrar els quadres, per més que tremolava d’impaciència per allunyar-se de l’estudi. El pintor va treure de sota el llit una pila de quadres sense marcs, tan coberts de pols que, quan el pintor va provar de bufar la del primer quadre, es va arremolinar davant els ulls de K. i el va privar de respirar una bona estona. «Un paisatge de plana», va dir el pintor, i va posar el quadre a les mans de K. Representava dos arbres renyocs, que pujaven, molt allunyats l’un de l’altre, d’enmig d’una herba fosca. Al darrer terme hi havia una posta de sol policroma. «Bonic», va dir K., «el compro». Havia parlat amb eixutesa sense pensar-hi, i es va alegrar doncs en veure que el pintor, en comptes de prendre-s’ho malament, agafava de terra un segon quadre. «Fa joc amb l’altre», va dir. Potser havia estat pensat per fer-hi joc, però no es notava la més petita diferència respecte al primer quadre: hi havia els arbres, hi havia l’herba, hi havia la posta de sol. Però a K. tant se li’n donava. «Són uns paisatges molt bonics», va dir, «me’ls quedo tots dos i me’ls penjaré al despatx». «Sembla que el motiu li agrada», va dir el pintor, desenterrant un tercer quadre, «és una sort que encara tinc aquí un altre quadre semblant». Però no era pas semblant: era, completament idèntic, el mateix paisatge de plana. El pintor aprofitava bé aquella ocasió de treure’s de damunt els quadres vells. «També me l’emporto», va dir K., «¿quant valen, tots tres quadres?». «Ja en parlarem quan ens tornem a veure», va dir el pintor. «Ara vostè porta pressa, i no hem de perdre pas el contacte. Però li asseguro que em dóna una gran satisfacció que li agradin tant els quadres. Li hi afegiré tots aquests altres que tinc aquí sota el llit. Tots són paisatges de plana, n’he pintats molts, de paisatges de plana. Molta gent rebutgen aquests quadres perquè els troben massa depriments, però també hi ha persones com vostè, a qui agrada la cosa depriment». Però K. no estava per les experiències professionals del captaire de la pintura. «Emboliqui’m tots els quadres!», va cridar, interrompent-lo. «Demà al matí vindrà el meu ordenança i se’ls endurà». «No cal», va dir el pintor. «Sortiré ara amb vostè i li trobaré un bastaix que l’acompanyarà portant els quadres». Finalment es va decantar damunt el llit i va obrir la porta. «No li faci pas por de pujar de peus damunt el llit», va dir, «ho fa tothom que ve». Sense aquella invitació, K. no hauria tampoc tingut cap escrúpol, i de fet ja tenia un peu al bell mig del matalàs, però va mirar per la porta oberta i de seguida va fer el peu enrere. «¿Què és, això?», va preguntar. «¿De què s’estranya?», va preguntar l’altre, sorprès al seu torn. «Són les escrivanies del tribunal. ¿Que no ho sabia, que aquí hi ha escrivanies del tribunal? D’escrivanies del tribunal, es pot dir que n’hi ha a totes les golfes, ¿per què haurien de mancar precisament aquí? El meu estudi mateix forma part en realitat de les escrivanies, però el tribunal l’ha posat a la meva disposició». A K., no li feia pas tanta por el fet d’haver trobat també allí escrivanies del tribunal. Molta més por li feia el seu poc enteniment tocant a les coses del tribunal. Veia ben clar que la norma de conducta fonamental per a un acusat era de trobar-se sempre preparat, de no deixar-se sorprendre mai, de no badar mai cap a la dreta quan per l’esquerra el jutge se li posava al costat: i sempre trencava precisament aquella norma fonamental. Davant seu s’estenia un llarg corredor, d’on venia un baf comparat amb el qual l’aire de l’estudi era refrescant. A les dues bandes del corredor hi havia uns bancs, exactament com a la sala d’espera de les oficines on competia l’afer de K. Semblava doncs que hi havia normes precises per a la instal·lació dels serveis del tribunal. En aquell instant, el moviment de personal no era gaire intens. Un home seia mig ajagut, amb la cara amagada entre els braços reposats damunt el banc, i semblava que dormia; n’hi havia un altre de dret dins la penombra, al cap del corredor. K. va traspassar el llit, i el pintor el va seguir amb els quadres. Aviat van trobar un uixer del tribunal —K. ja havia après a conèixer els uixers pel botó daurat que portaven al vestit de paisà, entre els botons ordinaris—, i el pintor li va encomanar d’acompanyar K. amb els quadres. K. feia tentines més que no caminava, amb el mocador premut a la boca. Eren ja prop de la sortida, quan se’ls va tirar a sobre la tropa de les noietes: a K. no li havien doncs de ser estalviades. Evidentment havien vist que s’obria la segona porta de l’estudi, i havien fet tota la volta per sortir-los al pas per aquell costat. «Ja no el puc acompanyar més!», va cridar el pintor, rient sota l’amuntegament de nenes. «A reveure! I no trigui massa a escollir!». K. ni es va girar a mirar-se’l. Arribat al carrer, va agafar el primer cotxe que passava. Li urgia de separar-se de l’uixer, el botó daurat del qual no parava de ferir-li els ulls, per més que segurament ningú no s’hi fixava. Tot servicial, l’uixer volia pujar al costat del cotxer. K. el va fer baixar. Migdia era ben enrere quan K. va arribar davant el banc. Li hauria agradat d’abandonar els quadres al cotxe, però li va fer por que algun dia no li poguessin fer falta per acreditar-se envers el pintor. Se’ls va fer pujar doncs al despatx i els va amagar al calaix de baix de tot del seu escriptori, a fi de preservar-los, almenys dins els dies immediats, dels ulls del vice-director.





EL COMERCIANT BLOCK. COMIAT DE L’ADVOCAT


Finalment i mal per mal, K. s’havia decidit a retirar a l’advocat la seva comissió. Els dubtes sobre si era una bona manera d’obrar, ben cert que no hi havia com desarrelar-los, però feia més pes la convicció que la mesura era necessària. El dia que volia anar a veure l’advocat, aquella decisió havia buidat K. de molta energia, treballava més a poc a poc que mai, es va haver de quedar molt de temps al despatx, i eren les deu tocades quan per fi es va veure davant la porta de l’advocat. Abans de trucar, encara va considerar si no valdria més d’acomiadar l’advocat per telèfon o per carta, car l’entrevista personal s’havia de fer per força molt penosa. Però en definitiva K. no hi va voler renunciar, perquè tota altra forma de comiat seria reconeguda tàcitament o amb quatre paraules formals, i K., si no podia treure res de Leni, mai no sabria com l’advocat s’havia pres aquella resolució i quines conseqüències podia tenir per a ell, segons el parer, no pas sense pes, de l’advocat. Si, en canvi, l’advocat era cara a cara amb K. i el comiat l’agafava de sorpresa, fins si no es deixava estirar gaire la llengua, de la seva expressió i del seu comportament K. en deduiria amb facilitat tot el que volia. I fins no era cosa d’excloure que ell mateix es persuadís que faria bé si deixava la defensa a les mans de l’advocat, i que llavors retirés el comiat.

Com de costum, el primer truc a la porta de l’advocat no va donar cap resultat. «La Leni es podria acuitar més», va pensar K. Però ja era un avantatge si no s’hi ficava cap antagonista dels que també acostumaven a sortir, sota la forma per exemple del senyor amb bata de dormir del primer dia, o de qualsevol altre molestós. Mentre per segona vegada K. premia el timbre, mirava enrere, cap a l’altra porta, però també aleshores va romandre tancada. Per fi, a la reixeta de la porta de l’advocat, hi van aparèixer dos ulls, però no eren els ulls de Leni. Algú va obrir la porta, però de moment s’hi va repenjar per no deixar passar, va cridar pis endins: «És ell!», i fins després no va obrir del tot. K. s’havia precipitat cap a la porta, perquè ja sentia darrere seu com a la porta de l’altre pis la clau tombava amb pressa dins el pany. Quan, doncs, per fi la porta se li va obrir, va irrompre literalment dins el vestíbul i encara va veure com, pel corredor que s’endinsava entre les cambres, Leni, a qui s’adreçava el crit d’alarma de l’obreporta, corria en camisa. K. va seguir-la amb els ulls mentre fugia, i després es va mirar aquell que havia obert la porta. Era un homenet magre barbut, i aguantava una bugia. «¿Que serveix aquí, vostè?», va preguntar K. «No», va respondre l’home, «no sóc de la casa; és només que l’advocat em representa, he vingut per un afer jurídic». «¿Sense jaqueta?», va preguntar K., i va assenyalar amb un moviment de la mà l’insuficient vestit de l’home. «Oh, dispensi’m!», va dir l’home, i es va il·luminar ell mateix amb l’espelma, com si veiés per primera vegada el seu estat. K. va preguntar eixut: «¿Se’n va al llit amb la Leni?». S’estava una mica eixancarrat, i les mans amb què s’aguantava el barret se li ajuntaven per darrere. Només la possessió d’un abric gruixut ja li semblava que el feia molt superior a aquell ésser menut i prim. «Oh, Déu meu», va dir aquell, i es va alçar la mà davant la cara, com una defensa espantada, «no, i ara, quines coses que es figura!». «Vostè fa l’efecte que se’l pot creure», va dir K. somrient, «però ara —vingui». Li va fer un senyal amb el barret i el va fer passar davant seu. «¿Com se diu?», li va preguntar mentre caminaven. «Block, sóc comerciant», va dir l’homenet, i el fet de presentar-se el va obligar a girar en rodó i a donar la cara, però K. no va permetre que s’aturés. «¿És el seu nom de debò?», va preguntar K. «Certament», va ser la resposta, «¿per què doncs ho dubta?». «M’ha semblat que podria tenir raons per a callar-se el seu nom», va dir K. Se sentia tan lliure com només ens en sentim quan, lluny de casa, parlem amb genteta inferior, i tot allò que ens toca ens ho guardem per nostre, només parlem amb indiferència dels interessos de l’altre, i el podem deixar que pugi als ulls seus, però si volem també el podem deixar caure. K. es va aturar davant la porta del despatx de l’advocat, la va obrir i va cridar al comerciant, que continuava endavant tot obedient: «No tan de pressa! Faci llum aquí!». K. pensava que Leni s’hauria pogut amagar allà, i va obligar el comerciant a portar la llum a tots els racons, però la peça era buida. Davant el retrat del jutge, K. va agafar el comerciant per l’esquena, pels elàstics. «¿Que el coneix?», va preguntar, assenyalant amb l’índex enlaire. El comerciant va alçar l’espelma, va mirar enlaire cluquejant i va dir: «És un jutge». «¿Un jutge alt?», va preguntar K., i es va posar al costat del comerciant, a fi d’observar la impressió que el quadre li feia. «És un jutge alt», va dir. «Vostè sí que té una bena als ulls», va dir K., «d’entre tots els baixos jutges instructors, aquest és el més baix». «Ara que me’n recordo», va dir el comerciant fent avall l’espelma, «ja ho he sentit dir». «Ah sí, naturalment», va cridar K., «i jo que me’n descuidava, naturalment que ja ho ha d’haver sentit dir!». «I doncs, ¿per què, per què, doncs?», va preguntar el comerciant, mentre K. l’empenyia amb totes dues mans i el menava cap a la porta. Fora al corredor, K. va dir: «¿Vostè sap on la Leni és amagada?». «Amagada?», va dir el comerciant, «no, que se’n deu haver anat a la cuina a coure sopes per a l’advocat». «¿I per què no ho ha dit de seguida?», va preguntar K. «Jo el volia dur cap allí, però vostè m’ha fet recular», va respondre el comerciant, com si ja hagués perdut el nord amb aquelles ordres contradictòries. «Vostè vol fer el viu», va dir K., «vinga, porti-m’hi!». A la cuina, K. no hi havia estat mai, i el va sorprendre que fos tan gran i tan luxosa. Només la llar ja era tres vegades més gran que les llars ordinàries, i de la resta només se’n veien detallets, perquè per a fer llum a tota la cuina no hi havia sinó una llantieta penjada vora la porta. Davant la llar hi havia la Leni amb un davantal blanc, com sempre, i buidava ous dins una olla posada damunt un fogonet d’esperit de vi. «Bona nit, Josef», va dir amb una mirada de reüll. «Bona nit», va dir K., i amb una mà va assenyalar una cadira apartada significant que s’hi havia d’asseure el comerciant, cosa que l’home va fer. K., en canvi, es va posar darrere la Leni, a tocar, i decantant-se-li damunt l’espatlla li va preguntar: «¿Qui és aquest home?». Leni va cenyir K. amb una mà, mentre que amb l’altra remenava la sopa, el va fer avançar fins a tenir-lo al costat, i va dir: «És una persona lamentable, un pobre comerciant que es diu Block. Mira-te’l ara». Tots dos van mirar enrere. El comerciant seia a la cadira assignada per K., havia bufat l’espelma, la llum de la qual ja no feia falta, i premia entre els dits el ble, que no fumés. «Anaves en camisa», va dir K., i amb la mà va tornar a tombar endavant el cap de la noia. Ella va callar. «¿És amant teu?», va preguntar K. Ella va anar per agafar l’olla de la sopa, però K. li va estrènyer totes dues mans i va dir: «Ara respon». Ella va dir: «Vine al despatx, t’ho explicaré tot». «No», va dir K., «vull que m’ho expliquis aquí mateix». Ella se li va penjar al coll i el va voler besar, però K. la va rebutjar i va dir: «No vull que em besis ara». «Josef», va dir Leni, mirant els ulls de K. amb imploració però amb franquesa, «com pot ser que estiguis gelós del senyor Block!». I després, girant-se vers el comerciant, va dir: «Rudi, ajuda’m, ja veus que pensen mal de mi, estigues amb l’espelma». S’hauria pogut creure que ell ni s’havia fixat en res, però seguia perfectament la situació. «La veritat és que encara no sé per què vostè s’ha hagut de posar gelós», va dir, no gens agressiu. «Jo tampoc no ho sé gaire», va dir K., i va somriure mirant-se el comerciant. Leni va fer una gran riallada, va aprofitar la distracció de K. per a penjar-se-li al braç, i va xiuxiuar: «Ara deixa’l estar, ja veus quina mena de persona és. N’he fet una mica de cas perquè és un client gros de l’advocat, no pas per cap altre motiu. ¿I tu? ¿Que encara vols parlar avui amb l’advocat? Avui es troba molt malament, però si vols t’anuncio. Després passaràs tota la nit amb mi, d’això sí que no te n’estaràs. Feia tant de temps que no venies a veure’ns, fins l’advocat ha preguntat per tu. No negligeixis el procés! I t’he de contar moltes coses que he descobert. Però la primera providència és que et treguis l’abric». El va ajudar a treure-se’l, li va prendre el barret, va córrer a penjar-ho al vestíbul, va tornar també corrents, i va prendre cura de la sopa. «¿Vols que t’anunciï abans, o que primer li porti la sopa?». «Anuncia’m abans», va dir K. Es trobava irritat, perquè s’havia proposat de comentar detalladament amb Leni els seus afers, en particular la qüestió d’acomiadar l’advocat, però la presència del comerciant li n’havia fet perdre les ganes. Ara, després de tot va pensar que el seu cas era massa important perquè aquell traficantet pogués jugar-hi un paper segons com decisiu, i va fer tornar enrere Leni, que ja se n’anava. «No, de primer porta-li la sopa», va dir, «li donarà forces per a l’entrevista amb mi, que em penso que li faran falta». «¿Vostè també és client de l’advocat?», va dir, en un to de mera constatació, tot baixet, el comerciant des del seu racó. Però no se li ho van prendre gens bé. «¿Què n’ha de fer?», va dir K., i Leni va dir: «Tu calla». Leni va dir a K.: «Ara mateix li porto doncs la sopa», i la va abocar dins un plat. «L’únic que pot passar és que s’adormi de seguida, després de menjar sempre s’adorm». «Les coses que li he de dir, et ben asseguro que el despertaran», va dir K., perquè volia deixar entendre de seguida que es proposava de tractar d’un afer important amb l’advocat, i volia que Leni li preguntés de què es tractava, i aleshores demanar-li consell. Però ella no va complir puntualment sinó les ordres expresses. Quan passava per davant d’ell portant la sopa, s’ho va fer venir bé per refregar-se-li una mica i va xiuxiuar: «T’anunciaré de seguida que s’hagi menjat la sopa, perquè vull tenir-te altre cop amb mi com més aviat millor». «Vés-hi», va dir K., «au, vés-hi». «Podries ser més amable», va dir ella, girant-se encara en rodó quan travessava la porta amb la seva càrrega.

K. la va seguir amb la mirada. Que donaria el comiat a l’advocat era una cosa definitivament decidida, i segurament valia més que no se li presentés abans cap ocasió de parlar-ne amb Leni. Ella ben poc que tenia una perspectiva de conjunt suficient, li ho hauria desaconsellat sense cap dubte, potser fins l’hauria retingut una vegada més del comiat, i K. no sortiria de dubtes i d’inquietuds, per al capdavall executar la seva decisió poc temps després, car la decisió era massa ineluctable. Com més aviat doncs l’executés, tants més d’inconvenients s’estalviaria. Potser el mateix comerciant era capaç de dir-hi la seva.

K. es va girar, i encara el comerciant no se’n va adonar, que ja va anar per posar-se dret. «Quedi’s assegut», va dir K., i es va arrossegar una altra cadira per posar-se-li al costat, «¿Així, vostè és un vell client de l’advocat?», va preguntar. «Sí», va dir el comerciant, «un client de molt de temps». «¿Quants anys fa, doncs, que ell el representa?», va preguntar K. «Depèn en quin sentit s’entén», va dir el comerciant. «Per les qüestions del negoci, perquè jo tinc un comerç de grans, l’advocat em representa d’ençà que em vaig establir, deu fer prop de vint anys; ara, en el meu procés propi, al qual suposo que vostè al·ludeix, em representa també d’ençà que va començar, ja fa més de cinc anys. Sí, força més de cinc anys», va afegir traient-se de la butxaca una cartera molt gastada, «aquí ho tinc tot apuntat: si vol, li diré les dates exactes. És difícil de guardar-ho tot al cap. Fins li diré que em penso que fa molt més que el procés em dura, va començar poc després que se’m va morir la dona, i d’això ja fa més de cinc anys i mig». K. se li va acostar més. «¿Així, l’advocat també tracta casos de dret civil?», va preguntar. Aquell enllaç entre el tribunal i la jurisprudència, a K. li va semblar desusadament tranquil·litzador. «És clar que sí», va dir el comerciant, i després va deixar anar en veu molt baixa: «Fins n’hi ha que diuen que porta millor aquestes matèries de dret que no pas les altres». Però de seguida va semblar que es penedia d’haver-ho dit, i va posar una mà a l’espatlla de K. i li va dir: «Li suplico que no em delati». K. el va provar de calmar amb uns quants cops de mà damunt la cuixa i va dir: «No, jo no sóc cap delator». «És que ell és molt venjatiu», va dir el comerciant. «Però contra un client tan lleial és evident que no farà mai res», va dir K. «Oh, vés-ho a saber», va dir el comerciant, «quan s’ha exaltat no distingeix res, i tampoc no li sóc tan lleial com això». «¿Com s’entén?», va preguntar K. «¿Que puc confiar en vostè?», va preguntar dubtós el comerciant. «Em penso que pot», va dir K. «Miri», va dir el comerciant, «jo em confiaré a vostè en part, però vostè també m’ha de dir un secret, i així ens tindrem lligats l’un a l’altre en relació amb l’advocat». «És molt malfiat», va dir K., «però li contaré un secret que el deixarà perfectament tranquil. ¿En què consisteix, doncs, la seva deslleialtat envers l’advocat?». «Jo tinc», va fer el comerciant tot vacil·lant i en un to com si confessés alguna cosa deshonrosa, «a part d’ell tinc encara d’altres advocats». «No és pas tan greu», va dir K., una mica decebut. «Tant de bo», va dir el comerciant, que d’ençà de la seva confessió amb prou feines si podia respirar, però que amb l’observació de K. va agafar una mica més de confiança. «Però de fet no és permès. I la cosa que sobretot no és permesa és que quan tens allò que en diuen un advocat agafis allò que ell en diu picaplets. I és això que jo he fet; a part d’ell tinc encara cinc picaplets». «Cinc!», va exclamar K., a qui res no havia sorprès fins a sentir aquell nombre, «¿cinc advocats sense comptar-hi aquest?». El comerciant va assentir: «I ara mateix estic en tractes amb un sisè». «¿Però què n’ha de fer, de tants advocats?», va preguntar K. «Tots em fan falta», va dir el comerciant. «¿No m’ho voldria explicar una mica?», va preguntar K. «Amb molt de gust», va dir el comerciant. «En primer lloc, no vull perdre el meu procés per res del món, això és cosa entesa. Per consegüent, no puc negligir res que em podria fer servei; fins si en un cas determinat l’esperança del servei és ben petita, no me la puc deixar perdre. Tot el que tinc al món, doncs, ho he esmerçat en el procés. Per exemple, es pot dir que he deixat el meu negoci sense capital; abans les oficines m’omplien gairebé un pis sencer d’un edifici, i ara en tinc prou amb un recambró amb vista al celobert, on treballo amb un meritori. La reculada, ja es comprèn que no l’ha ocasionada sols la retirada del capital, sinó encara més la retirada de la meva capacitat de treball. Quan una persona vol fer alguna cosa en pro del seu procés, ben poc es pot capficar amb d’altres afers». «¿De manera que també fa feina vostè mateix dins el tribunal?», va preguntar K., «precisament d’això sí que m’agradaria que me’n digués alguna cosa». «D’això, sí que ben poca cosa li’n puc dir», va respondre el comerciant. «De primer, és clar que també ho vaig provar, però aviat me’n vaig deixar. M’hi rebentava i no en treia res. Fer jo mateix gestions i tractes allà dalt, el que és jo, i parlo només per a mi, ho vaig trobar completament impossible. Només anar-hi a seure i a esperar és ja un gran matament. Ja sap vostè mateix quin aire tan pesat hi ha a les escrivanies». «¿I com ho sap, que hi he estat?», va preguntar K. «Jo era justament a la sala d’espera quan vostè va passar». «Quina casualitat!», va exclamar K. tot interessat i oblidant del tot la ridiculesa que el comerciant presentava feia una estona. «De manera que em va veure! Vostè era a la sala d’espera quan vaig passar! Sí, una vegada vaig passar per allà dalt». «No és pas cap coincidència», va dir el comerciant, «es pot dir que hi sóc cada dia». «Bé, segurament que jo també hi hauré d’anar sovint», va dir K., «ara, que quan hi torni no em rebran pas amb tants honors com aquell primer dia. Tothom es va aixecar quan jo passava. Es devien pensar que era un jutge». «No», va dir el comerciant, «saludàvem l’uixer. Que vostè era un acusat, prou que ho sabíem. Aquestes notícies s’escampen de pressa». «O sigui que ja ho sabien», va dir K., «i potser els va semblar que em comportava amb arrogància. ¿No va ser comentat, després?». «No», va dir el comerciant, «tot al contrari. Però deixem-ho córrer, són bestieses». «¿Quines bestieses?», va preguntar K. «¿Per què ho vol saber?», va dir el comerciant, irritat. «Vostè no sembla pas que conegui gens la gent d’allà dalt, i potser s’ho prendrà malament. Ha de comprendre que dins un procediment d’aquesta mena no fan sinó manifestar-se coses fins a les quals la raó no dóna l’abast, i moltes ocasions et troben cansat i que no toques de peus a terra, i si no trobes res de més ferm t’ajeus damunt la superstició. Parlo dels altres, però jo mateix no sóc pas millor. Una superstició d’aquestes, per exemple, és que molts es pensen que veient la cara de l’acusat, i especialment el dibuix dels llavis, hi llegiran el resultat del procés. Aquella gent doncs van afirmar que vostè, concloent-ho dels seus llavis, amb tota certitud i molt aviat seria condemnat. Repeteixo que és una superstició ridícula i en la majoria dels casos completament desmentida pels fets; però, a qui viu entre aquell personal, és difícil que no se li encomanin parers d’aquests. Miri, perquè vegi la força que té aquesta superstició. Vostè va parlar amb un d’allà dalt, oi? A penes va ser capaç de respondre. Naturalment que hi ha molts motius per a desconcertar-se allà dalt, però un dels motius va ser que li va mirar els llavis. Més tard va contar que en els llavis de vostè ell va creure que hi llegia també el signe de la seva pròpia condemna». «¿Als meus llavis?», va preguntar K., i es va treure un mirallet de butxaca i se’ls va mirar. «No m’hi sé veure res d’especial, als llavis. ¿I vostè?». «Jo no, tampoc», va dir el comerciant, «res de res». «Que supersticiosos que són aquella gent!», va dir K. «¿Que no li ho he dit?», va preguntar el comerciant. «Així, doncs, ¿aquelles persones es veuen molt sovint i bescanvien opinions d’aquesta mena?», va dir K., «jo fins ara no m’he fet amb ningú». «De relació general, no n’hi ha gens», va dir el comerciant, «no seria possible, són massa. I tampoc no hi ha gaires interessos comuns. Si bé moltes vegades dins un grup es desvetlla la fe en un interès comú, de seguida es demostra que ha estat un error. En matèria d’acció comuna contra el tribunal, no hi ha res a fer. Cada cas és investigat tot sol, és el tribunal més minuciós del món. En comú doncs no hi ha mai res a fer, i només de vegades un individu isolat obté alguna cosa secretament, i els altres no ho saben fins que ja ho ha obtingut; i ningú no sap mai com ha anat la cosa. De manera que no hi ha gens de comunitat, i si de tant en tant la gent es troba a la sala d’espera, ben pocs comentaris es fan. Les opinions supersticioses existeixen des de molt antigament, i es propaguen pel seu propi pes». «Em vaig mirar els senyors que hi havia allà a la sala d’espera», va dir K., «i em va semblar que l’espera era del tot inútil». «Esperar no és inútil», va dir el comerciant, «el que és inútil és només de provar d’intervenir-hi. Tal com li deia, ara tinc, sense comptar-hi el d’aquí, cinc advocats. Es podria doncs creure, i jo mateix m’ho creia de primer, que podria deixar del tot l’afer entre tantes mans. Però fóra un error greu. Els el puc deixar encara menys que si només en tingués un, d’advocat. ¿Vostè potser no ho entén?». «No», va dir K., i per alentir el discurs massa precipitat del comerciant, li va demanar calma posant una mà damunt la de l’altre, «però li prego que parli una mica més a poc a poc, perquè són coses molt importants per a mi, i no l’arribo a seguir ben bé». «Fa bé de recordar-m’ho», va dir el comerciant, «vostè és un novell, un jove. El seu procés ve de fa mig any, oi? Sí, ja n’he sentit parlar. Un procés tot just sortit de l’ou! Però jo ja m’he rumiat totes aquestes coses a mils de vegades, i em sembla que no hi ha al món res de més natural». «Vostè s’ho deu estimar més, que el seu procés sigui ja tan avançat», va dir K., no volent preguntar directament on es trobava el cas del comerciant. Però no en va treure cap resposta clara. «Sí, he traginat el procés cinc anys ben comptats», va dir el comerciant amb el cap acotat, «no tothom en fóra capaç». I després va callar una estona. K. escoltava si Leni no tornava ja. Per una banda no volia que tornés, perquè encara tenia moltes coses a preguntar, i tampoc no volia que Leni el sorprengués en plena conversa confidencial amb el comerciant, però per altra banda s’irritava que ella, sabent que ell era allí, passés tant de temps amb l’advocat, molt més temps que no calia per a servir-li la sopa. «Encara em recordo molt bé», va reprendre el comerciant, i K. va ser de seguida tot atenció, «de quan el meu procés portava al món si fa no fa el mateix temps que el seu hi porta ara. Aleshores jo només tenia l’advocat d’aquí, i no n’estava gaire content». Ara ho sabré tot, va pensar K., i amb el cap feia senyals d’assentiment molt viu, com si amb allò pogués encoratjar el comerciant a dir-li tot el que valia la pena de saber. «El procés», va seguir el comerciant, «no em tirava endavant. Això sí, rebia convocatòries, hi acudia sempre, recollia proves, fins vaig sotmetre tota la meva comptabilitat i la correspondència comercial al tribunal, cosa que segons que després vaig saber no tenia cap objecte, corria a cada moment a visitar l’advocat, ell va presentar diversos memorials…». «¿Diversos memorials?», va preguntar K. «Sí, tal com li ho dic», va respondre el comerciant. «Això sí que m’interessa», va dir K., «en el cas meu encara treballa al primer memorial. Encara no ha fet res. Ara m’adono que em tracta amb una negligència escandalosa». «Pot haver-hi moltes raons justificades», va dir el comerciant, «perquè el memorial no s’enllesteixi. I val a dir que els memorials meus, després es va demostrar, que no servien de res. Fins en vaig poder llegir un, gràcies a l’amabilitat d’un funcionari del tribunal. Era molt savi, però no deia res. Per començar molt de llatí que jo no entenc, després més i més pàgines d’invocacions generals al tribunal, després adulacions a certs determinats funcionaris que no eren mai anomenats però que un iniciat segurament devia endevinar, després la lloança de l’advocat mateix, i que consti que la lloança consistia tota a ajupir-se i a remenar la cua com un gos davant el tribunal, i finalment exàmens de casos judicials de l’antigor que potser es podien assemblar una mica al meu. Ara, aquests exàmens, en la mesura que jo els arribava a seguir, eren fets amb molta cura. Amb tot això no vull pas dictar un judici sobre el treball de l’advocat, perquè, de moment, el memorial que vaig llegir no n’era sinó un entre molts d’altres, però sigui com sigui, i és això el que li vull dir, mai no vaig veure que el procés em fes cap progrés». «¿I quina mena de progrés volia veure?», va preguntar K. «Ara sí que em fa una pregunta raonable», va dir el comerciant somrient, «és ben cert que, en aquests procediments, ben pocs progressos s’hi veuen. Però aleshores jo no ho sabia. Sóc comerciant, i aleshores encara ho era molt més, i volia tocar algun progrés, que l’afer s’acostés a la fi o almenys que seguís un curs regularment prescrit. En comptes d’això, només tenia interrogatoris que sempre tocaven els mateixos punts, i, les respostes, ja me les sabia de cor com una lletania; diverses vegades la setmana em venien missatgers del tribunal a l’oficina, a casa, o bé on fos que em poguessin trobar, i ja comprèn que era una nosa (ara en aquest punt hem millorat molt, la crida telefònica destorba molt menys), i entre els meus col·legues de negocis, però sobretot entre els parents, es van començar a escampar rumors del procés, o sigui que, de perjudicis, me’n venien de pertot, i en canvi no hi havia ni el més petit senyal que dins un temps proper s’hagués de celebrar ni tan solament una sessió judicial preliminar. Tot plegat que em vaig presentar davant l’advocat i em vaig queixar. Em va fer explicacions molt llargues, però es va negar resoltament a fer res del que jo li demanava, perquè ningú no podia influir sobre els terminis de les accions judicials, i parlar-ne dins un memorial, segons que jo exigia, era una cosa inaudita i portaria un desastre tant per a mi com per a ell. Jo vaig pensar: això que aquest advocat no vol o no pot fer, se’n trobarà un altre que ho voldrà i ho podrà. I em vaig posar a la mira d’altres advocats. Ara, val més que comenci dient-ho: cap advocat no m’ha demanat ni m’ha obtingut que es fixi un termini per a la sessió judicial; això és realment impossible, exceptuada una reserva de què després parlaré, i tocant a això aquest advocat no m’havia pas enganyat. Però en conjunt no he hagut de lamentar d’haver-me girat a d’altres advocats. Suposo que vostè també deu haver sentit sovint el doctor Huld com parla dels picaplets, i els hi deu haver presentat com a molt menyspreables, i la veritat és que ho són. Però, si ho hem de dir tot, cada vegada que en parla i que com a terme de comparació es pren ell mateix amb els seus col·legues, sempre comet un petit error que, de passada, m’agradaria de fer-li notar. Per distingir d’entre els altres els advocats del seu cercle, sempre els anomena els grans advocats. Doncs bé, és fals; ben cert que qualsevol es pot titular gran sempre que li vingui de gust, però en aquest cas l’únic que decideix és l’ús del tribunal. I segons aquest ús, deixant a part aquells picaplets, encara hi ha advocats petits i grans. Aquest advocat i els seus col·legues no són sinó els advocats petits, i els grans advocats, dels quals jo només he sentit parlar però que no he vist mai, tenen un rang tan incomparablement més amunt que els petits advocats com aquests el tenen més amunt que els picaplets tan menyspreats». «¿Els grans advocats?», va preguntar K. «¿Qui són? ¿Com se’ls troba?». «¿De manera que encara no n’havia sentit parlar?», va dir el comerciant. «No hi ha gairebé cap acusat que, després que n’ha sabut alguna cosa, no s’estigui tota una temporada somniant-hi. Val més que vostè no s’hi deixi portar. Qui són els grans advocats, jo no ho sé pas, i el més segur és que, quant a trobar-los, ningú no els troba mai. No conec cap cas en què es pugui dir amb certitud que ells hi han intervingut. Defensen certs acusats, però això no es pot obtenir per la voluntat pròpia; ells només defensen qui volen defensar. Si s’encarreguen d’un cas, probablement és només quan ja ha sortit de la jurisdicció del tribunal inferior. Però val més no pensar-hi mai, perquè si hi penses, ho sé per experiència, les entrevistes amb els altres advocats i els consells que et donen i les gestions que fan, tot et sembla tan repel·lent i tan inútil que ho voldries deixar córrer, i te n’aniries a casa i et ficaries al llit i no en voldries saber res més. Però és obvi que fóra la bestiesa pitjor, perquè tampoc al llit no duraria gaire la tranquil·litat». «¿I vostè no hi pensava, aleshores, en els grans advocats?», va preguntar K. «No gaire temps», va dir el comerciant, somrient una altra vegada, «però per desgràcia no és possible d’oblidar-los del tot, i es pot dir que la nit en porta naturalment la idea. Però aleshores jo volia resultats immediats, i me’n vaig anar amb els picaplets».

«Que ajuntadets que us heu assegut!», va cridar Leni, que tornava amb el bol i s’estava a la porta. En efecte seien tots ajuntats, i amb el més petit tomb haurien topat de caps, perquè el comerciant que, sense comptar la seva menudesa, s’havia corbat tot d’esquena, obligava K. a ajupir-se també molt avall, si no es volia perdre cap paraula. «Espera’t una estona!», va cridar K. rebutjant Leni, amb un espasme d’impaciència a la mà, que encara tenia posada damunt la mà del comerciant. «Ell volia que jo li contés el meu procés», va dir el comerciant a Leni. «Conta, conta», va dir ella. Li parlava amb amabilitat però amb desdeny, i a K. no li va agradar; tal com ell havia tot just descobert, l’home al capdavall valia, o almenys havia passat per experiències que sabia comunicar bé. Leni semblava jutjar-lo amb injustícia. K. es va mirar exasperat com Leni prenia de les mans del comerciant l’espelma que ell havia tingut agafada tot el temps, com li eixugava les mans amb el seu davantal i com després se li agenollava a la vora, per gratar-li una mica de cera que li havia gotejat de l’espelma damunt els pantalons. «Estava per parlar-me dels picaplets», va dir K., i sense cap més paraula va esquivar la mà de Leni. «I ara, ¿què t’agafa?», va dir Leni, li va donar un copet i va seguir amb la feina. «Sí, dels picaplets», va dir el comerciant, i es va passar la mà pel front com si medités. K. va provar d’ajudar-lo i va dir: «Vostè volia resultats immediats, i se’n va anar amb els picaplets». «Exacte», va dir el comerciant, però no va continuar. Potser no vol parlar davant la Leni, va pensar K., i es va dominar la impaciència de sentir-ho tot de seguida, i no el va burxar més.

«¿Que m’has anunciat?», va preguntar a Leni. «Naturalment», va dir ella, «i ja t’espera. Ara deixa estar Block, que amb ell sempre hi pots parlar més tard; es quedarà aquí». K. vacil·lava encara. «¿Es quedarà aquí?», va preguntar al comerciant, perquè volia una resposta d’ell mateix, i no volia que Leni en parlés com d’un absent: aquell dia K. era ple d’una ira sorda contra Leni. I una altra vegada no va respondre sinó Leni: «Tot sovint dorm aquí». «¿Dorm aquí?», va cridar K. De primer havia entès que el comerciant només es quedaria allí per esperar-lo mentre ell enllestia tan de pressa com pogués l’entrevista amb l’advocat, i que després se n’anirien plegats i que ho discutirien tot a fons i sense noses. «Sí», va dir Leni, «no tothom és com tu, Josef, que et fas introduir a qualsevol hora a la cambra de l’advocat. Sembla com si no et sorprengui gens que l’advocat, malalt com està, et rebi encara a les onze de la nit. T’ho prens massa com una cosa natural, tot el que els teus amics fan per tu. Ara, els teus amics, o jo si més no, ho fem de cor. Ni vull ni necessito cap altre agraïment, sinó que m’estimis». ¿Que t’estimi? —va pensar K. de primer moviment, i fins després no li va passar pel cap: ah, sí, té raó que me l’estimo. Però només va dir, abandonant tots els altres punts: «Em rep perquè sóc el seu client. Si fins per això em calgués l’ajut dels altres, sempre a cada pas hauria de suplicar i d’agrair alhora». «Que dolent que el tenim avui, oi?», va preguntar Leni al comerciant. Té, ara sóc jo l’absent —va pensar K., i la seva còlera va començar a estendre’s cap al comerciant, quan va fer seva la descortesia de Leni i va dir: «Ell no sap que l’advocat el rep encara per d’altres raons. El seu cas és més interessant que el meu. I el seu procés és encara als començaments i no es pot haver esguerrat gaire, i a l’advocat encara li agrada d’ocupar-se’n. Més endavant ja canviarà». «Sí, sí», va dir Leni, i es va mirar el comerciant tota somrient, «com xerra!». I girant-se a K.: «No te l’has de creure de res. És bona persona, però xerraire. Potser és per això que l’advocat no el pot veure. En tot cas només el rep quan està d’humor. Jo he fet tot el que he pogut per canviar-ho, però no hi ha manera. Pensa que hi ha hagut vegades que he anunciat Block, i no l’ha rebut fins tres dies després. Pero si Block no es presenta de seguida quan el crida, tot s’ha perdut i l’he de tornar a anunciar. Per això li permeto de dormir aquí, perquè ja s’ha donat el cas que ell ha trucat de nits per cridar-lo. De manera que ara el Block també està alerta de nits. Sigui com sigui, també passa sovint que l’advocat, quan sap que Block és aquí, canvia d’idea i no el vol rebre». K. es va mirar el comerciant amb interrogació. L’home va assentir i, amb tota la franquesa amb què abans havia parlat amb K., o potser perdent la prudència per efecte de la vergonya: «Sí, t’arriba un moment que depens molt del teu advocat». «Només es plany per quedar bé», va dir Leni, «li agrada molt de dormir aquí, moltes vegades m’ho ha dit». Va anar fins a una porteta i la va obrir. «¿Vols veure on dorm?», va preguntar. K. hi va anar i es va mirar des del llindar el recambró baix de sostre, sense finestra, que un llit estret omplia del tot. Calia enfilar-se per damunt el peu del llit, per a ficar-s’hi dins. A l’altura de la capçalera hi havia un nínxol a la paret on, ordenats amb pedanteria, es veien una espelma, un tinter i plomes, i un feix de papers que devien ésser escrits processals. «I doncs, ¿que dorm a la cambra de la minyona?», va preguntar K., girat cap al comerciant. «La Leni m’hi deixa estar», va respondre el comerciant, «em fa molt de servei». K. se’l va mirar llargament; la primera impressió que havia rebut del comerciant era potser la bona; d’experiències, l’home en tenia, perquè el seu procés feia temps que durava, però eren experiències que havia pagat molt cares. De sobte K. no va suportar més l’aspecte del comerciant. «Fica’l al llit!», va cridar a Leni, que no va semblar que ho comprengués. Per la seva banda, ell se’n volia anar a veure l’advocat i, acomiadant-lo, alliberar-se no tan solament de l’advocat sinó també de la Leni i del comerciant. Però encara no havia arribat a la porta quan el comerciant li va parlar en veu baixa: «Senyor apoderat». K. es va girar amb una expressió de còlera. «Ha oblidat la seva promesa», va dir el comerciant, i des de la seva cadira va allargar cap a K. un braç suplicant, «m’havia de dir un secret». «És veritat», va dir K., passant amb un cop d’ull ràpid per damunt Leni, que se’l mirava amb fixesa, «escolti-s’ho doncs, però ara ja poc que és un secret. Me’n vaig a visitar l’advocat per acomiadar-lo». «L’acomiada!», va cridar el comerciant, va saltar de la cadira i es va posar a donar tombs corrents per la cuina, amb els braços estirats enlaire. I no parava de cridar: «Acomiada l’advocat!». Leni es va voler llançar de seguida damunt K., però el comerciant li va tallar el pas, i ella li va donar un cop amb tots dos punys ajuntats. Després, encara amb les dues mans tancades formant punys, va córrer darrere K., però ell li portava molt d’avantatge. Ja era dins la cambra de l’advocat quan Leni el va atrapar. Ja tenia la porta gairebé tancada, però Leni, privant amb el peu que l’acabés de tancar, el va agafar pel braç i el va voler estirar. Però ell li va tòrcer el puny tan fort, que la noia el va haver de deixar anar amb un sospir. A entrar dins la cambra, no s’hi va atrevir de moment, però ell va tancar la porta amb clau.

«Fa molt de temps que l’espero», va dir l’advocat des del llit, va deixar damunt la tauleta de nit un document que havia estat llegint a la llum d’una espelma, i es va posar unes ulleres amb les quals va mirar K. tot tallant. En comptes d’excusar-se, K. va dir: «Me’n vaig de seguida». Com que la remarca de K. no era una excusa, l’advocat no en va fer cap cas i va dir: «D’ara endavant, tan tard no el rebré mai més»; «Coincideix amb les meves intencions», va dir K. L’advocat se’l va mirar interrogador. «Assegui’s», va dir. «Si vostè ho vol», va dir K., es va acostar una cadira a la tauleta de nit i es va asseure. «M’ha semblat que tancava la porta amb clau», va dir l’advocat. «Sí», va dir K., «era per culpa de la Leni». No tenia cap intenció d’emparar ningú. Però l’advocat li va preguntar: «¿Ja s’ha tornat a fer indiscreta?». «Indiscreta?», va preguntar K. «Sí», va dir l’advocat, ell mateix hi va riure, va tenir un accés de tos, i quan li va haver passat va tornar a riure. «Bé se’n deu haver adonat, de la seva indiscreció», va preguntar, i va donar un copet a la mà que K. havia repenjat distret a la tauleta de nit, i que va enretirar de seguida. «Veig que no hi dóna gaire importància», va continuar l’advocat, si bé K. no deia res, «i és el millor. Si no fos així, jo m’hauria d’excusar per ella. La Leni té una estranyesa que per la meva part ja fa temps que li he perdonat, i de la qual no parlaria si fa un moment vostè no hagués tancat la porta. Aquesta estranyesa, i vostè és potser la darrera persona a qui jo n’hauria de parlar, però sembla tan esmaperdut que per això ho faig, aquesta estranyesa és que la Leni troba que la majoria dels acusats són bells. Se’ls penja al coll, se’ls estima tots, i també sembla que tots se l’estimen; per entretenir-me, tot sovint me’n conta coses, quan li ho permeto. Tot plegat, no em sorprèn tant com sembla que el sorprèn a vostè. Qui té un bon ull per a aquestes coses, de fet troba sovint bellesa en els acusats. I certament és un fenomen notable, com qui diu un fenomen d’història natural. No cal dir que com a conseqüència de l’acusació no es produeix pas una alteració de l’aspecte clara, precisament determinable. Després de tot, no és com amb els altres tribunals; aquí la majoria dels acusats segueixen la seva manera de viure ordinària, i, si tenen un bon advocat que en prengui cura, el procés no els embarga gran cosa. Però tothom que en té experiència és capaç, entre la més gran gernació, de distingir tots els acusats, un per un. ¿I què els fa conèixer?, em preguntarà vostè. La meva resposta no el satisfarà. És que els acusats són justament els més bells. Allò que els embelleix no pot ser la culpa, perquè —jo almenys com a advocat he de parlar així— no són pas tots culpables, ni tampoc pot ser la pena justa que ja des d’ara els fa bells, perquè no tots rebran cap pena, o sigui que només pot consistir en el procediment que se’ls ha instruït i que, no sabem com, se’ls torna una part de la persona. Ara, dins la categoria de la bellesa, sempre n’hi ha de més bells. Però, de bells, ho són tots, fins Block, aquesta cuca lamentable».

Quan l’advocat va acabar, K. ja s’havia aplomat del tot, i fins va acompanyar les darreres frases amb caparrades molt demostratives, però amb les quals es procurava ell mateix una confirmació del seu parer ja format: que l’advocat, aquell moment com sempre, només mirava de distreure’l amb consideracions generals i de desencaminar-lo de la qüestió principal, és a dir, quina feina efectiva havia fet ell per a l’afer de K. L’advocat es devia adonar que K. li presentava més resistència que les altres vegades, car va callar de sobte perquè K. tingués la possibilitat de parlar ell mateix, i quan K. va continuar mut va preguntar: «I avui, ¿que m’ha vingut a veure amb alguna intenció determinada?». «Sí», va dir K., i amb la mà es va protegir una mica de la llum de l’espelma, per veure millor l’advocat, «volia comunicar-li que, comptant des de la data d’avui, li retiro la meva representació». «¿Que ho he entès bé?», va preguntar l’advocat, mig incorporat al llit i sostingut amb una mà damunt els coixins. «Vull creure-ho», va dir K., tot dret i tens a la cadira, com a l’aguait. «Bé, sí, és un projecte que també podem discutir», va dir l’advocat al cap d’una estona. «Ja no és un projecte», va dir K. «Potser no», va dir l’advocat, «però sigui com sigui no volem precipitar res». Usava el plural com si no tingués cap intenció de deixar anar K., i com si, posat que no el pogués representar legalment, li volgués fer almenys de conseller. «No hi ha res de precipitat», va dir K., posant-se dret a poc a poc i passant darrere la cadira, «m’hi he pensat molt bé i potser hi he perdut massa temps. La decisió és final». «En aquest cas, permeti’m encara quatre paraules», va dir l’advocat, i va enretirar els llençols i es va asseure a la vora del llit. Les cames nues, amb els pèls blancs, li tremolaven de fred. Va pregar K. de portar-li una manta del canapè. K. li va donar la manta i li va dir: «Sense cap objecte, s’exposa a un refredat». «L’ocasió és prou important», va dir l’advocat, mentre s’abrigava el tors amb l’edredó i després s’embolicava les cames dins la manta. «El seu oncle és amic meu, i també a vostè li he posat afecte durant aquest temps. Ho confesso francament. No és res de què m’hagi d’avergonyir». Aquells parlaments patètics del vellard, a K. no li feien cap gràcia, perquè l’obligaven a una explicació detallada que li hauria agradat d’evitar, i més perquè ell mateix s’adonava que li feien perdre el nord, encara que mai per mai no el podien fer tornar enrere de la seva decisió. «Li agraeixo molt la seva disposició amical», va dir, «i també reconec que en el cas meu vostè ha fet tot allò de què és capaç i que li ha semblat que em fóra avantatjós. Però els darrers temps he arribat a la convicció que amb això no n’hi ha prou. No cal dir que mai no provaré de convertir-lo a vostè, un home de molta més edat i molta més experiència, a la meva manera de veure; i si de vegades, sense voler, ha semblat que ho intentava, li prego que em perdoni, però l’afer és, per dir-ho en els termes de vostè, prou important, i la meva convicció és que cal intervenir dins el procés amb molta més d’energia que no s’ha fet fins ara». «El comprenc», va dir l’advocat, «vostè és impacient». «No que no sóc impacient», va dir K. una mica irritat i sense vigilar tant a governar les seves paraules. «El dia de la meva primera visita, quan vaig venir amb l’oncle, vostè devia observar que el procés no m’interessava gaire i, que si no m’hi feien pensar en certa manera per força, me n’oblidava del tot. Però el meu oncle insistia que em fes representar per vostè, i vaig dir que sí per no portar-li la contrària. Hauria estat natural d’esperar que des d’aquell moment el procés se’m fes encara més lleuger que no m’havia estat abans, perquè al capdavall si donem la nostra representació a un advocat és per descansar-nos una mica del feix del procés. Però va succeir el contrari. Mai abans no m’havia amoïnat tant el procés com d’ençà que vostè em representa. Quan jo era sol, no feia res per resoldre’m el cas, però no me’n sentia gaire, i en canvi des del moment que vaig tenir un representant i que tot s’havia disposat perquè hi hagués fets, jo esperava la seva intervenció sense parar i amb més expectació cada vegada; però no hi ha hagut cap intervenció. Això sí, vostè m’ha comunicat moltes coses sobre el tribunal, que potser ningú més no m’hauria pogut comunicar. Però no m’hi puc acontentar, si ara veig que el procés, formalment secret, cada vegada em menja més terreny i em vol agafar el cos». K. havia allunyat la cadira i s’estava tot dret, amb les mans a les butxaques de la jaqueta. «Enllà d’un cert temps de pràctica professional», va dir l’advocat en veu baixa i assossegada, «ja no es presenta res d’essencialment nou. Quants clients no m’he vist davant, en estadis similars dels processos que es dreçaven com vostè i que parlaven igual!». «Llavors», va dir K., «tots aquells clients iguals tenien la mateixa raó que jo. Això no em desment pas». «Tampoc no volia desmentir-lo amb això», va dir l’advocat, «però ara voldria afegir que de vostè me n’hauria esperat més enteniment que no pas dels altres, sobretot tenint en compte que a vostè li he ofert més perspectives dins la manera de ser del tribunal i dins la meva pròpia activitat que no faig amb d’altres clients. I ara m’he de veure que vostè no em té prou confiança. Val a dir que no em fa la feina fàcil». Com s’humiliava, l’advocat davant K.! I sense cap consideració de l’honor del gremi, que tots sabem que és justament sensible sobretot en aquell punt. ¿Però per què ho feia? Tot semblava indicar que tenia molta clientela i més que era ric, i ni perdre els honoraris ni perdre un client no li devia pas representar res de greu. I, encara, era un malalt, i ell mateix hauria hagut de pensar a descarregar-se feina. Però en canvi s’aferrava a K. ¿Per què? ¿Per l’amistat personal amb l’oncle, o perquè realment mirava el procés de K. com un cas extraordinari i s’hi volia distingir, que fos a favor de K. o bé —la possibilitat no s’havia d’excloure mai— que fos a favor dels seus amics del tribunal? De la seva expressió, no se’n treia res, per molt desconsideradament que K. l’examinava. S’hauria pogut suposar que s’amagava deliberadament l’expressió mentre esperava l’efecte de les seves paraules. Però es va veure que interpretava el silenci de K. massa a favor seu, quan va continuar: «Ja es deu haver fixat que si bé tinc un despatx gran, no faig ús de cap passant. Abans era distint, hi va haver una època que uns quants advocats joves treballaven amb mi, però ara treballo sol. Això es deu en part a una transformació de la meva clientela, perquè em limito progressivament a l’especialitat jurídica on vostè és implicat, i en part a la comprensió cada vegada més profunda que vaig adquirint d’aquesta especialitat. Em vaig adonar que no podia deixar aquesta feina a les mans de ningú, si no volia fer tort als meus clients i a la feina mateixa que havia assumit. Però la decisió de fer jo tot sol tot el treball va tenir les conseqüències naturals: he hagut de rebutjar gairebé totes les comissions que m’oferien, i no he pogut acceptar sinó aquelles que em tocaven de molt prop. I li puc ben dir que hi ha moltes persones, i no ens caldria anar gaire lluny per a trobar-ne, que es tiren damunt qualsevol rosegó que deixo caure. I al capdavall l’excés d’esforç m’ha fet caure malalt. No obstant això, no lamento la meva decisió, i, si bé possiblement hauria pogut rebutjar més casos que no he fet, en canvi és segur que no podia sinó donar-me tot sencer als processos que acceptava, i el fet me n’ha demostrat la necessitat incondicional i m’ho ha pagat amb èxits. A cert escrit jurídic vaig trobar una vegada una formulació molt bonica de la diferència que hi ha entre representar un client en un cas de dret ordinari, i representar-lo dins el dret que ens afecta. Deia: un advocat mena el client lligat amb un fil fins al judici, mentre que l’altre es carrega de seguida el client a coll i el tragina sense deixar-lo caure fins al judici i encara enllà. És així. Però no era del tot cert quan li deia que mai no lamento aquest enorme treball. Quan, com en el cas de vostè, me’l veig tan completament malentès, aleshores, i només aleshores, ben a la vora estic de penedir-me’n». Tota aquella retòrica va impacientar K. més que no el va convèncer. En alguna nota dins l’entonació de l’advocat, li semblava d’escoltar-hi ja tot allò que l’esperava si cedia: tornem-hi a engegar els encoratjaments, les al·lusions al memorial que fa progressos, a la millor disposició dels funcionaris del tribunal, però sobretot a les immenses dificultats que s’oposen a la feina —tot, tot allò tan conegut fins a la sacietat tornaria a sortir per il·lusionar K. amb esperances indefinides, i per turmentar-lo amb indefinides amenaces. Calia sortir-hi al pas definitivament, i va dir doncs: «¿I què es proposaria de fer en el meu cas, si en conservés la representació?». L’advocat es va conformar fins amb aquella pregunta injuriosa i va respondre: «Continuar tot allò que ja tinc emprès a favor de vostè». «Ho sabia abans que m’ho digués», va fer K., «i d’ara endavant tot altre mot és superflu». «Encara vull fer una provatura», va dir l’advocat, com si les coses que revoltaven K. no fossin coses de la vida de K. sinó de la seva. «De fet, tinc la sospita que si vostè, no tan solament s’ha format aquest judici fals de la meva assistència jurídica, sinó que encara ha lliscat cap a tots els altres aspectes del seu comportament, és perquè, tot i que és un acusat, ha estat tractat massa bé o, expressant-ho amb més justesa, ha estat tractat amb massa negligència, amb massa aparent negligència. I tot tenia el seu motiu, perquè sovint val més portar cadenes que ser lliure. Però m’agradaria de mostrar-li com són tractats d’altres acusats, i potser en sabrà treure alguna lliçó. Ara faré venir Block. Obri la porta i assegui’s vora la tauleta de nit». «Amb molt de gust», va dir K., i va fer tot el que l’advocat li demanava; a aprendre coses noves, sempre hi estava disposat. Però a fi d’assegurar-se bé, encara va preguntar: «¿Ha pres bona nota que li he retirat la meva representació?». «Sí», va dir l’advocat, «però encara podria ser que canviés de parer avui mateix». Es va tornar a ajaure al llit, es va acotxar fins a la barba i es va girar de cara a la paret. Aleshores va trucar el timbre.

Gairebé alhora amb el truc va aparèixer Leni, i amb mirades ràpides va provar d’endevinar què havia passat; veure K. tranquil·lament assegut vora el llit de l’advocat va semblar que la descansava. Li va fer un senyal amb el cap i li va somriure, però ell se la va mirar sense expressió. «Vés-me a buscar Block», va dir l’advocat. En comptes d’anar-hi, ella només es va arribar fins a la porta i va cridar: «Block! Cap a l’advocat!», i després, segurament perquè l’advocat continuava de cara a la paret i no es fixava en res, es va esmunyir darrere la cadira de K. Des d’aquell moment no va fer sinó inquietar-lo, ajupint-se-li damunt el respatller de la cadira o bé passant-li les mans, encara que amb molta tendresa i molta cura, pel cabell i per les galtes. Finalment K. ho va voler impedir i li va agafar una mà, que ella li va abandonar després d’una mica de resistència.

Block va acudir de seguida a la crida, però es va aturar al llindar i semblava que medités si podia entrar. Aixecava molt les celles i decantava el cap, com si parés l’orella per si es repetiria l’ordre de presentar-se davant l’advocat. K. l’hauria pogut encoratjar a entrar, però s’havia proposat de trencar definitivament, no pas sols amb l’advocat sinó també amb tota aquella casa, i va romandre doncs immòbil. També Leni va callar. Block va descobrir que al cap i a la fi ningú no el treia, i va entrar de puntetes, amb la cara tensa i les mans ertes a l’esquena. La porta, la va deixar oberta per si calia una retirada. Ni es va mirar K., i només clavava els ulls damunt el gran edredó sota el qual l’advocat, que s’havia arrambat del tot tocant a la paret, ni es veia. Però se li va sentir la veu. «Block, ¿ets aquí?», va preguntar. A Block, que ja havia avançat un bon tros, la pregunta li va clavar literalment una topada al pit i després una altra a l’esquena, i va tentinejar fins a fixar-se en una reverència fins a terra, i va dir: «Servidor». «¿Què vols?», va preguntar l’advocat, «véns en mala hora». «¿Que no m’han cridat?». Block s’ho va preguntar a ell mateix més que no pas a l’advocat, es va posar les mans com per guardar-se de cops i es va preparar per fugir corrents. «Has estat cridat», va dir l’advocat, «però véns en mala hora». I després d’una pausa va afegir: «Tu véns sempre en mala hora». D’ençà que l’advocat havia parlat, Block ja no es mirava el llit, sinó que clavava els ulls a qualsevol racó i només parava l’orella, com si la visió de qui parlava fos massa enlluernadora perquè ell pogués suportar-la. Però també escoltar era difícil, perquè l’advocat parlava contra la paret, i baix i ràpid. «¿Voleu que me’n vagi?», va preguntar Block. «Ara ja ets aquí», va dir l’advocat, «queda’t». S’hauria pogut creure que l’advocat no havia pas satisfet el desig de Block, sinó que l’havia amenaçat, per exemple, de bastonejar-lo, car llavors Block va començar a tremolar de debò. «Ahir», va dir l’advocat, «vaig visitar el tercer jutge, l’amic meu, i a poc a poc vaig portar la conversa cap a tu. ¿Vols saber què va dir?». «Oh sí, us ho suplico», va dir Block. Però com que l’advocat no responia de seguida, Block va repetir la imploració i es va ajupir com si anés per agenollar-se. I aleshores K. el va burxar amb un crit: «¿Què fas?». Com que Leni li hauria pogut impedir de cridar, li va agafar també l’altra mà. No era pas amb l’estreta de l’amor que les hi premia, i ella sospirava sovint i provava de deseixir-se’n. Però pel crit de K. és Block qui en va ser castigat, car l’advocat li va preguntar: «¿Qui és doncs, el teu advocat?». «Sou vós», va dir Block. «¿I enfora meu?», va preguntar l’advocat. «Ningú enfora vostre», va dir Block. «Doncs no segueixis mai ningú més», va dir l’advocat. Block es va adonar ben bé de la importància d’allò, i va mesurar K. amb mirades malignes, i sacsejava el cap amb fúria contra ell. Si tot aquell comport s’hagués pogut traduir en paraules, haurien estat injúries bestials. I amb aquell home havia volgut K. parlar amicalment del seu afer! «No et tornaré a destorbar», va dir K., repenjant-se al respatller de la cadira. «Agenolla’t o vés de quatre grapes, fes el que vulguis. No m’hi amoïnaré gens». Però Block tenia la seva dignitat, en tot cas envers K., perquè se li va acostar urpejant amb els punys tancats, i va cridar tan fort com s’atrevia a fer-ho prop de l’advocat: «No em pot parlar en aquest to, això no és permès. ¿Per que m’insulta? ¿I més que més aquí, davant el senyor advocat, on a tots dos, a vostè i a mi, només se’ns tolera per misericòrdia? Vostè no és pas una persona millor que jo, és també un acusat i també té un procés. I si a vostè li sembla que encara és un senyor, aleshores jo sóc un senyor igual, per no dir més gran. I vull que em parli com a un gran senyor, que m’hi parli precisament vostè. Si s’imagina que és un privilegiat perquè s’està aquí ben assegut i s’ho escolta tot amb calma mentre que jo, tal com vostè s’expressa, vaig de quatre grapes, aleshores li recordo la vella màxima: per al sospitós és millor de moure’s que de reposar-se, perquè qui es reposa potser no ho sap i és al plat de la balança i el pesen amb tots els pecats». K. no va dir res, i només es mirava aquell desaforat amb els ulls fixos de sorpresa. Per quins canvis no havia ja passat, dins la darrera hora! ¿Era el procés, que el sotragava ençà i enllà i no li deixava distingir l’amic de l’enemic? ¿Que no ho veia, que l’advocat l’humiliava deliberadament i que en aquell moment no es proposava sinó d’alzinar-se davant K. amb tota la seva puixança, i així mirar de sotmetre’s també K.? Però si Block no era capaç de comprendre-ho, o si temia tant l’advocat que la comprensió no li podia servir de res, ¿com és que per altra banda era prou astut o prou audaç per a enganyar l’advocat i per a callar-li que enfora seu encara allistava els serveis d’altres advocats? ¿I com gosava girar-se contra K., si sabia que li podia trair de seguida el secret? Però encara va gosar més. Es va acostar al llit de l’advocat i es va plànyer de K. «Senyor advocat», va dir, «¿heu sentit com m’ha tractat aquest home? Encara es poden comptar les hores del seu procés, i ja em vol fer la doctrina a mi, un home que fa cinc anys que visc dins el meu procés. I encara m’insulta. No sap res i m’insulta, a mi que, en la mesura que les meves poques forces hi abasten, he estudiat escrupolosament tot allò que demanen les decències, els deures i les tradicions del tribunal». «No t’inquietis de ningú», va dir l’advocat, «i fes allò que et sembla just». «Ben cert», va dir Block, com si parlés per encoratjar-se, i després d’una fugissera reüllada es va agenollar tocant al llit. «Tinc els genolls a terra, advocat meu», va dir. Però l’advocat va callar. Cautelós, Block va acariciar l’edredó amb una mà. Dins el silenci que llavors va imperar, Leni va dir mentre s’alliberava de les mans de K.: «Em fas mal. Deixa’m. Me’n vaig amb el Block». Se’n va anar i es va asseure a la vora del llit. Block es va posar molt content de la seva arribada, i amb gestos vehements però muts li suplicava que intercedís a favor seu prop l’advocat. Es veia que li feia molta falta la comunicació de l’advocat, però potser només a fi de fer-la conrear pels seus altres defensors. Leni sabia aparentment molt bé com trobar el punt feble de l’advocat, i li va assenyalar la mà i va posar els llavis fent punxa com per a un bes. De seguida, Block va besar la mà, i hi va tornar dues vegades obeint el senyal de Leni. Però l’advocat va continuar callat. Aleshores Leni es va decantar damunt l’advocat, i el gest la va estirar i va fer visible el magnífic brollar d’aquell cos, i posant-se-li molt prop de la cara li va acariciar el llarg cabell blanc. Allò el va forçar a donar una resposta. «Em fa por de comunicar-li-ho», va dir, i se li veia bellugar una mica el cap, potser per participar millor de la pressió de la mà de Leni. Block escoltava amb el cap acotat, com si escoltant trenqués una ordre. «¿Per què et fa por?», va preguntar Leni. K. tenia la impressió de sentir un diàleg estudiat, que s’havia repetit sovint, que es repetiria encara sovint, i que només per a Block no perdria mai la novetat. «¿Com s’ha comportat, avui?», va preguntar l’advocat en comptes de respondre. Abans de pronunciar-se, Leni va mirar avall i va contemplar una estona com Block li presentava les mans alçades i se les retorcia amb un gest de súplica. Finalment va assentir amb gravetat, es va girar vers l’advocat i va dir: «Ha estat quiet i treballador». Un vell comerciant, un home de llarga barba, implorava una noieta perquè li donés una bona nota. Per molt que tingués les seves reserves mentals, res no el podia justificar als ulls d’un altre home. K. no entenia com l’advocat s’havia pogut pensar que el guanyaria amb una funció com aquella. Si no fos ja un resultat adquirit d’abans, n’hi hauria hagut prou amb aquella escena per a fer-lo fugir. Era gairebé denigrant per a l’espectador mateix. O sigui que els mètodes de l’advocat, als quals per sort K. no s’havia trobat exposat prou temps, feien perdre tot el món de vista al client, i només per aquella marrada esperava d’arrossegar-se fins a la fi del procés. Ja no era cap client, era el gos de l’advocat. Si aquest li hagués dit que el dessota del llit era la caseta del gos, i que li tocava d’entrar-hi a quatre grapes i de bordar, ho hauria fet de grat. Com si K. tingués la missió de registrar exactament tot el que allí es deia, de donar-ne part davant alguna instància superior, i de redactar-ne un atestat, s’ho escoltava críticament i a distància. «¿Què ha fet, tot el dia?», va preguntar l’advocat. «Perquè no em fes nosa per la feina», va dir Leni, «l’he tancat amb clau dins la cambra de la minyona, que és on passa més hores. Pel respirador de la porta, de tant en tant m’he mirat què feia. Sempre l’he vist agenollat al llit, tenia els documents que tu li has deixat posats damunt l’ampit de la finestreta, i se’ls llegia. Tot plegat m’ha fet bona impressió, perquè la finestreta dóna en un pou d’aire i es pot dir que no fa llum. Si Block anava llegint, vol dir que és molt obedient». «M’agrada molt de sentir-ho», va dir l’advocat. «Però, ¿que ha llegit amb enteniment?». Durant aquell diàleg, Block movia constantment els llavis sense cap so, i es veia que formava les respostes que esperava sentir de Leni. «D’això», va dir Leni, «és clar que no en puc dir res de determinat. Però això sí, he vist que s’hi fixava molt. S’ha; passat tot el sant dia llegint la mateixa pàgina, i mentre llegia anava passant el dit per cada ratlla. Cada vegada que l’he mirat ha fet algun sospir, com si llegir li vingués molt costa amunt. Aquests documents que li has deixat deuen ser molt difícils d’entendre». «Sí», va dir l’advocat, «la veritat és que ho són. I no crec pas que n’entengui res. Només li han de servir perquè tingui una noció de com és de dura la lluita que el seu defensor sosté. ¿I per qui sostinc aquesta dura lluita? Per —gairebé fa riure d’expressar-ho— per Block. També ha d’aprendre què vol dir això. ¿Que ha estudiat sense parar?». «Gairebé sense parar», va dir Leni, «només una vegada m’ha demanat un got d’aigua. Li he passat doncs un got d’aigua pel respirador. A les vuit l’he deixat sortir i li he donat una mica de menjar». Block va passar una reüllada damunt K., com si allí li anessin cantant les glòries i també K. s’hi hagués d’impressionar. Aleshores semblava ben esperançat, es movia amb més llibertat, i feia lliscar els genolls ençà i enllà. Només va servir perquè es veiés més clarament com el van clavar els mots següents de l’advocat. «Tu el lloes», va dir l’advocat, «i és justament això que em fa difícil de parlar. És que el jutge no es va expressar gens favorablement, ni sobre Block mateix ni sobre el seu procés». «¿Gens favorablement?», va preguntar Leni, «¿com s’entén?». Block se la mirava tan fascinat com si li atribuís el poder de capgirar encara a favor seu els mots que feia temps que havien estat dits pel jutge. «Desfavorablement», va dir l’advocat. «Fins li va fer mal efecte quan vaig començar a parlar de Block. D’aquest Block, no en vull saber res, va dir. Jo vaig dir: és el meu client. I ell que em diu: és feina malaguanyada, la de vostè. I jo li vaig dir: no em sembla pas que sigui un cas perdut. I ell que hi torna: feina malaguanyada, la de vostè. No ho crec així, vaig dir jo. Block és molt diligent amb el procés i sempre li va al darrere, i es pot dir que viu a casa meva per estar sempre al corrent, i tant de zel no sempre es troba. Ben cert que personalment no és gaire agradable, que no té cap noció de la cortesia i que va molt brut, però des d’un punt de vista processal és impecable. Li vaig dir això, i vaig dir impecable amb una exageració deliberada. Però vet aquí què em va respondre: Block no és sinó astut, ha acumulat molta experiència, i té traça a ajornar el procés, però la seva ignorància és encara més gran que la seva astúcia. ¿Què diria si sabés que el seu procés ni tan solament ha començat, si algú li digués que encara no ha sonat la campana que obre el procés? Calma’t Block», va dir l’advocat, perquè Block començava a incorporar-se amb els genolls insegurs, i era evident que volia demanar explicacions. Per primera vegada, l’advocat es va adreçar a Block amb una frase detallada. Amb ulls cansats mirava mig el buit, mig avall fins a Block, i sota aquella mirada Block va tornar a caure progressivament de genolls a terra. «Aquesta declaració del jutge, a tu no t’ha de fer cap efecte», va dir l’advocat. «No t’esveris a cada paraula que es diu. Si hi tornes, no et diré mai més res. No es pot dir una frase que tu no miris com si el judici final et caigués a sobre. Avergonyeix-te, que tens davant un client meu! I acabaries ensulsiant la confiança que té en mi. I doncs, ¿què més vols? Encara ets viu, encara estàs sota la meva guarda. Quina por folla! En algun lloc deus haver llegit que en molts casos el judici final pot caure imprevist, de qualsevol boca, en qualsevol moment. Amb moltes reserves, això és certament veritat, però no és pas menys veritat que la teva por em fa fàstic i que hi veig una manca de la confiança necessària. ¿Què t’he dit, al capdavall? T’he repetit la declaració d’un jutge. Prou bé que saps que dins un procediment les opinions distintes s’amunteguen fins a fer-se impenetrables. Aquest jutge, per exemple, compta el començament d’un procés a partir d’un punt diferent que no faig jo. És una diferència d’opinió, i no res més. En un cert estadi del procés, és un vell costum que es toqui una campana. Segons l’opinió d’aquest jutge, aleshores comença el procés. Però ara no et puc dir totes les coses que ho desmenten, perquè no n’entendries res. Acontenta’t de saber que moltes coses ho desmenten». Perplex, Block s’aclofava i passava els dits pel pèl de la pell que servia de catifa de llit. La por davant el dictamen del jutge li feia oblidar de moment la seva submissió a l’advocat, i només pensava en ell mateix i regirava per tots els costats les paraules del jutge. «Block», li va dir Leni en to d’avís, i el va alçar una mica estirant-lo pel coll de la jaqueta, «ara deixa estar la pell i escolta’t l’advocat».





A LA CATEDRAL


A K. li va ser confiat un visitant italià que es trobava en aquella ciutat per primera vegada, perquè l’acompanyés a veure els monuments artístics: era un financer que tenia relacions de negocis amb el banc, i que per al banc era molt important. Era una comanda que en tot altre temps K. hauria considerat com un honor, però que, ara que havia de fer grans esforços a preservar el seu prestigi dins el banc, va acceptar a contracor. Cada hora que passava lluny del despatx li era motiu de preocupació: ben cert que no podia, ni de molt, treure del seu temps al despatx tant de rendiment com abans, i que moltes hores se li n’anaven amb la més irrisòria ficció d’un treball real, però tot plegat feia encara més gran la seva angúnia quan no era al despatx. Li semblava aleshores de veure com el vice-director, que sempre l’havia aguaitat, se li ficava de tant en tant al despatx, se li asseia a l’escriptori, li regirava els papers, rebia clients amb els quals K. tenia d’anys relacions cordials i se’ls feia seus, i potser fins descobria errors, pels quals K. se sentia amenaçat des de totes les direccions mentre treballava, i ja no se’n sabia defensar. Si doncs alguna vegada, i ni que fos en una forma afalagadora, li era encomanada una visita o fins un petit viatge —i comandes d’aquelles s’havien acumulat per pura casualitat en els darrers temps—, sempre se sentia prop de suposar que el volien allunyar del despatx i comprovar la seva feina, o almenys que creien que es podien estar d’ell sense gaire inconvenient. La majoria d’aquelles comandes, li hauria estat fàcil de rebutjar-les, però no gosava perquè, si la seva temença tenia ni que fos el més petit fonament, rebutjar la comanda volia dir confessar la por. Per això acceptava encàrrecs d’aquells amb una aparent indiferència, i fins una vegada que havia de fer un cansat viatge de dos dies va amagar un refredat seriós, per no exposar-se al perill que, veient que feia un temps plujós de tardor, li privessin d’emprendre el viatge.

El dia que va tornar, amb un mal de cap esgarrifós, li van dir que l’havien designat per a acompanyar l’endemà l’associat italià. La temptació de negar-s’hi almenys aquella vegada era molt gran, primerament perquè allò que se li havien empescat no era pas cap treball immediatament relacionat amb els negocis del banc. Cert que el compliment d’aquell deure social envers el col·lega era una cosa prou important en ella mateixa, però no per a K., massa conscient que només els èxits dins el treball li permetrien de conservar la posició, i que si no hi arribava per aquell camí no tenia cap valor ni tan solament que, d’una forma inesperada, pogués fascinar l’italià. No volia que el traguessin ni un dia del domini del treball, perquè era massa gran la seva por que no el deixarien tornar a entrar: una por que ell mateix veia com era d’exagerada, però que l’ofegava. En aquell cas, fos com fos, no era gaire possible de trobar una objecció acceptable, perquè, si bé el seu coneixement de l’italià no era perfecte, era suficient, i el decisiu era que, de jove, K. havia estudiat història de l’art, cosa que al banc se sabia i s’exagerava desmesuradament per la simple raó que durant una temporada, i només també per raons comercials, K. havia estat membre de la Comissió Municipal de Conservació dels Monuments Artístics. I l’italià, segons que se sabia per rumors, era un aficionat a l’art, i doncs la tria de K. per a acompanyar-lo era òbvia.

Feia un matí de molta pluja i molt de vent quan K., ple de còlera pel dia que l’esperava, era ja al despatx a les set, a fi d’enllestir almenys una mica de feina abans la visita no l’allunyés de tot. Estava molt cansat, perquè s’havia passat la meitat de la nit estudiant una gramàtica italiana, per preparar-se una mica; la finestra, on els darrers temps tenia el costum d’asseure’s massa sovint, l’atreia més que l’escriptori, però s’hi va resistir i es va posar a treballar. Per mala sort, just aleshores va entrar l’ordenança i va dir que el senyor director l’havia enviat a mirar si el senyor apoderat era allí; i, si hi era, que volgués tenir la bondat d’anar a la sala de recepcions, que el senyor d’Itàlia ja havia arribat. «Vinc de seguida», va dir K., es va ficar a la butxaca un petit diccionari, es va posar sota el braç un àlbum de les curiositats de la ciutat que tenia preparat per al foraster, i travessant el despatx del vice-director va entrar a les oficines de la direcció. Havia estat de sort, d’arribar tan aviat al despatx i de poder-se presentar de seguida, cosa que segurament ningú no s’havia esperat. El despatx del vice-director era naturalment buit com a negra nit, i probablement l’ordenança l’havia volgut convocar també, a la sala de recepcions, però no ho havia pogut fer. Quan K. va entrar a la sala de recepcions, els dos senyors es van aixecar de les fondes butaques. El director va somriure amicalment, i es veia que el satisfeia molt la presència de K. De seguida va fer la presentació, i l’italià va estrènyer amb força la mà de K. i va dir somrient que algú es llevava molt d’hora. K. no va entendre de qui es tractava, i en tot cas era una frase estranya el sentit de la qual K. no va endevinar fins al cap d’un temps. Va respondre amb alguns mots cortesos que l’italià va acceptar amb un altre somriure, mentre es passava una mà nerviosa damunt el bigoti poblat, gris-blau. Era un bigoti evidentment perfumat, i se sentia gairebé la temptació d’acostar-s’hi i d’olorar. Quan tothom s’havia assegut i es va engegar una conversa lleugera d’introducció, K. es va adonar amb molta inquietud que només entenia a trossos el que l’italià deia. Quan parlava a poc a poc, l’entenia gairebé del tot, però eren excepcions rares, i generalment les paraules li brollaven de la boca i alhora agitava el cap com amb espasmes de plaer per la seva pròpia loquacitat. Quan parlava d’aquella manera requeia regularment dins algun dialecte que per K. ja no tenia res d’italià, però que el director no tan sols entenia sinó que el parlava, cosa que K. hauria pogut preveure, perquè l’italià era del sud, i el director havia viscut uns quants anys allí. En definitiva, K. va comprendre que la possibilitat d’entendre’s amb l’italià se li fonia en gran part, perquè també el seu francès era difícil de comprendre, i el bigoti li amagava els moviments dels llavis, la visió dels quals hauria estat potser un ajut per a la comprensió. K. va començar a preveure molts empipaments, i de moment va renunciar a entendre l’italià —si hi havia el director que s’hi entenia tan bé, hauria estat un esforç malaguanyat—, i es va limitar a mirar-se amb ressentiment com l’home descansava a la butaca molt abandonat i alhora amb lleugeresa, com s’estirava tot sovint la seva jaqueteta molt curta i molt cenyida, i com una vegada, amb els braços alçats i bellugant les mans amb molta agilitat de punys, provava de representar alguna cosa que K. no arribava a capir, encara que, decantat endavant, no perdia de vista aquelles mans. Finalment, K. feia tan poca cosa, ocupat només a seguir mecànicament amb els ulls el ça i lla de la conversa, que la fatiga matinal se’n va emparar, i amb un surt es va sorprendre ell mateix, i per sort hi va ser encara a temps, quan, distret, estava per aixecar-se, girar-se i anar-se’n. Per fi l’italià es va mirar el rellotge i va saltar dret. Va dir adéu al director, i es va acostar a K., tant que el va obligar a recular la seva butaca si es volia moure una mica. El director, que devia llegir als ulls de K. les angúnies que passava davant aquell italià, es va barrejar a la conversa, i ho va fer amb tanta traça i tanta delicadesa que va semblar que només afegia alguns consells menuts, quan en realitat feia comprensible per a K. tot allò que proposava l’italià, el qual l’interrompia infatigablement. K. va saber per ell que de moment l’italià encara havia de fer algunes visites, i que tot plegat li quedaria molt poc temps, i que de cap manera no tenia la intenció de precipitar-se a córrer tots els monuments de la ciutat, i que s’estimava més —ben entès que només si K. hi estava d’acord, la decisió era tota seva— de no visitar sinó la catedral, però, això sí, a fons. Li plaïa extraordinàriament de fer-ho acompanyat per una persona tan erudita i amable —això anava per K., que prou feina tenia a fer-se sord als mots de l’italià i a copsar ràpidament els del director—, i li pregava, si el termini li era convenient, de trobar-se amb ell al cap de dues hores, posem a les deu, a la catedral. Per la seva banda, ell esperava que decididament es trobaria allí a l’hora fixada. K. va fer una resposta adequada, l’italià va estrènyer les mans, primer al director i després a K. i després altre cop al director, i se’n va anar cap a la porta seguit per tots dos, encara mig girat cap a ells, i no cessant mai d’enraonar. K. es va quedar encara una estona amb el director, que aquell dia semblava trobar-se molt malament. Es va creure obligat a excusar-se d’alguna manera, i va dir —s’estaven molt prop l’un de l’altre, amb confiança— que de primer volia anar ell mateix amb l’italià, però que després —i no en va donar cap raó precisa— s’havia decidit a encomanar-ho a K. Si al començament no entenia gaire bé l’italià, K. no s’hi havia d’amoïnar, perquè la comprensió ve molt aviat, i, fins si no arribava a comprendre’n gran cosa, tampoc no era cap desastre, perquè per als italians no és pas tan important si els entenen o si no. D’altra banda, K. parlava l’italià amb una fluïdesa sorprenent, i era segur que se’n sortiria molt bé. I amb allò, K. es va trobar acomiadat. El temps de què encara disposava se’l va passar copiant del diccionari les paraules poc usuals que li farien falta per a fer de cicerone de la catedral. Va ser una feina molt exasperant; els ordenances entraven la correspondència, venien empleats a fer consultes i com que veien K. ocupat s’estaven vora la porta però no se’n movien fins a haver rebut l’audiència de K.; el vice-director no es va deixar perdre cap ocasió de fer-li nosa i entrava a cada moment, fins li va prendre el diccionari de les mans i el va fullejar amb tota la poca-solta; alguns clients i tot es destacaven, quan s’obria la porta, de la penombra de l’antesala i s’inclinaven vacil·lants —volien cridar l’atenció, però no estaven pas segurs si eren vistos—, i tot allò rodava i K. n’era el centre, mentre que ell mateix aplegava els mots que li caldrien, i cercava pel diccionari, i després copiava, i després feia exercicis de pronunciació, i finalment provava d’aprendre-s’ho de cor. Però semblava que la seva bona memòria de temps enrere l’havia abandonat del tot, i moltes vegades es va enfuriar tant amb l’italià que li ocasionava tot aquell esforç que va soterrar el diccionari sota una pila de papers, amb la ferma intenció de no preparar-se més, però després veia que no podia pas anar amb l’italià amunt i avall per la catedral sense dir res, i més furiós encara tornava a estirar el diccionari.

Al punt de dos quarts de deu, quan estava per anar-se’n, el telèfon va trucar, i Leni li va desitjar el bon dia i li va preguntar com es trobava. K. li va dir gràcies precipitadament, i va declarar que no tenia temps per a una conversa perquè se n’havia d’anar a la catedral. «¿A la catedral?», va preguntar Leni. «Això mateix, a la catedral». «¿I a què fer, a la catedral?», va dir Leni. K. li ho va provar d’explicar amb poques paraules, però a penes havia començat que Leni va dir de sobte: «T’empaiten». Una compassió que ni havia sol·licitat ni s’havia esperat, K. no la va poder suportar, i va donar un adéu eixut, però mentre penjava l’auricular encara va dir, mig per a ell i mig per a la noia llunyana que ja no ho sentiria: «Sí, m’empaiten».

Ja s’havia retardat, i gairebé corria el perill de no arribar a punt. Es va fer portar en taxi. Al darrer instant encara es va recordar de l’àlbum que abans no havia tingut cap ocasió de donar, i que es va emportar doncs. El tenia posat damunt els genolls, i hi va tamborinar inquiet durant tot el trajecte. Ja no plovia tant, però tot era humit, fred i fosc, i dins la catedral s’hi veuria ben poc, i segurament al refredat de K. no li faria cap favor un llarg sojorn damunt les lloses fredes.

La plaça de la catedral era del tot buida, i K. es va recordar que ja de petit havia observat que a les finestres d’aquella placeta les persianes estaven quasi sempre tirades avall. Amb un temps com el d’aquell dia, de totes maneres, era més comprensible que mai. També la catedral semblava buida, i naturalment a ningú no se li acudia d’anar-hi aleshores. K. va recórrer totes dues naus laterals, i només es va trobar amb una velleta embolicada amb un xal d’abric, que s’agenollava davant una imatge de Maria i se la mirava. De lluny, va veure encara un sagristà coix que desapareixia dins la porteta d’un mur. K. havia arribat puntual; just quan entrava havia sentit tocar les deu, però l’italià encara no hi era. K. va tornar al portal major, s’hi va estar una estona indecís i després va fer sota la pluja tot el tomb a la catedral, per mirar si l’italià l’esperava en alguna altra porta. No el trobava enlloc. Potser el director havia entès malament l’hora de la cita. ¿Qui podia entendre bé aquell dimoni d’home? Però, fos com fos, K. no se’n podia anar decentment sense haver-se esperat almenys una bona mitja hora. Com que estava cansat i volia seure, va tornar a entrar dins la catedral, va trobar en un esglaó una mena de parrac de catifa, el va empènyer amb la punta del peu fins davant un banc proper, es va ben embolicar amb l’abric i se’n va alçar el coll, i es va asseure. Per distreure’s va obrir l’àlbum i el va fullejar una mica, però aviat ho va haver de deixar córrer, perquè es va fer tan fosc que, en aixecar la mirada, no va poder distingir gairebé cap detall de la nau veïna.

Lluny, a l’altar major, espurnejava un gran triangle de flames de ciris. K. no hauria sabut dir precisament si ja l’havia vist abans. Potser no havien encès els ciris fins aquell moment. Els sagristans són llisquents per ofici, i no se’ls veu quan feinegen. Un instant que es va girar per casualitat, K. va veure també, darrere seu i no gaire lluny, un ciri alt i gruixut que cremava fixat en una columna. Per molt bonic que fos tot allò, era del tot insuficient per a il·luminar les pintures d’altar, la majoria de les quals eren penjades dins la tenebra de les capelles laterals. L’italià havia obrat tan raonablement com descortesament en no venir, perquè no hi hauria hagut manera de veure res, i s’haurien hagut d’acontentar explorant pam a pam alguns quadres amb l’ajut de la llanterna elèctrica de K. Per assajar què se’n podia treure, K. va entrar dins una capella propera, va pujar un parell de graons fins a topar amb una balustrada baixa de marbre i, decantant-s’hi damunt, va il·luminar amb la llanterna el quadre de l’altar. Aquella llum sempre mòbil feia més nosa que servei. La primera cosa vista per K., i en part endevinada, va ser un gran cavaller cuirassat, representat just a la vora del quadre. Es repenjava damunt la seva espasa, clavada en el terra pelat que tenia davant, d’on només brotaven, ça i lla, uns quants brins d’herba. Semblava mirar amb atenció un cert esdeveniment que tenia lloc davant seu. Feia estrany que s’estigués tan aturat i que no s’hi acostés. Potser l’havien posat a fer la guàrdia. K. feia temps que no es mirava cap quadre, i va contemplar el cavaller molta estona, encara que no parava de parpellejar, perquè no podia suportar la llum verda de la llanterna. Però, quan va fer passar la llum per la resta del quadre, va trobar una representació convencional de l’enterrament del Crist, i d’altra banda era un quadre modern. Es va embutxacar la llanterna i va tornar al seu seient.

Segurament que ja no calia pas esperar l’italià, però fora devia ploure a raig fet, i com que allà no feia tant de fred com K. s’havia temut, va decidir de romandre-hi encara. Tenia a la vora la trona gran, i damunt el baldaquinet rodó s’hi veien dues creus llises, daurades, decantades de tal manera que els dos caps es creuaven. El defora de la trona i la transició fins a la pilastra de suport eren treballats amb una pampolada verda per on es ficaven uns angelets, ara vivaços, ara reposats. K. es va acostar a la trona i la va examinar per totes les bandes: el treball de la pedra era fet amb una cura extrema, i les profundes foscors entre els pàmpols i el fons semblaven preses i encadenades. K. va ficar la mà dins un d’aquells forats i va palpar la pedra cautament; fins aleshores no havia sabut res de l’existència d’aquella trona. Però, girant-se casualment, es va fixar que darrere el rengle de bancs més proper hi havia un sagristà, dret i malforjat amb un vestit negre que li penjava i li feia plecs, amb un tabaquer de rapè a la mà esquerra, que se’l mirava. ¿Què vol aquest home?, va pensar K. ¿Es malfia de mi? ¿Vol una propina? Però el sagristà, quan es va veure remarcat per K., va assenyalar amb la mà dreta, entre dos dits de la qual tenia un pessic de rapè, vers alguna imprecisa direcció. El seu comportament era ben poc comprensible, i K. va esperar encara una estona, però el sagristà no parava d’assenyalar alguna cosa amb la mà i de reforçar aquella gesticulació amb caparrades. «I doncs, ¿què vol?», va preguntar K. en veu baixa, perquè en aquell indret no gosava cridar. Després es va treure el portamonedes de la butxaca i va passar per entremig dels bancs acostant-se a l’home. Però l’home va fer de seguida un moviment de refús amb la mà, va alçar les espatlles i es va allunyar amb una mena de coixesa. Amb una manera de caminar com aquella, un saltironeig coix i precipitat, K. provava quan era petit d’imitar l’anar a cavall. «Un vellet recaigut a la infància», va pensar K., «tot just si té prou enteniment per a fer de sagristà. Com s’atura quan jo m’aturo, i com aguaita si torno a caminar». Somrient, K. va seguir el vell per tota la nau lateral fins prop de l’altar major, i el vell no cessava d’assenyalar alguna cosa, però K. deliberadament no es va girar, perquè tot aquell assenyalar no tenia cap objecte sinó de fer-li perdre el rastre del vell. Però finalment ell mateix va renunciar a empaitar-lo, perquè no li volia fer massa por, i si l’italià al capdavall encara arribava, valdria més no tenir del tot esverada aquella aparició.

Quan va passar a la nau central per cercar l’indret on s’havia assegut i on havia deixat l’àlbum, va remarcar que en una pilastra, molt prop dels bancs del cor, hi havia una petita trona auxiliar, molt simple, de pedra llisa i pàl·lida. Era tan petita que de lluny semblava que fos només un nínxol encara buit, destinat a rebre l’estàtua d’algun sant. El predicador no hi hauria certament pogut fer més d’un pas enretirant-se de la barana. A més, la volta del baldaquí de pedra començava molt avall i pujava, cert que sense cap mena d’ornament, però fent una tal corba que un home d’una estatura mitjana no s’hi hauria pogut estar dret, i s’hauria hagut de decantar sempre damunt la barana. Tot plegat semblava determinat per turmentar el predicador, i era incomprensible què n’havien de fer, d’aquella trona, si disposaven de l’altra, gran i ornada amb tant d’art.

K. certament ni s’hauria fixat en aquella trona si dalt no hi hagués hagut una llàntia penjada, tal com és costum de posar poc abans d’un sermó. ¿En aquell moment, havien de predicar? ¿Amb l’església buida? K. es va mirar la graonada que se cenyia a la pilastra i pujava fins a la trona, tan petita que no semblava pas destinada a servir homes, sinó només a ornar la pilastra. Però sota la trona, i K. va somriure de sorpresa, hi havia realment el sacerdot que tenia la mà a la barana, preparat a pujar, i es mirava K. El sacerdot va fer un senyal lleu amb el cap, i K. es va senyar i es va inclinar, cosa que ja hauria hagut de fer abans. El sacerdot es va donar ell mateix una petita empenta i va pujar trona amunt amb uns passos curts i ràpids. ¿Realment estava per engegar un sermó? Potser el sagristà, després de tot, no havia perdut l’enteniment tant com semblava, i havia fet per maneres d’atiar K. vers el predicador, mesura que certament era d’allò més necessària dins aquella església buida. Ara, en algun lloc, davant una imatge de Maria, hi havia encara una vella que també hauria hagut d’acudir. I si hi havia d’haver un sermó, ¿per què no l’introduïen amb l’orgue? Però l’orgue romania mut i només espurnejava amb feblesa des de la tenebra de la seva gran alçària.

K. va pensar si no convenia que s’allunyés amb tota la pressa possible, perquè si no ho feia aquell mateix moment no hi havia pas perspectives de poder-ho fer durant el sermó; s’hauria de quedar mentre durés, ja es perdia massa temps de despatx; i d’esperar l’italià ja feia molt de temps que no en tenia cap obligació; es va mirar el rellotge i eren les onze. Però, ¿era possible que realment prediquessin? ¿Podia K. tot sol representar la comunitat sencera? ¿I com hauria anat, si ell fos un foraster que només es volia mirar l’església? Al fons, no era pas altra cosa. Era una ximpleria de pensar que poguessin fer sermons a les onze d’un dia feiner, amb un temps esgarrifós. El sacerdot —que era sense cap dubte un sacerdot, un jove de cara llisa i fosca— no devia pujar sinó per apagar la llàntia que havien encès equivocats.

Però no, el sacerdot va comprovar la llàntia i fins va roscar per allargar el ble i fer més llum, i després es va girar a poc a poc de cara a la barana i en va agafar amb les dues mans el caire cantellut. Es va estar una estona en aquella posició, i mirava tot al voltant sense bellugar el cap. K. havia anat reculant tot un llarg trajecte, i es va recolzar al primer banc de l’església. Amb uns ulls incerts va veure per algun lloc, que no va saber determinar precisament, el sagristà amb l’esquena corbada, que s’aclofava en pau com després d’una feina enllestida. Quin silenci que regnava llavors, dins la catedral! Però K. l’havia de torbar, perquè no tenia cap intenció de romandre, i si el deure del sacerdot era de predicar a una hora determinada sense tenir cap compte de les circumstàncies, ho podia fer ben bé i també se’n sortiria sense l’auxili de K., car la presència de K. certament no augmentaria l’efectivitat de la funció: K. es va posar doncs en marxa, va temptejar el banc amb les puntes dels peus, va arribar a l’ample passadís central i va caminar-hi sense cap destorb, si bé les lloses petaven sota el pas més lleuger, i les voltes hi feien un ressò feble però constant, que es propagava múltiple i regular. K. se sentia una mica abandonat allà al mig, quan, potser observat pel sacerdot, caminava entremig dels bancs buits, i la grandària de la catedral li semblava que atenyia just el límit d’allò que les persones poden encara suportar. Quan va arribar on abans havia segut, va agafar sense perdre temps l’àlbum que hi havia abandonat i se’l va endur. Ja deixava la zona dels bancs i s’acostava a l’espai lliure que hi havia d’allà fins a la porta, quan va sentir per primera vegada la veu del sacerdot. Una veu poderosa i ensinistrada. Com travessava la catedral, disposada a rebre-la! Però no va ser la comunitat allò que el sacerdot va invocar. Va ser del tot inequívoc i no hi havia escapador; va cridar: «Josef K.!».

K. es va aturar i va mirar a terra. De moment encara era lliure, podia encara continuar endavant i sortir per una de les tres portetes fosques, de fusta, que s’obrien no pas lluny d’on era. Només significaria que no havia entès la veu, o bé que sí que l’havia entesa però que no en volia fer cas. Però si es girava ja l’havien enxampat, car voldria dir la confessió que ho havia entès molt bé, que ell era realment el cridat, i que seguiria. Si el sacerdot hagués tornat a cridar, K. se n’hauria anat certament, però com que tot continuava callat per més que K. s’esperava, va acabar girant una mica el cap, perquè volia veure què feia el sacerdot. S’estava a la trona tranquil com abans, però es veia clarament que havia observat el gir del cap de K. Hauria estat un pueril joc de la cluca si aleshores K. no s’hagués girat del tot. Ho va fer, i un senyal del dit del sacerdot el va cridar a acostar-s’hi més. Com que aleshores tot es podia fer ja obertament, va córrer cap a la trona —i ho va fer també per curiositat i per mirar d’abreujar l’incident— amb uns llargs passos voladors. Es va aturar on hi havia els primers bancs, però al sacerdot li va semblar què la distància encara era massa grossa, i amb l’índex angulosament avall va assenyalar un indret davant mateix de la trona. K. va obeir també, i des d’aquell lloc havia de tirar el cap molt enrere per a veure encara el sacerdot. «Tu ets Josef K.», va dir el sacerdot, i va aixecar de la barana una mà, amb un moviment indeterminat. «Sí», va dir K., i va pensar en la franquesa amb què abans deia el seu nom, mentre que des de feia un cert temps li era un feix, i aleshores li sabien el nom persones que es trobava per primera vegada: que bonic que era per a un home de no veure’s conegut fins que ell mateix s’havia presentat! «T’acusen», va dir el sacerdot amb una veu més baixa que mai. «Sí», va dir K., «ja m’ho han fet saber». «Aleshores, tu ets qui jo cerco», va dir el sacerdot, «sóc el capellà de la presó». «Ah!», va dir K. «T’he fet venir aquí», va dir el capellà, «perquè t’havia de parlar». «No ho sabia», va dir K., «he vingut a mostrar la catedral a un italià». «Deixa’t de coses secundàries», va dir el sacerdot, «¿què hi tens, a la mà? ¿És un llibre de pregàries?». «No», va respondre K., «és un àlbum de les curiositats de la ciutat». «Fes-te’l caure de les mans», va dir el sacerdot. K. el va llençar tan violentament que es va obrir i amb els fulls doblegats va lliscar un bon tros per les lloses. «¿Que no saps que el teu procés va malament?», va preguntar el sacerdot. «A mi també m’ho sembla», va dir K., «he fet tots els esforços del món, però fins ara sense cap èxit. I encara no tinc el memorial enllestit». «¿Com t’imagines que acabarà?», va preguntar el sacerdot. «Abans em pensava que acabaria bé», va dir K., «però ara jo mateix en desespero sovint. No sé pas com acabarà. ¿Que ho saps, tu?». «No», va dir el clergue, «però em fa por que s’acabarà malament. Et consideren culpable. Potser el teu procés no pujarà mai enllà d’un tribunal de baixa categoria. Però de moment consideren que la teva culpa és demostrada». «Però culpable no ho sóc pas», va dir K., «és un error. ¿I de quina manera podria fer-se, que una persona fos culpable? Aquí tots som persones, l’una és com l’altra». «Això és veritat», va dir el sacerdot, «però és com acostumen a parlar els culpables». «¿Que també tens un prejudici contra mi?», va preguntar K. «No tinc cap prejudici contra tu», va dir el sacerdot. «T’ho agraeixo», va dir K., «però tots els altres que prenen part al procediment tenen un prejudici contra mi. Influeixen fins els imparcials. La meva posició es va fent cada vegada més difícil». «Interpretes malament els fets», va dir el sacerdot, «el judici no arriba tot d’un cop, i el procediment es transforma progressivament en un judici». «Ah, és així, doncs», va dir K., i va acotar el cap. «¿Què et proposes de fer immediatament, per al teu cas?», va preguntar el clergue. «Vull encara cercar ajut», va dir K., i va aixecar el cap per veure com el sacerdot ho jutjava, «hi ha encara certes possibilitats que no he aprofitat». «Cerques massa ajut d’altres», va dir el sacerdot desaprovador, «i sobretot amb les dones. ¿Que no veus que no és el veritable ajut?». «De vegades, i potser moltes vegades, et puc donar la raó», va dir K., «però no sempre. Les dones poden molt. Si jo arribés a convèncer algunes dones que conec de treballar totes juntes a favor meu, podria sortir-me’n. Sobretot amb aquest tribunal, que si fa no fa es compon només d’aixecafaldilles. Al jutge instructor, mostra-li una dona de lluny, i per ser-hi a temps és ben capaç de trepitjar la taula del tribunal i l’acusat mateix». El sacerdot va acotar el cap vers la barana, i aleshores va semblar que començava a oprimir-lo la volta de la trona. ¿Quin desastre de temps no devia fer fora? Ja no hi havia un dia tèrbol, hi havia una negra nit. Cap de les vidrieres policromes de la gran finestra no era capaç d’interrompre ni amb un espurneig la fosca del mur. I precisament llavors el sagristà va començar a apagar, l’un darrere l’altre, els ciris de l’altar major. «¿Que t’ho has pres malament?», va preguntar K. al sacerdot. «Potser no saps quina mena de tribunal serveixes». No va obtenir cap resposta. «T’ho he presentat només tal com jo ho he viscut», va dir K. Dalt va continuar el silenci. «No et volia ofendre», va dir K. Llavors, el sacerdot va llançar un gran crit, avall fins a K.: «I doncs, ¿que no hi veus ni dues passes endavant?». Havia cridat amb ira, però alhora com qui veu algú que cau i, perquè ell mateix s’espanta, crida sense cautela i sense voler.

Després, tots dos van callar llargament. Era segur que, dins la fosca que hi havia sota, el sacerdot no podia pas distingir K. amb precisió, mentre que, amb la llum de la llantieta, K. veia el sacerdot ben clar. ¿Per què no baixava de la trona? No havia fet cap sermó, sinó només unes quantes comunicacions a K., i encara, si les observava amb exactitud, segurament que li farien més dany que no servei. Però K. no posava gens en dubte la bona intenció del sacerdot, i no li semblava pas impossible que, si baixava, es posessin tots dos d’acord; no era pas impossible que ell en tragués consells decisius i acceptables, que potser no li dirien com influir el procés, sinó com deseixir-se’n, com fer-li la volta, com es podia viure fora del procés. La possibilitat bé devia existir; els darrers temps K. hi havia pensat sovint. Ara, si el sacerdot coneixia alguna tal possibilitat, qui sap si no la trairia quan algú li ho supliqués, encara que ell mateix pertanyia al tribunal i encara que, quan K. havia atacat el tribunal, ell s’havia constret el seu natural de dolça mena i havia llançat aquell gran crit contra K.

«¿No vols baixar?», va dir K. «No has de fer pas cap sermó. Vine aquí baix, amb mi». «Ara ja puc venir», va dir el clergue, i potser li sabia greu el seu crit. Mentre despenjava la llàntia del ganxo, va dir: «De primer, em calia un allunyament per a parlar amb tu. Si no ho faig així, em deixo influir amb massa facilitat i oblido qui serveixo».

K. el va esperar al peu de l’escaleta. Mentre baixava, i ja des d’un graó dels més alts, el sacerdot estenia la mà vers ell. «¿Que tens una mica de temps per a mi?», va preguntar K. «Tant de temps com et calgui», va dir el sacerdot, i va cedir a K. la llantieta, perquè la portés. Tampoc de prop no es perdia una certa solemnitat del seu natural. «Em tractes molt amicalment», va dir K., mentre es passejaven tots dos de tronc, amunt i avall per la fosca nau lateral. «Ets una excepció d’entre tots els qui pertanyen al tribunal. Et tinc més confiança que no en tinc en qualsevol altre d’ells, i tants com en conec. A tu et puc parlar amb franquesa». «No t’enganyis», va dir el sacerdot. «¿On doncs em podria enganyar?», va preguntar K. «Sobre el tribunal és on t’enganyes», va dir el sacerdot, «i d’aquest engany se’n parla als llibres d’introducció a la llei. Davant la llei, s’hi està un guarda de la porta. Hi arriba un home de pagès, i prega al guarda que el deixi entrar dins la llei. Però el guarda diu que ara no li pot concedir l’entrada. L’home s’hi repensa i pregunta si doncs podrà entrar més endavant. —És possible —diu el guarda—, però ara no—. Vist que la porta de la llei és oberta com sempre i que el guarda s’enretira a un costat, el pagès s’ajup per mirar endins, a través de la porta. Quan el guarda se n’adona, riu i diu: —Si tanta gana en tens, prova doncs d’entrar, encara que jo t’ho prohibeixo. Ara, fixa-t’hi bé: tinc força. I sóc només el més baix dels guardes. Però a l’entrada de cada sala hi ha guardes, i cadascun té més força que el d’abans. Només la vista del tercer, ni jo mateix ja no la puc suportar—. Tals dificultats, el pagès no se les esperava, i pensa que la llei hauria de ser accessible a tothom i sempre, però quan ara es mira millor el guarda, amb el seu capot de pells, el gran nas punxegut, la llarga, prima i negra barba tàrtara, decideix que val més d’esperar-se fins a obtenir el permís per entrar. El guarda li dóna un tamboret i el deixa seure al costat de la porta. Seu allà dies i anys. Fa moltes provatures perquè el deixin entrar, i cansa el guarda amb els seus precs. El guarda se l’escolta sovint i el sotmet a petits interrogatoris, li pregunta coses de la seva terra i moltes altres, però són preguntes fetes amb indiferència, com les que fan els grans senyors, i per concloure li diu sempre que encara no el pot deixar entrar. El pagès, que s’ha proveït molt bé per al seu viatge, ho esmerça tot, i fins les coses de més de valor, a subornar el guarda. Ben cert que el guarda ho accepta tot, però diu: —Només t’ho prenc perquè no et pensis que has omès res—. Durant molts d’anys, el pagès observa el guarda gairebé sense parar. Oblida els altres guardes, i li sembla que aquest primer és l’única trava per a l’entrada dins la llei. Els primers anys renega ben fort per la malastrugança, però després, quan es fa vell, només rondina entre dents. Es torna criatura, i com que amb tants anys de fixar-se en el guarda li ha arribat a conèixer fins les puces del coll de pells, suplica també a les puces que l’ajudin i que li mudin la disposició del porter. Ve un dia que la vista se li afebleix, i no sap si al seu voltant es va fent fosc o si només són els ulls que l’enganyen. Però aleshores distingeix dins la fosca una lluor mai apagada, que surt de la porta de la llei. Ja no viu gaire més temps. Abans de morir, tota l’experiència de tots aquells anys se li aplega dins el cap per formar una pregunta que encara no ha fet mai al guarda. Li fa un senyal, car ja no pot ni aixecar el cos, que se li torna ert. El guarda s’ha d’ajupir molt, perquè la diferència de l’estatura també ha augmentat molt, i no pas a favor del pagès. —¿Què vols que et digui encara? —li pregunta el guarda—, mai no en tens prou—. —I doncs —diu l’home—, si tothom vol arribar fins a la llei, ¿com és que tots aquests anys ningú sinó jo no ha demanat per entrar?— El porter s’adona que el pagès és al punt de la mort, i per tocar-li encara l’orella que es perd li clama amb una veuarra enorme: —Per aquí ningú més no podia entrar, perquè aquesta entrada no es destinava sinó a tu. Ara me’n vaig i la tanco—».

«O sigui que el guarda va enganyar el pagès», va dir K. de seguida, tot fascinat per aquell conte. «No corris massa», va dir el sacerdot, «no acceptis mai cap opinió d’altri sense examinar-la. Jo t’ho he contat ajustant-me literalment al text de la llei. De cap engany, no se’n diu res». «Però es veu ben clar», va dir K., «i la interpretació que tu mateix n’has fet de primer era l’encertada. El guarda no ha donat el missatge redemptor fins que no podia fer cap servei al pagès». «Abans ningú no li ho ha preguntat», va dir el sacerdot, «i pensa també que ell només era allà per guardar la porta, i aquest deure l’ha complert». «¿Com pots creure que ha complert el seu deure?», va preguntar K., «no l’ha complert pas. El seu deure era potser d’allunyar tots els estranys, però el pagès a qui l’entrada era destinada, aquell l’hauria hagut de deixar entrar». «No tens prou respecte pel text escrit, i canvies el relat», va dir el sacerdot. «Sobre l’entrada dins la llei, el relat conté dos aclariments importants del guarda, l’un al començament i l’altre al final. L’un passatge diu que ara no li pot concedir l’entrada, i l’altre diu: aquesta entrada no es destinava sinó a tu. Si entre aquests dos aclariments hi hagués cap contradicció, aleshores tu tindries raó, i el guarda hauria enganyat l’home. Però, de contradicció, no n’hi ha cap. Al contrari, el primer aclariment fins insinua el segon. Gairebé es podria dir que el guarda va traspassar el seu deure, del moment que va oferir al pagès la perspectiva d’una futura possibilitat d’entrar. Aquell dia no sembla pas que el seu deure fos sinó de barrar el pas a l’home, i de fet molts exegetes de l’escriptura s’esbalaeixen que el guarda deixés entendre res més, car sembla que estima l’exactitud i que vetlla severament per la seva funció. Durant molts anys no deixa el seu post i no tanca la porta fins que no hi ha res a fer, és plenament conscient de la importància del seu servei, car diu: tinc força; té respecte pels superiors, car diu: sóc només el més baix dels guardes; no és xerraire, car al llarg de tots els anys només posa, segons que ens és dit, preguntes fetes amb indiferència; no és venal, car d’un obsequi no en diu sinó: només t’ho prenc perquè no et pensis que has omès res, i en tot allò que toca el deure no es deixa ni ablanir ni enfuriar, car es diu que el pagès cansa el guarda amb els seus precs; i finalment la seva mateixa fesomia indica un caràcter pedant, amb el gran nas punxegut i la llarga, prima i negra barba tàrtara. ¿Pot mai cap porta tenir cap guarda més complidor? Ara, dins el guarda s’hi barregen d’altres trets de caràcter, molt favorables a qui demana per entrar, i que sigui com sigui fan comprensible com ha pogut traspassar una mica enllà del seu deure quan ha fet aquella al·lusió a una possibilitat futura. Car no es pot negar que és una mica simple d’esperit, i com a conseqüència una mica fatu. Si doncs les seves afirmacions que ell té força i que els altres guardes en tenen més, i que ni ell mateix no pot suportar de veure’ls, si doncs totes aquestes manifestacions poden ser justes en elles mateixes, hi ha encara la manera com les fa, i mirades així les manifestacions mostren com la simplicitat i la presumpció li han enterbolit l’enteniment. A propòsit d’això, els hermeneutes diuen: entendre justament un cas i agafar una falsa noció del mateix cas són dues coses que no s’exclouen pas completament. Al capdavall, però, s’ha de convenir que aquella simplicitat i aquella presumpció, per més que potser no es manifestin sinó en detalls insignificants, la veritat és que afebleixen la bona vigilància de l’entrada, que són esquerdes al caràcter del guarda. I encara s’hi afegeix que per tirat natural el guarda sembla que és cordial, que no sempre és del tot l’home de la seva funció. Ja des dels primers moments fa la facècia que invita el pagès a entrar, encara que expressament manté en vigència la seva prohibició, i després per exemple no l’allunya, sinó que li dóna, segons que es diu, un tamboret i el deixa seure al costat de la porta. La paciència amb què, mentre passen tots aquells anys, aguanta els precs del pagès, els petits interrogatoris, l’acceptació dels presents, la magnanimitat amb què permet que, al seu davant mateix, l’home renegui ben fort per la malastrugança que li ha barrat el pas amb aquell guarda, totes aquestes coses permeten d’inferir certs moviments de compassió. No tots els guardes haurien obrat així. I per acabar, quan el pagès fa un senyal al guarda, se li ajup encara molt avall, per oferir-li l’ocasió de fer la darrera pregunta. Només una lleugera impaciència, car el guarda s’adona prou bé que l’altre és al punt de la mort, s’expressa amb aquelles paraules: mai no en tens prou. Hi ha fins molts glossadors que van més enllà per aquest camí de la interpretació, i sostenen que aquests mots, mai no en tens prou, expressen una mena d’admiració cordial, si bé no pas del tot lliure de condescendència. En tot cas, mirada així, la figura del guarda pren un dibuix molt distint que tu no creies». «Tu coneixes la història més precisament que no jo, i de fa més temps», va dir K. Van callar una estona. Després K. va dir: «Així doncs, ¿tu creus que el pagès no va ser pas enganyat?». «No m’entenguis malament», va dir el sacerdot, «jo només et presento les opinions que han estat formades sobre el cas. Però no n’has de fer gaire cabal, de les opinions. L’escriptura és invariable, i sovint les opinions no expressen sinó la desesperació per aquest fet. Sobre aquell cas, hi ha fins una opinió segons la qual l’enganyat és el guarda de la porta». «És una opinió que du molt lluny», va dir K., «¿com es fonamenta?». «El fonament», va respondre el sacerdot, «parteix de la simplicitat del guarda. Diuen que no coneix l’interior de la llei, sinó només les quatre passes amunt i avall que ell ha de recórrer sempre davant la porta. Les concepcions que ell pugui tenir de l’interior, se les considera puerils, i se suposa que ell mateix té por d’allò amb què vol fer por al pagès. Fins en té més por que el pagès, perquè aquest no vol sinó entrar, fins quan ha sentit parlar dels terribles guardes de les portes de dins, mentre que el guarda no vol pas entrar, o almenys no se’ns en diu res. D’altres, ben cert, sostenen que ha d’haver estat dins, car alguna vegada l’havien de prendre al servei de la llei, i això no podia fer-se sinó dins. Però convé de replicar que segurament també podia ser nomenat guarda de la porta per mitjà d’una crida des de dins, i que en tot cas no pot mai haver entrat gaire endins, si ja no pot suportar ni de veure el tercer guarda. I, encara, no se’ns diu mai que durant tots aquells anys, tret de la remarca sobre el tercer porter, ell hagi referit res de dins. Podrien haver-li-ho prohibit, però tampoc no ha parlat de cap prohibició. De tot això, se’n dedueix que ell no sap res ni de l’aspecte ni del valor de res de dins, i que s’hi enganya. Però fins hi ha qui sosté que també s’enganya quant al pagès, perquè li és subordinat i no ho sap. Que el guarda tracta el pagès com un subordinat, es veu per moltes coses que encara deus recordar. Però que en realitat el subordinat és ell, es veu amb una claredat igual, segons l’opinió que ara t’exposo. En primer lloc, qui és fermat se subordina sempre a qui és lliure. Ara, l’home del camp és realment lliure, se’n pot anar on vulgui i només l’entrada dins la llei li és privada, i encara només la hi priva un de sol, el guarda. Si s’asseu al tamboret al costat de la porta i s’hi passa la vida, ho fa per lliure arbitri, i el text no parla de cap coerció. El guarda, en canvi, és fermat al seu post per la seva funció, no se’n pot allunyar enfora, i tot sembla indicar que tampoc no podria entrar dins encara que volgués. I més, que certament és un servidor de la llei, però que només la serveix per aquella entrada, o sigui que només per aquell home a qui l’entrada es destina exclusivament. Per aquesta raó també, doncs, li és subordinat. S’ha de suposar que molts anys, tota una vida d’home en certa manera, no ha fet sinó un servei buit, car el text diu que hi arriba un home, o sigui algú que ha viscut fins a una edat madura, i vol dir que el guarda es va haver d’esperar molt abans que el seu fi no fos complert, i es va haver d’esperar, precisament, tant com ho va voler l’home que va venir per lliure arbitri. Però també la fi del servei és determinada pel punt de la mort del pagès, i el guarda li és doncs subordinat fins a la fi. Ara, els glossadors insisteixen sempre que de tot això el guarda no sembla pas saber-ne res. Però no s’hi troba res d’estrany, car segons aquesta opinió el guarda és pres encara dins un engany molt més greu, un que toca el seu servei. Al final del text, parla de l’entrada i diu: ara me’n vaig i la tanco. Però al començament es diu que la porta de la llei és oberta com sempre, i sempre és doncs oberta, sempre, cosa que vol dir sense dependre del temps que viurà l’home a qui es destina, i el guarda no la podrà tancar mai. En aquest punt es divideixen les opinions, quant a saber si el guarda, amb l’anunci que tancarà la porta, només volia donar una resposta qualsevol, o bé insistir en la puntualitat amb què compleix els deures, o bé omplir el pagès de remordiment i de plany al darrer instant. Però molts concorden que el guarda és subordinat a l’altre home fins per l’abast del seu coneixement, almenys a la fi, car el pagès veu la lluor que surt de la porta de la llei, mentre que el guarda, donat el seu ofici, segurament que s’està d’esquena a la porta, i és un fet que no dóna pas cap mostra d’haver observat cap canvi». «Són bones raons», va dir K., que s’havia anat repetint a mitja veu certs passatges de l’explicació del sacerdot. «Són bones raons, i ara jo també crec que el guarda va enganyat. Però això no vol dir pas que renuncio a la meva opinió d’abans, perquè totes dues coincideixen en part. No és decisiu, si el guarda hi veu clar o si és enganyat. Jo dic que el pagès és enganyat. Si el guarda hi veu clar, se’n podria dubtar, però si el guarda s’enganya, aleshores el seu engany s’ha de transmetre per força al pagès. Ben cert que el guarda no vol enganyar, però és tan pobre d’enteniment que de seguida l’haurien d’expulsar del servei. Has de considerar que l’engany en què està el guarda no li fa cap mal, però que el pagès en rep mil danys». «Aquí et topes amb una contraopinió», va dir el sacerdot. «Molts, en efecte, diuen que la història no dóna a ningú cap dret de jutjar el guarda. Com sigui que ens pugui semblar a nosaltres, ell és tanmateix un servidor de la llei, i pertany doncs a la llei, i és enllà doncs dels judicis humans. Ni tampoc s’ha de creure pas que el guarda és subordinat al pagès. El fet de trobar-se fermat pel propi servei, ni que només sigui a l’entrada de la llei, és incomparablement més alt que no el fet de viure lliure al món. El pagès només arriba a la llei, el guarda ja hi és. La llei mateixa l’ha pres al seu servei, i dubtar de la seva dignitat voldria dir dubtar de la llei». «Amb aquesta opinió sí que no hi estic d’acord», va dir K. brandant el cap, «car si l’acceptem hem de creure que és veritat tot allò que el guarda diu. Però que això no és possible, tu mateix ho has raonat amb tot el detall». «No», va dir el sacerdot, «no cal pas creure que tot és veritat, només cal creure que tot és necessari». «Quina opinió més aflictiva!», va dir K., «la mentida se’ns torna l’ordre del món».

K. ho va dir en un to de conclusió, però no era pas el seu judici definitiu. Es trobava massa cansat per a veure en perspectiva totes les conseqüències de l’apòleg, i aquest el portava, per línies de pensament que no li eren acostumades, fins a coses irreals, més apropiades per al diàleg entre funcionaris del tribunal, que no pas per a ell. Aquell conte tan simple s’havia tornat informe, i ell se’n volia desempallegar. El sacerdot, que llavors mostrava molta delicadesa de sentiments, ho va consentir i va acollir sense comentaris l’observació de K., encara que certament no coincidia amb la seva pròpia opinió.

Van caminar una estona callats, i K. s’acostava tant com podia al sacerdot, sense saber per on anaven. La llàntia que portava s’havia apagat feia temps. Un moment, davant seu mateix, l’estàtua de plata d’un sant va lluir només amb la lluor de la plata, i de seguida es va tornar a fondre dins la fosca. Per no dependre del tot del sacerdot, K. li va preguntar: «¿Que som prop del portal major, ara?». «No», va dir el sacerdot, «en som molt lluny. ¿Que ja te’n vols anar?». K. no hi havia pensat precisament aleshores, però de seguida va dir: «Sí, és clar que me n’he d’anar. Sóc l’apoderat d’un banc, m’esperen, i només he vingut per ensenyar la catedral a un estranger amb qui tenim relacions de negocis». «Bé», va dir el sacerdot, i li va donar la mà, «vés-te’n doncs». «Però és que a les fosques no sé trobar el camí tot sol», va dir K. «Vés a l’esquerra fins a la paret», va dir el sacerdot, «i després segueix la paret sense separar-te’n, i trobaràs una sortida». Quan el sacerdot ja s’havia allunyat unes quantes passes, K. va cridar encara molt fort: «Per favor, espera’t!». «M’espero»; va dir el sacerdot. «¿Que no vols res més de mi?», va preguntar K. «No», va dir el sacerdot. «Abans eres tan cordial amb mi», va dir K., «i m’ho has aclarit tot, però ara em deixes anar com si no volguessis saber res de mi». «Però te n’has d’anar», va dir el sacerdot. «Sí», va dir K., «comprèn-ho». «Comprèn tu primer qui sóc jo», va dir el sacerdot. «Ets el capellà de la presó», va dir K., i es va acostar més al sacerdot, car el seu immediat retorn al banc no era pas tan necessari com ho havia representat, i podia molt bé quedar-se encara. «Vol dir que pertanyo al tribunal», va dir el sacerdot. «¿Què doncs n’he de voler saber, de tu? El tribunal no vol saber res de tu. T’agafa quan véns i et deixa anar quan te’n vas».





FI


El vespre de la vigília del seu trenta-unè aniversari —era pels volts de les nou, l’hora del silenci pels carrers—, dos senyors van arribar on K. vivia. Amb levites, pàl·lids i grassos, amb uns copaltes que aparentment no podien perdre la vertical. Van fer una petita cerimònia per qui passaria primer la porta del pis, i la mateixa cerimònia es va repetir, traduïda a dimensions més vastes, davant la porta de la cambra de K. Sense que la visita li hagués estat anunciada, K. s’havia vestit també de negre i seia en una butaca vora la porta, posant-se a poc a poc uns guants nous que se li emmotllaven estretament als dits, en l’actitud en què esperem uns hostes. Es va posar dret de seguida i es va mirar els senyors amb curiositat. «¿Són, doncs, vostès els destinats per a mi?», va preguntar. Els senyors van fer que sí amb el cap i, amb els copaltes que tenien a la mà, cadascun d’ells va mostrar l’altre. K. es va confessar que esperava una altra mena de visita. Es va acostar a la finestra i va mirar una vegada més el carrer fosc. A l’altra banda del carrer, també gairebé totes les finestres ja eren fosques, i moltes tenien les persianes abaixades. En una finestra il·luminada, davant per davant mateix, uns infants petits jugaven plegats darrere una reixa i, encara incapaços de moure’s d’un indret, se cercaven els uns als altres amb les manetes per palpar-se. «Uns vells actors de mala mort, vet aquí el que m’envien», es va dir K., i va mirar tot al voltant per convèncer-se’n encara més. «Em volen enllestir a baix preu». K. se’ls va girar sobtadament i els va preguntar: «¿A quin teatre treballen?». «Teatre?», va preguntar l’un dels senyors a l’altre, demanant-li consell amb un espasme del racó de la boca. L’altre feia el posat d’un mut que lluita amb el seu organisme revés. «No estan preparats perquè els facin preguntes», es va dir K., i va anar a cercar el barret.

A l’escala, aquells senyors ja se li volien penjar l’un a cada banda, però K. els va dir: «Fins que siguem al carrer, que no estic pas malalt». Però encara no van passar la porta que ja se li hi van penjar, i d’una manera com K. no havia anat mai amb cap altra persona. Amb les espatlles estrenyien per darrere les d’ell, i en comptes de plegar els braços els feien servir per a cargolar-los al volt dels de K. tan llargs com eren, i per sota estrenyien les mans de K. amb una engrapada professional, entrenada, irresistible. K. caminava tot dret entremig d’ells dos, i entre tots tres formaven una unitat tan gran que, si n’haguessin fet caure un, els haurien haguts de fer caure tots tres. Era una unitat com només sembla que la pugui formar la matèria sense vida.

Sota els fanals, K. provava sovint, per molt difícil que fos per culpa d’aquell estrenyiment comú, de veure els seus acompanyants amb més claredat que no havia estat possible dins la penombra de la seva cambra. «Potser són tenors», va pensar, veient-los el greixós sotabarba doble. Li va fer fàstic de mirar com duien les cares netes. Es veia literalment la mà que les havia rentades, que se’ls havia ficat per les comissures dels ulls, que els havia fregat el llavi superior, que els havia gratat les arrugues del sotabarba.

Quan K. es va fixar en allò, es va aturar, i els altres, doncs, es van aturar també. Eren a la vora d’una plaça oberta, despoblada, ornada amb jardineria. «Per què són precisament vostès qui han estat tramesos!», va cridar més que no va preguntar. Pel que semblava, els dos senyors no sabien pas què respondre, i s’esperaven deixant penjar el braç lliure, com infermers quan el malalt vol reposar. «No aniré més endavant», va dir K. per fer una provatura. Als altres, llavors no els calia pas respondre, i n’hi havia prou que no afluixessin la grapa i que provessin d’alçar K. i d’endur-se’l, però K. s’hi va resistir. «Després ja no em caldrà disposar de gaire força, l’esmerçaré tota ara», va pensar. Es va recordar de les mosques, i de com s’arrenquen les potetes quan proven de fugir del paper envescat. «Aquests senyors tindran molta feina».

Aleshores, davant ells, pujant fins a la plaça per una escaleta que venia d’un carreró molt enfonsat, va aparèixer la senyoreta Bürstner. No era pas segur que fos ella, si bé la semblança era molt gran. Però K. tampoc no tenia pas cap interès a saber si era decididament la senyoreta Bürstner. Només que la futilitat de la seva pròpia resistència se li va fer conscient de seguida. No hi havia res d’heroic si es resistia, si posava destorbs a aquells senyors, si defensant-se provava de fruir encara la darrera aparença de la vida. Es va posar a caminar, i de l’alegria que va donar als dos senyors, una part se li’n va encomanar a ell mateix. Li deixaven aleshores determinar la direcció per on anirien, i ell la determinava seguint el camí que la senyoreta havia seguit davant seu, no pas perquè s’hi volgués ajuntar, no pas perquè la volgués veure tant de temps com podria, sinó simplement per no oblidar l’avís que ella representava per a ell. «L’única cosa que ara puc fer», es va dir, i la uniformitat de les passes seves amb les passes dels altres dos confirmava el seu pensament, «l’única cosa que ara puc fer és conservar fins a la fi l’enteniment que discerneix amb calma. Sempre he volgut grapejar el món amb vint mans alhora, i encara amb una finalitat injustificable. No era just. ¿I he de demostrar ara que ni tan solament un procés d’un any no m’ha pogut ensenyar res? ¿Me n’he d’anar com un curt de gambals? ¿M’han de poder dir que al començament del procés el volia acabar, i que ara que s’acaba el vull tornar a començar? No vull que diguin això. Estic agraït que per a seguir aquest camí m’hagin donat la companyia d’aquests senyors muts i sense enteniment, i que m’hagin deixat al meu càrrec de dir-me les coses necessàries».

Mentrestant, la senyoreta havia tombat per un carreró transversal, però K. ja se’n podia estar i es va abandonar als seus acompanyants. Tots tres amb un perfecte acord van travessar un pont sota la llum de la lluna, i a cada petit moviment que feia K. els altres dos s’hi conformaven, i, quan va tombar una mica cap a la barana, també ells s’hi van encaminar amb un canvi franc de front. L’aigua, que lluïa i s’esgarrifava, a la llum de la lluna, es dividia a banda i banda d’una illeta on, com premudes, s’amuntegaven masses de fullatge d’arbres i d’arbusts. Entremig, aleshores invisibles, hi passaven camins de grava, amb uns bancs còmodes on K. s’havia estirat i s’havia ajagut molts estius. «No em volia pas aturar», va dir als seus acompanyants, avergonyit per l’amabilitat amb què el seguien. Va semblar com si, a l’esquena de K., l’un d’ells fes a l’altre un lleuger retret per l’atur equivocat, i després van continuar endavant.

Van passar per uns quants carrerons que s’enfilaven fent molt de pendent, i de tant en tant trobaven policies que s’estaven immòbils o que passaven. L’un, amb un bigoti espès i amb la mà posada al pom del sabre, es va acostar intencionadament en aquell grup que no deixava d’ésser suspecte. Els dos senyors es van aturar, el policia ja semblava que obria la boca, però K. va tirar endavant amb energia i va fer seguir els altres dos. Tot sovint es girava amb cautela per si el policia no els seguia, però al moment que una cantonada els va separar del policia, K. va arrencar a córrer, i encara que esbufegaven molt els dos senyors van haver de córrer també.

Així van arribar ben aviat enfora de la ciutat, que per aquella direcció s’ajuntava amb els camps gairebé sense transició. Una petita pedrera, deserta i abandonada, era prop d’una casa encara del tot urbana. Allà es van aturar els dos senyors, fos que l’indret hagués estat des de bon principi la destinació, fos que es trobessin massa rebentats per a córrer més. Aleshores van deixar anar K., i ell es va esperar mut. Els altres dos es van treure els copaltes i, mentre examinaven la pedrera, es van eixugar amb el mocador de butxaca la suor del front. Pertot arreu s’estenia el clar de lluna, amb la seva naturalitat i el seu repòs, que no han estat concedits a cap altra mena de llum.

Després d’un intercanvi de cortesies sobre qui havia d’executar les tasques vinents —semblava que els dos senyors havien rebut la comanda indivisament—, l’un d’ells es va acostar a K. i li va treure la jaqueta, l’armilla i finalment la camisa. K, es va estremir sense voler, i aleshores el senyor li va donar a l’esquena un lleuger cop de mà tranquil·litzador. Després va plegar les peces de roba amb molta cura, com si fossin coses que encara havien de fer servei, si bé potser no immediatament. Per no exposar K. sense moviment a l’aire de la nit, que no deixava de refrescar, el va agafar per sota el braç i es van passejar una mica amunt i avall, mentre l’altre senyor cercava per la pedrera un indret convenient. Quan el va trobar va fer un senyal, i el que era amb K. l’hi va menar. Era prop del penya-segat, i a terra hi havia un roc desprès. Els dos senyors van ajeure K. per terra, el van repenjar al roc i li van encaixar el cap al pla de dalt del mateix roc. Encara que s’esforçaven molt a treballar bé, i encara que ell presentava tota la docilitat, la posició de K. era molt forçada i molt increïble. Per això, l’un senyor va pregar a l’altre que per una estona li deixés a ell tot sol l’acomodament de K., però les coses no van pas anar millor. Finalment van deixar K. en una posició que no era ni tan solament la millor de totes les que havien assolit. Llavors l’un d’ells es va descordar la levita, i d’una beina que li penjava d’un cinturó al voltant de l’armilla va treure un ganivet de carnisser, llarg i estret i esmolat per dos fils, el va alçar amunt i en va comprovar el tall a la llum. Altre cop van començar les cerimònies repugnants, l’un va donar el ganivet a l’altre per damunt de K., l’altre l’hi va tornar també per damunt de K. Aleshores K. va comprendre amb tota la claredat que el seu deure hauria estat d’agafar ell mateix el ganivet, mentre li planava pel damunt passant de l’una mà a l’altra, i d’enfonsar-se’l. Però no ho va fer, i només va girar el coll encara lliure i va mirar al voltant. No era del tot capaç de fer un bon paper i de descansar els funcionaris de tota la feina, però la responsabilitat d’aquell darrer mancament la tenia qui li havia pres la resta de la força que li hauria calgut. Els ulls se li van clavar en el darrer pis de la casa que hi havia prop de la pedrera. Com s’expandeix una flama, s’hi van obrir de bat a bat els finestrons d’una finestra, i una persona, feble i prima pel fet de ser tan lluny i tan amunt, es va decantar molt endavant tota brusca, i va estirar els braços més endavant encara. ¿Qui era? ¿Un amic? ¿Una bona persona? ¿Algú que es compadia? ¿Algú que volia ajudar? ¿Era un de sol? ¿Eren tots plegats? ¿Hi havia encara cap ajut? ¿Hi havia encara cap objecció que havien oblidat de fer? És clar que n’hi havia. La lògica és certament incommovible, però a un home que vol viure no li oposa cap resistència. ¿On era el jutge que ell no havia vist mai? ¿On era el tribunal suprem fins al qual no havia arribat mai? Va aixecar la mà i va separar tots cinc dits.

Però ja les mans de l’un dels senyors eren a la gola de K., mentre que l’altre li clavava el ganivet molt fondament dins el cor i el feia girar allà dins dues vegades. Amb els ulls que se li desfeien K. va veure encara com els dos senyors, molt prop de la seva cara, amb la galta de l’un tocant la de l’altre, observaven la decisió. «Com un gos!», va dir, i era com si la vergonya li hagués de sobreviure.





APÈNDIX


UN SOMNI

Josef K. va somniar:

Feia un dia molt bo i K. va sortir a passejar. Però encara no havia fet quatre passes que ja es va trobar dins el cementiri. Hi havia camins que serpejaven d’una manera molt artificial i molt poc pràctica, però ell lliscava damunt un d’aquells camins com per una aigua que se l’enduia, amb un balanceig inalterable. Ja de lluny va remarcar el turonet d’una tomba recent, davant la qual es volia aturar. Aquell túmul el fascinava gairebé, i li semblava que no s’hi podia acostar prou de pressa. Però moltes vegades ni tan solament veia el túmul, car l’hi amagaven unes banderes que es cargolaven i que espetegaven les unes contra les altres amb molta força; no es veien els banderers, però feia l’efecte que allà hi regnava una gran jubilació.

Mentre encara tenia els ulls fixats a la llunyania, de sobte va veure aquell mateix túmul a la vora del camí, allà per on ell passava, i ja quasi l’havia deixat enrere. Va saltar de pressa cap a l’herba. Però com que el camí continuava esmunyint-se veloç sota el peu que saltava, va perdre l’equilibri i va caure de genollons, davant mateix del túmul. Dos homes s’estaven darrere la tomba i aixecaven enlaire una pedra tombal; encara no va aparèixer K., que aquells dos van deixar caure la làpida amb un cop a terra, i s’hi va clavar i fixar amb tota fermesa. De seguida, de darrere un arbust en va sortir un tercer home, i K. va conèixer que era un artista. Només anava vestit amb uns pantalons i amb una camisa mal cordada, amb una boina de vellut al cap, i a la mà hi portava un llapis ordinari amb el qual, mentre s’acostava, ja dibuixava figures a l’aire.

Amb aquell llapis mateix es va posar a treballar la pedra; la làpida era molt alta i no li calia pas ajupir-se, però sí que s’havia de decantar endavant, perquè el túmul, que no volia trepitjar, el separava de la pedra. S’estava doncs de puntetes i amb la mà esquerra es repenjava a la cara de la làpida. Gràcies a una manera d’operar particularment traçuda, arribava a traçar lletres daurades amb aquell llapis ordinari. Va escriure: «Aquí reposa…». Cada lletra era pura i bella, incisa profundament, i d’or perfecte. Però, un cop escrits aquells dos mots, es va girar enrere i va mirar K. Molt encuriosit pel progrés de la inscripció, K. no va fer a penes cap cas de l’home, i no es mirava sinó la pedra. De fet, l’home es va posar a reprendre la inscripció, però no podia continuar endavant, hi havia alguna nosa, i va deixar penjar el llapis i es va girar altre cop a mirar-se K. Llavors K. també es va mirar l’artista i va veure que es trobava molt perplex, però no hauria pogut dir per quina causa. Tota l’animació d’abans havia desaparegut. El mateix K. se’n va trobar perplex; van bescanviar mirades esmaperdudes; hi havia algun odiós malentès que ningú no podia resoldre. En mala hora, llavors es va posar a tocar una campaneta de la capella del cementiri, però l’artista va gesticular amb la mà alçada i la campana va callar. Uns quants instants després hi va tornar, però molt baixet, i es va interrompre, de seguida sense que calgués exigir-ho; era com si només hagués volgut assajar el seu propi so. K. se sentia inconsolable davant la malastrugança de l’artista, i es va posar a plorar i va sanglotar llargament dins les mans amb què es premia la cara. L’artista es va esperar fins que va veure K. una mica calmat, i després, com que no trobava cap altra sortida, es va decidir a tornar a escriure. La primera ratlleta que va fer va representar per a K. una salvació, però es veia clar que l’artista només se n’havia sortit lluitant contra la més extremada resistència; i el traç no tenia ja tanta bellesa com abans, semblava sobretot que mancava l’or, i la ratlla s’arrossegava pàl·lida i incerta, però la lletra es tornava molt grossa. Era una J, i ja faltava poc per a acabar-la, quan l’artista va donar un cop de peu al túmul amb tanta força que la terra va volar molt amunt, tot al voltant. Per fi K. el va entendre, i ja no hi era a temps a dissuadir-lo amb precs. Amb tots deu dits, K. va cavar la terra, que ben poca resistència oferia; tot semblava preparat; només per l’aparença havien aixecat una prima crosta de terra, i sota s’hi obria, amb les parets en pendent, un gran clot dins el qual K. es va enfonsar, mentre un corrent suau el girava perquè caigués d’esquena. Però mentre ell, a sota, dreçant encara el cap tant com podia, era ja xuclat per la fondària impenetrable, a dalt el seu nom s’alzinava, ornat amb opulència, damunt la pedra.

Encantat amb aquell espectacle, es va despertar.

CAP A CASA D’ELSA

Un dia, quan era a punt de sortir del despatx, K. va ser cridat al telèfon i se li va exigir que comparegués de seguida a l’oficina del tribunal. El van prevenir contra la desobediència. Les seves inaudites remarques en el sentit que els interrogatoris eren inútils, que no donaven cap resultat ni en podien donar mai cap, que no hi acudiria mai més, que no faria cap cas de les citacions per escrit o per telèfon i que engegaria els missatgers escales avall —totes aquelles remarques havien estat protocol·litzades i li havien fet ja molt de mal. ¿Per què doncs no es volia conformar? ¿És que tothom no es fatigava, sense cap consideració del temps i de les despeses, a posar ordre dins el seu cas tan complicat? ¿És que ell volia fer nosa per mera tossuderia, i provocar les mesures violentes que fins aquell moment li havien estat estalviades? La citació d’aquell dia era una provatura última. Ell podia fer el que volia, però havia de pensar que l’alt tribunal no es podia deixar burlar així com així.

Ara, K. havia anunciat a Elsa la seva visita per aquell mateix vespre, i només per aquesta raó ja no podia comparèixer al tribunal; li donava una alegria de poder justificar d’aquella manera la seva manca de compareixença, si bé naturalment mai no faria cap ús d’aquella justificació, i el més probable era que tampoc no hauria pas acudit davant el tribunal, encara que per aquell vespre no hagués tingut ni la mínima obligació d’altra banda. Fos com fos, se sentia amb una plena consciència del seu bon dret quan va preguntar per telèfon què passaria si no es presentava. «Sabrem on trobar-lo», va ser la resposta. «¿I rebré cap càstig, si no m’he presentat voluntàriament?», va preguntar K., i somreia esperant què sentiria. «No», va ser la resposta. «Esplèndid», va dir K., «i doncs ¿quin motiu podria haver-hi, que m’induís a obrar en conseqüència de la citació d’avui?». «No és costum que ningú exciti contra ell mateix els mitjans del poder del tribunal», va dir la veu que s’anava afeblint i finalment es va apagar. Mentre s’allunyava de l’aparell, K. va pensar: això sí que és imprudent, que ningú no ho faci, car al capdavall hem de provar de conèixer els mitjans del poder.

Sense vacil·lar, es va fer portar cap a casa d’Elsa. Còmodament repapat en un angle del cotxe, amb les mans a les butxaques de l’abric —perquè començava a refrescar—, es mirava els carrers animats. Amb una certa satisfacció pensava que el tribunal, si realment celebrava una sessió, topava amb dificultats no pas petites, i tot per culpa d’ell. No s’havia pronunciat definidament quant a si compareixeria o no; el jutge s’esperava doncs, potser fins i tot hi havia tota una assemblea esperant-se, i, per a la màxima decepció de la galeria, K. fóra l’únic a no aparèixer. No desviat pel tribunal, ell anava en cotxe allà on volia anar. Es va sentir un instant incert si, per distracció, no hauria pas donat al cotxer l’adreça del tribunal, i li va donar a crits l’adreça d’Elsa; el cotxer va assentir a caparrades, perquè no li n’havien donada cap altra. Des d’aquell moment, K. va anar oblidant cada vegada més el tribunal, i els pensaments dels afers del banc el van començar a omplir del tot, com als temps passats.

PARTENÇA

Un dia de sobte, dinant, se li va acudir que tenia ganes de visitar la seva mare. Eren les acaballes de la primavera, i les del tercer any d’ençà que no l’havia vista. Quan es van separar, la mare l’havia pregat que anés a passar amb ella tots els aniversaris, els d’ell, i no tan solament ell de primer havia superat molts obstacles a fi d’accedir a aquell prec, sinó que encara li havia promès d’anar-hi cada any, però ja en feia dos que no complia la promesa. Aquell dia doncs va decidir de no esperar fins al seu aniversari, encara que només hi mancaven un parell de setmanes, sinó de partir de seguida. Certament, es deia que no hi havia cap motiu especial per a anar-hi precisament aleshores; tot el contrari, les noves que ell rebia regularment cada dos mesos d’un cosí que era comerciant a la vila on vivia la mare, i que administrava els diners que ella rebia de K., eren més tranquil·litzadores que mai. Ben segur que la seva mare anava perdent la vista, però allò K., previngut pel metge, s’ho esperava des de feia anys, i a l’inrevés l’estat de salut general havia millorat, i moltes xacres de la vellesa havien retrocedit en comptes d’augmentar, o en tot cas ella no es planyia tant. Segons el parer del cosí, allò podia ser un resultat del fet que els darrers anys —i quan la visitava K. ja n’havia remarcat, gairebé amb repugnància, uns indicis lleugers— ella s’havia tornat desmesuradament beata. El cosí, en una carta, descrivia molt plàsticament com aquella vella, que abans només s’arrossegava amb molts treballs, ara caminava tota lleugera repenjant-se-li al braç, quan els diumenges el cosí la duia a l’església. I, el cosí, K. bé se l’havia de creure, perquè en general era un home poruc i més aviat exagerava les males noves que no pas les bones.

Però fos com fos, aquella vegada K. s’havia decidit a fer el viatge. Els darrers temps, juntament amb altres trets poc satisfactoris, havia hagut de constatar que en ell hi havia una certa pietat de si mateix, un quasi irresistible balanç a deixar-se anar a tots els seus desigs. Ara, en aquell cas un tal vici servia almenys un fi de bé.

Va guaitar per la finestra mentre provava d’organitzar-se una mica els pensaments, i després va fer desparar la taula i va trametre l’ordenança a casa de la senyora Grubach per anunciar el seu viatge i perquè li portés la cartera de mà on la senyora Grubach podia ficar els objectes que ella mateixa jutgés necessaris. Va cridar el senyor Kühne i li va donar algunes instruccions comercials per al temps que ell seria fora, i aquell dia gairebé no es va irritar si el senyor Kühne, amb una grosseria que ja se li havia tornat costum, s’escoltava les instruccions amb la cara girada de costat, com si ell sabés molt bé què li tocava de fer i només per cerimònia tolerés aquell dictat d’instruccions. Finalment, K. es va presentar davant el director. Quan li va demanar dos dies de llicència per anar a veure la seva mare, el director va preguntar naturalment si la mare no estava pas malalta. «No», va dir K., sense cap altra explicació. S’estava dret al mig del despatx, amb les mans a l’esquena. Amb el front corrugat, reflexionava. ¿No hauria pas precipitat massa els preparatius del viatge? ¿No hauria valgut més quedar-se? ¿Què hi anava a fer? ¿Se’n volia anar per sentimentalisme? ¿I, per sentimentalisme potser, deixar-se perdre alguna cosa d’important allà mateix, una ocasió d’intervenir, com se’n podien presentar cada dia i cada hora, aleshores que el procés havia reposat en aparença des de feia setmanes, i es pot dir que no n’havia rebut cap informació? I bé podria ser que la seva aparició esverés la vella, cosa que ell naturalment no es proposava pas, però que podia molt bé esdevenir-se contra la seva voluntat, perquè aquells temps moltes coses s’esdevenien contra la seva voluntat. I finalment, la seva mare no manifestava cap desig de veure’l. Abans, a les cartes del cosí es repetien regularment les invitacions urgents de la mare, però feia temps que no n’hi havia cap. Era doncs cosa clara que no hi anava per amor de la mare. Però si hi anava amb alguna esperança pel compte d’ell mateix, era un ximple perfecte, i tot s’acabaria amb una desesperació que seria el sou adequat a la seva ximpleria. Però com si tots aquells dubtes no fossin els seus propis, sinó que d’altres persones provessin d’insinuar-los-hi, se’n va literalment despertar i va romandre decidit a partir. Mentrestant el director, per casualitat o, cosa més probable, per una particular delicadesa envers K., s’havia decantat a llegir un diari, però finalment va alçar els ulls, es va aixecar per estrènyer la mà de K. i li va desitjar un bon viatge sense fer-li cap altra pregunta.

Després K., passejant-se amunt i avall pel seu despatx, es va haver d’esperar encara que tornés l’ordenança, va allunyar sense gairebé obrir la boca el vice-director que va entrar més d’una vegada a informar-se del motiu del viatge, i quan finalment va tenir la cartera va fer via escales avall, cap al cotxe que ja li havien encarregat. Quan baixava les escales, al capdamunt hi va aparèixer encara al darrer instant l’empleat Kullich, portant a la mà una carta començada per a la qual era evident que volia demanar indicacions a K. I si bé K. li va fer amb la mà un senyal que no el destorbés, tota la bestiesa que hi havia dins aquell caparrot ros va entendre malament el senyal, i l’home es va precipitar darrere K., agitant el paper i corrent amb uns salts on li anava el perill de la vida. K. s’hi va irritar tant que, quan Kullich el va aconseguir a l’escalinata exterior, li va prendre la carta de la mà i la hi va estripar. Ja dins el cotxe, K. es va girar, i Kullich, que segurament ni havia arribat a capir el seu error, s’estava encara al mateix indret i mirava com el cotxe s’allunyava, mentre que al seu costat el porter es treia la gorra i saludava amb una inclinació reverent. K. era doncs encara un dels empleats superiors del banc, i si ell mateix hagués volgut negar-ho, el porter l’hauria rebatut. I la seva mare, per molt que tothom li ho corregís, es creia que era el director del banc, i això des de ja feia anys. En l’estima de la vella, ell no baixaria, per molts altres danys que la seva reputació hagués ja sofert. Potser era un bon senyal, si just abans de la partença ell s’havia convençut que, tractant precisament amb un empleat que tenia lligams amb el tribunal, encara li podia prendre una carta i esquinçar-la sense que les mans li’n cremessin. [Però allò que més li hauria agradat de fer, tanmateix no ho havia pogut fer: clavar dos bons cops de puny a les galtes blanques i rodones de Kullich. D’altra banda, és evidentment una bona cosa que no ho pugui fer, perquè K. odia Kullich i no pas solament Kullich, sinó també Rabensteiner i Kaminer. Ell es pensa que els ha odiats de sempre, que si bé no s’hi havia fixat fins que li van aparèixer a la cambra de la senyoreta Bürstner, el seu odi és tanmateix més antic. I els darrers temps K. sofreix gairebé d’aquest odi, perquè no el pot satisfer: és tan difícil d’arribar fins tan avall, ara són els empleats més baixos, tots tres del tot infraestimables, i no avançaran pas si no és per la pressió de molts anys de servei, i encara més a poc a poc que ningú. És doncs si fa no fa impossible de posar-los obstacles que els barrin el pas: cap obstacle posat per la mà d’altri no pot ser tan gros com la bestiesa de Kullich, la dropada de Rabensteiner i la llefiscosa servilitat de Kaminer. L’únic que es podria emprendre contra ells fóra d’ocasionar-los el comiat, i fóra molt fàcil; amb quatre paraules de K. davant el director n’hi hauria prou, però fins a això K. no gosa arribar-hi. Potser ho faria si el vice-director, que obertament o d’amagat prefereix tota cosa odiada per K., s’hagués de posar a favor d’aquells tres, però és notable que en aquell cas el vice-director fa una excepció, i allò que vol K. ho vol ell.]

EL FISCAL

No obstant tota la coneixença de les persones i l’experiència del món guanyades per K. gràcies al seu llarg període de treball al banc, aquella tertúlia de què formava part regularment li semblava encara mereixedora d’una extraordinària consideració, i mai no es negava a si mateix que per ell era un gran honor de pertànyer a una tal societat. Es componia quasi exclusivament de jutges, de fiscals i d’advocats, i també hi eren tolerats uns quants funcionaris molt joves i passants d’advocat, però s’asseien tot al capdavall de la taula i només podien barrejar-se en les discussions quan se’ls feien preguntes expresses. Aquestes preguntes, però, no tenien generalment cap altre fi sinó de divertir la reunió, i sobretot el fiscal Hasterer, que era habitualment el veí de K., era molt aficionat a avergonyir els joves per aquell procediment. Quan aplanava al mig de la taula una manarra molt peluda i es girava cap a la punta d’avall, tothom parava de seguida l’orella. I quan un dels d’allà baix es feia càrrec d’una pregunta però ni sabia desxifrar-la, o bé es mirava pensarosament la seva cervesa, o bé en comptes de parlar no feia sinó bellugar les barres i remugar, o bé —i això era ben bé el pitjor— amb un irreprimible flux de barboteig defensava un parer fals o indocumentat, aleshores els senyors vells es remenaven somrients a la cadira, i semblava que la vida començava aleshores a fer-se’ls simpàtica. Les converses realment serioses i professionals, se les reservaven per a ells.

K. havia estat introduït en aquella societat per un advocat, l’assessor jurídic del banc. Durant una temporada, K. havia hagut de sostenir llargues entrevistes amb aquell advocat, al banc mateix, fins molt tard els vespres, i mig insensiblement s’havia produït que anessin tots dos a sopar plegats amb la tertúlia de l’advocat, i que havia trobat agradable aquell cercle. S’hi feia només amb senyors erudits, considerats, poderosos en certs aspectes, l’entreteniment dels quals consistia a provar de resoldre qüestions difícils, tocant només de molt lluny la vida ordinària, i hi posaven tota l’aplicació. Si bé ell mateix, com és natural, hi podia intervenir ben poc, li era, però, una ocasió d’aprendre moltes coses que tard o d’hora podien portar-li avantatges al banc, i podia encara lligar relacions personals amb el món judicial, que sempre són útils. Recíprocament, també aquell cercle semblava mirar-lo amb simpatia. Aviat se li va reconèixer que era un entès en matèries comercials, i el seu parer en aquest ordre valia —si bé sempre posant-hi un toc d’ironia— com a veritat inatacable. No era rar si dos senyors que jutjaven diversament una qüestió de dret comercial sol·licitaven de K. una opinió sobre els fets de base, i després el nom de K. retornava dins totes les rèpliques i contrarèpliques, i se l’enduien fins a les més abstractes especulacions, quan K. ja feia temps que no els podia seguir. De tota manera, se li aclarien progressivament moltes coses, sobretot perquè el fiscal Hasterer li feia costat com un bon conseller, i se li obria com un amic personal. Fins, sovint, K. l’acompanyava de nits quan retiraven. Però li va caldre molt de temps abans no es va poder acostumar a caminar braç a braç amb aquell home gegantí, que l’hauria pogut amagar dins la seva capa sense que ningú se n’adonés.

Amb el temps, però, el tracte d’ells dos es va constituir de manera que s’havien esborrat totes les diferències de cultura, de carrera, d’edat. Es tractaven com si haguessin anat de tronc tota la vida, i si a moments podia semblar, mirat de fora, que hi havia una relació de superioritat a favor de l’un d’ells, no era pas de Hasterer, sinó de K., donat que les seves experiències pràctiques s’acreditaven usualment al capdavall, car havien estat adquirides amb un contacte tan immediat com mai no és possible d’obtenir-lo des de darrere una taula de tribunal.

Naturalment, d’aquella amistat se’n va adonar ben aviat tothom de la tertúlia, i mig es va oblidar qui havia portat K. dins el cercle. Era en tot cas Hasterer qui li feia d’escut, i si algú hagués posat en dubte el dret de K. a seure allí, sempre hauria pogut apel·lar a Hasterer amb tota la justificació. I com a resultat, K. es va trobar en una posició especialment privilegiada, car Hasterer era tan considerat com temut. La força i l’agilitat de la seva intel·ligència jurídica eren certament molt admirables, però en aquest ordre molts altres senyors pujaven tan amunt o més, mentre que ningú no li arribava enlloc, quant a la ferocitat amb què defensava el seu parer. K. tenia la impressió que Hasterer, quan no podia convèncer el seu adversari, almenys l’havia d’omplir de por, i n’hi havia molts que ja es fonien davant el seu índex erecte. En moments d’aquells semblava com si l’adversari perdés de vista que es trobava dins un cercle de bons coneguts i de col·legues, que després de tot només es tractava de qüestions teòriques, i que en realitat no li podia passar res; però en tot cas callava, i ben coratjós era ja qui brandava el cap. Era una visió penosa, quan l’adversari seia lluny, i Hasterer s’adonava que a través de la distància no es podia obtenir cap unanimitat, i per exemple s’enretirava del davant el plat ple de menjar, i s’aixecava a poc a poc per anar a la recerca de l’home mateix. Els qui eren prop decantaven llavors els caps enrere, per mirar-li la cara. En tot cas una discòrdia d’aquella envergadura sortia només amb una relativa raresa, i sobretot es pot dir que no era capaç d’excitar-se sinó sobre qüestions jurídiques, i més que res sobre les que tocaven processos que ell mateix havia portat o portava. Si no es tractava de qüestions d’aquestes, era cordial i tranquil, el seu riure s’encomanava, i l’objecte de la seva passió era menjar i beure. Fins es podia donar el cas que no escoltés la conversa general, que es girés a K. i li posés la mà al respatller de la cadira, li fes preguntes a mitja veu sobre el banc i després parlés ell mateix del seu propi treball o contés coses de les seves coneixences femenines, les quals li donaven tanta feina com els tribunals o no gaire menys. Amb ningú més del cercle no el veien parlar d’aquella manera, i de fet van ser moltes les vegades que, quan volien adreçar algun prec a Hasterer —usualment es tractava d’arranjar una reconciliació amb algun col·lega—, acudien de primer a K. i sol·licitaven la seva mediació, que ell sempre aportava de grat i amb facilitat. En general, i sense provar mai per exemple de fer valer la seva relació amb Hasterer, ell era molt cortès i modest amb tothom, i una cosa més important encara que la cortesia i la modèstia és que sabia distingir molt bé els esglaonaments jeràrquics entre tots aquells senyors, i tractava cadascú d’acord amb el seu rang. El mateix Hasterer l’instruïa constantment en aquell ordre, i eren els únics preceptes que Hasterer no violava mai, ni en la discussió més agitada. Era la raó per què, els joves del capdavall de la taula que no tenien encara pràcticament cap rang, només els interpel·lava generalment, com si no fossin individus sinó un terròs pastat ben dens. I justament eren aquells joves qui li retien els més grans honors, i quan pels volts de les onze s’aixecava per anar-se’n a casa, de seguida n’hi havia un que l’ajudava a posar-se el pesat abric, i un altre que amb una gran reverència li obria la porta, i naturalment l’aguantava oberta encara quan K. deixava la sala darrere Hasterer.

Mentre que els primers temps K. acompanyava Hasterer un tros del camí, o fins Hasterer acompanyava K., més endavant aquells vespres acostumaven a acabar que Hasterer pregava K. d’entrar a casa seva i de passar-hi encara una estona. De fet, s’estaven una bona hora asseguts amb les copes d’aiguardent i els cigars. Hasterer es va aviciar tant a aquelles vesprades, que no hi va voler renunciar ni unes quantes setmanes que va tenir vivint a casa seva una dona anomenada Helene. Era una dona grassa tirant a vella, amb una pell grogosa i uns cabells negres que se li cargolaven enganxats al front. K. de primer només la veia al llit, on jeia tota impúdica, llegia algun plec d’alguna inacabable novel·la, i no s’amoïnava gens per la conversa dels senyors. Només quan es feia tard començava a estirar-se, badallava, i si no podia cridar l’atenció de cap altra manera tirava a Hasterer un fascicle de novel·la. El fiscal s’aixecava somrient, i K. s’acomiadava. Però més endavant, quan Hasterer se’n va començar a cansar, Helene trasbalsava del tot les reunions. Esperava sempre completament vestida l’arribada dels senyors, i generalment amb un vestit que ella es devia creure que era una preciositat i que li esqueia d’allò més, però que en realitat era un vestit de ball passat de moda i sobrecarregat, i desagradable sobretot per unes quantes franges de llargs serrells que el penjollejaven com a ornament. L’aspecte precís d’aquell vestit, K. no el va arribar mai a conèixer, perquè es negava en certa manera a mirar-se’l, i seia hores i hores amb els ulls mig abaixats, mentre que ella anava tota remenadora per la cambra o se li asseia prop, i al final, quan la seva posició era cada dia més insostenible, la pobra dona provava de fer més cas de K. per fer tornar Hasterer gelós. Era per necessitat i no per maldat si es decantava damunt la taula i ensenyava l’esquena nua, rodona i grassa, i acostava la cara a la de K. volent obligar-lo a mirar-se-la. Només en va treure que de llavors endavant K. refusés les invitacions de Hasterer; i quan al cap d’un temps va tornar a la casa, Helene havia desaparegut definitivament; K. ho va acceptar com una cosa sobreentesa. Aquell vespre van estar plegats més temps que mai, Hasterer va incitar als brindis de fraternització solemne, i tornant-se’n a casa. K, se sentia gairebé una mica balb de tant de fumar i de beure.

L’endemà al matí mateix, el director del banc, en el curs d’una entrevista d’afers, va remarcar que el vespre abans li havia semblat de veure K. Si no s’havia enganyat, K. anava de bracet amb el fiscal Hasterer. El director semblava trobar-ho tan notable, que fins —i la cosa per altra banda lligava bé amb la seva precisió de sempre— va anomenar l’església vora la façana lateral de la qual, molt prop de la font, s’havia produït l’encontre. Si hagués volgut descriure un miratge, no s’hauria pogut expressar de cap altra manera. K. li va explicar que el fiscal i ell eren amics i que el vespre abans havien passat en efecte vora aquella església. El director va somriure atònit i va invitar K. a asseure’s. Era un d’aquells instants pels quals K. tant s’estimava el director, instants en què aquell home feble, malalt, tossidor, aclaparat per un treball ple de responsabilitats, deixava traspuntar una certa cura del benestar de K. i del seu avenir, cura que per altra banda, seguint l’estil d’altres empleats que havien obtingut senyals d’una cosa semblant, sempre es podia jutjar que era freda i exterior, i en definitiva només un bon mitjà a fi de lligar-se per anys un empleat de valor, gràcies al sacrifici d’un parell de minuts. Fos com fos, en aquells instants K. se sotmetia del tot al director. I potser el director parlava amb K. una mica diferent que no amb els altres, és a dir que per exemple no oblidava pas la seva posició superior a fi de posar-se al nivell mateix de K. —allò ho feia més aviat regularment en l’ordinari tracte d’afers—, sinó que llavors, al contrari, semblava oblidar la posició de K., i li parlava com si fos un nen o un jovenet ignorant que sol·licitava una primera col·locació, i que per algun motiu incomprensible atreia la benevolència del director. K. no hauria mai tolerat que ningú més li parlés d’aquella manera, ni que ho fes el mateix director, si no li hagués semblat que la sol·licitud del director era veritable, o si la possibilitat almenys d’una sol·licitud com la que es manifestava en aquells instants no l’hagués encantat del tot. K. reconeixia la seva feblesa; potser el fonament era que en aquell sentit hi havia en ell realment una mica d’infantil, perquè no havia conegut la cura del seu propi pare, mort molt jove, i se n’havia anat molt aviat de casa i més aviat havia rebutjat que no pas sol·licitat la tendresa de la seva mare, que encara vivia mig cega allà en aquella inalterable vileta i la qual feia dos anys que no havia anat a veure.

«D’aquesta amistat, jo no en sabia res», va dir el director, i només un lleu somriure cordial mitigava la severitat d’aquestes paraules.

LA CASA

Sense de moment lligar-hi cap intenció precisa, K. havia provat en diverses ocasions de saber on residia el departament judicial d’on havia sortit la primera denúncia contra ell. No hi va trobar cap dificultat quan Titorelli, i Wolfahrt igualment, li van donar l’adreça precisa a la primera pregunta. Després, Titorelli es va explanar amb el somriure que reservava per acollir els plans secrets i no sotmesos al seu beneplàcit, i va afirmar que precisament aquell departament no tenia cap mena d’importància, que només donava sortida a les coses que li eren encomanades, i que era només l’òrgan més extern del gran servei de les acusacions, naturalment inassequible per als acusats. Si doncs algú desitjava res del servei de les acusacions —i és clar que, de desigs, sempre se’n tenien molts, però no sempre era prudent d’expressar-los—, llavors era possible d’adreçar-se a aquell departament subordinat, però allò no portaria mai fins al servei de les acusacions pròpiament dit ni hi faria mai arribar cap desig.

K. ja coneixia la manera de ser del pintor, i no el va contradir, doncs, ni va demanar cap més informació, i només va assentir i va prendre nota d’allò que li havien dit. Una vegada més, tal com ocorria sovint els darrers temps, li va semblar que Titorelli, quant a turmentar un home, podia donar lliçons al mateix advocat. La diferència era només que, davant Titorelli, K. no es trobava tan lliurat, i que si volia se l’hauria pogut espolsar sense contemplacions, i encara que Titorelli era molt comunicatiu i fins xerraire, encara que abans ho era més que llavors, i finalment que per la seva banda K. també tenia molta traça a turmentar Titorelli.

I ho va fer en aquell punt. Parlava sovint d’aquella casa en un to com si en portés alguna entre mans d’amagat de Titorelli, com si hagués lligat relacions amb aquell departament però encara no haguessin progressat prou per a poder-les deixar conèixer sense perill, i si Titorelli mirava de treure-li detalls més de prop, K. tombava de sobte i no en tornava a parlar fins passat molt de temps. Aquests petits èxits l’omplien d’alegria, i li semblava que ja coneixia molt millor aquella gent que rodaven pels volts del tribunal, que ara hi podia jugar, que gairebé ja s’hi havia ficat dins, i que almenys per instants es feia seva la millor perspectiva que ells tenien pel fet d’estar-se com qui diu enfilats al primer graó del tribunal. ¿I què comptava, si finalment ell havia de perdre la seva posició allà baix on era? Potser hi hauria alguna possibilitat de salvació pujant a esmunyir-se entremig d’aquella gent, que si, pel poc poder que tenien o per altres raons, no l’havien pogut ajudar en el seu procés, potser el podrien llavors acceptar i amagar, i fins, si ell ho planejava tot prou bé i ho executava amb prou de secret, no es podrien mai negar a defensar-lo d’aquella forma, no pas en particular Titorelli, de qui ell s’havia convertit en conegut íntim i benefactor.

D’aquestes esperances i d’altres de semblants, K. no se’n nodria pas cada dia; en general era encara capaç de fer distincions precises, i es guardava de perdre de vista cap dificultat o de voler-se-la saltar, però moltes vegades —la majoria eren estats d’esgotament total, els vespres en acabar la feina— es consolava amb els més ínfims, i encara equívocs, incidents del dia. Usualment s’ajeia llavors al canapè del seu despatx —ja no sabia deixar el despatx sense reposar una hora ajagut al canapè—, i en el seu pensament cabdellava observació darrere observació. No es limitava puntualment a les persones connectades amb el tribunal, sinó que en el mig son tothom se li barrejava, oblidava la immensa tasca del tribunal, li semblava que era l’únic acusat i que tots els altres maniobraven plegats com funcionaris i juristes pels passadissos d’un palau de justícia, i fins els més beneits acotaven el cap amb la barra damunt el pit, arrufant els llavis i amb la mirada fixa de la meditació més responsable. Sempre apareixien, en un grup compacte, els llogaters de la senyora Grubach, i s’estaven plegats amb els caps a tocar-se i els musells oberts; com un cor acusador. Hi havia molts desconeguts entremig d’ells, car des de feia temps K. havia deixat del tot de fer cas de la dispesa. Justament a causa d’aquells molts desconeguts l’inquietava de barrejar-se amb el grup, però ho havia de fer sovint quan hi volia trobar la senyoreta Bürstner. Donava per exemple una mirada pel grup, i de sobte li lluïen dos ulls completament desconeguts i el retenien. No trobava llavors la senyoreta Bürstner, però quan, per evitar tot error, la tornava a cercar, la trobava just al mig del grup, amb els braços a les espatlles de dos senyors, un a cada costat. La cosa no l’impressionava ni gens ni mica, sobretot perquè aquella visió no tenia pas res de nou, i no era sinó l’inesborrable record d’una foto de platja que una vegada va veure a la cambra de la senyoreta Bürstner. Però tanmateix la visió allunyava K. del grup, i encara que s’hi tornava a acostar moltes vegades, d’aleshores endavant travessava a llargues passes tot l’edifici del tribunal, de llarg a llarg i d’ample a ample. Sabia totes les dreceres de pertot arreu, i uns corredors perduts que no havia vist mai li semblaven tan coneguts com si hi hagués viscut tota la vida. Els detalls se li marcaven al cervell repetidament, amb una precisió dolorosa: un estranger per exemple es passejava per un vestíbul i anava vestit com un torero, amb la cintura que semblava tallada amb un ganivet, la jaqueteta molt curta i rígida era de puntes de coixí fetes amb un fil groc i gruixut, i l’home, sense ni per un moment interrompre el seu passeig, es deixava mirar incessantment per K. atònit. Tot ajupit, K. li va fer el tomb i se’l mirava amb els ulls clavats enlaire. Es va aprendre de memòria tots els dibuixos de les puntes, tots els serrells esfilagarsats, tots els remenaments de la jaqueteta, i no se n’atipava mai. O, més ben dit, ja feia molt de temps que se n’havia atipat, o més ben dit encara, hauria volgut no haver-ho vist mai, però no se’n podia deixar. «Quines carnavalades que ens ofereix l’estranger!», va pensar, i va alçar encara més els ulls. I va continuar en seguiment d’aquell home fins que es va tombar damunt el canapè i va prémer la cara sobre el cuir.

[En aquella forma va jeure molt de temps i aleshores va reposar realment. És veritat que encara meditava, però a les fosques i sense destorb. Li agradava sobretot de pensar en Titorelli. Titorelli seia en una cadira, i K. se li agenollava al davant, li acariciava els braços i el regalava de mil maneres. Titorelli sabia on K. volia anar a parar, però feia com si no ho sabés, i així el turmentava una mica. Però K. per la seva banda sabia que finalment s’ho faria venir bé tot, perquè Titorelli era un home frívol i fàcil de guanyar, sense cap estricte sentit del deure, i era incomprensible que el tribunal s’hagués compromès amb aquell home. I K. ho va veure clar: aleshores, si mai, era possible la irrupció. No es va deixar desviar pel somriure obscè de Titorelli, un somriure que adreçava al buit tot tirant el cap enrere, i va insistir en la seva súplica i va anar pujant fins a acariciar les galtes de Titorelli. No s’esforçava pas massa, era quasi indolent, ho allargava per augmentar el plaer, estava segur de l’èxit. Que n’era, de simple, de guanyar el tribunal per astúcia! Com si obeís una llei de la natura, al final Titorelli es va decantar envers ell, un cordial i lent tancament d’ulls va significar que estava disposat a accedir a la súplica, i va cercar amb la mà la de K. i la hi va estrènyer amb fermesa. K. es va incorporar, i naturalment el seu ànim era una mica solemne, però Titorelli no va tolerar cap més solemnitat, i va cenyir K. i se’l va endur corrents. De seguida van ser a l’edifici del tribunal i van fer via per les escales, però no tan solament escales amunt, sinó amunt i avall, sense cap despesa d’esforç, lleugers com un bot lleuger damunt l’aigua. I precisament quan K. s’observava els peus i arribava a la conclusió que aquella forma de moviment, tan rica de bellesa, no podia ja pertànyer a la baixa forma de vida que havia portat fins aquell dia, precisament aleshores, damunt el seu cap acotat, es va produir la conversió. La llum, que fins aquell moment havia baixat de darrere, va mudar i de sobte es va precipitar com un corrent enlluernador, venint de davant. K. va alçar els ulls, i Titorelli li va fer un senyal d’assentiment i el va girar en rodó. Una vegada més es va trobar K. al corredor del tribunal, però tot era més calmat i més simple. No hi havia cap detall que fascinés, K. ho va registrar tot amb una mirada, i es va deseixir de Titorelli i va seguir el seu camí. K. portava aquell dia un vestit nou, llarg i fosc, que feia de bon portar perquè era tan calent i tan pesant. Ell sabia què li havia passat, però n’era tan feliç que encara no s’ho volia reconèixer. En un tombant del corredor, en una paret del qual s’obrien grans finestrals, va trobar amuntegats els seus vestits d’abans, la jaqueta negra, els pantalons amb les rígides ratlles, i estesa per damunt de tot la camisa amb les mànigues tremoloses.]

LLUITA AMB EL VICE-DIRECTOR

Un matí, K. es va sentir molt més fresc i amb més resistència que els altres dies. En el tribunal, no hi pensava gaire, però quan se li n’acudia la idea li semblava que tota aquella immensa, impenetrable organització podria ser aferrada amb facilitat per algun agafador, naturalment amagat i que caldria trobar temptejant a les fosques, i podria ser arrencada i aixafada. El seu estat poc usual fins va induir K. a invitar el vice-director al seu despatx, a fi de discutir certa qüestió d’afers que ja feia temps que portava pressa. Sempre, en ocasions com aquella, el vice-director feia com si la seva relació amb K. no s’hagués alterat ni gens ni mica en els darrers mesos. Arribava tranquil, com als vells temps de la competència permanent amb K., n’escoltava tranquil les explicacions, mostrava el seu interès amb petites observacions fetes amb confiança i fins amb companyonia, i només desorientava K. perquè —i ni en allò no s’hi podia veure cap intenció— no es deixava distreure per res de l’afer principal en debat, literalment fins a la rel del seu ésser era només receptivitat per aquell afer, mentre que els pensaments de K., posat davant aquell model de compliment del deure, de seguida se li escampaven pertot arreu i l’obligaven a deixar la decisió, pràcticament sense cap resistència, a les mans del vice-director. Una vegada, les coses van anar tan malament que a la fi K. no es va adonar sinó que el vice-director s’aixecava de sobte i se’n tornava al seu despatx sense dir res. K. no sabia què havia passat: podia molt bé ser que l’entrevista s’hagués conclòs en bona forma, però podia també ser molt bé que el director l’hagués interromput perquè sense adonar-se’n K. l’havia ofès, o bé perquè havia dit bestieses, o perquè el vice-director no tenia cap dubte que K. no s’escoltava res i pensava en altres coses. Fins era possible que una proposta ridícula hagués sortit de K. o que el vice-director la hi hagués arrencada, i que feia via per aprofitar-la en perjudici de K. La veritat és que mai no es va tornar a dir res d’aquella ocasió: K. no se’n volia recordar i el vice-director no es va obrir, i de moment no se’n va manifestar cap conseqüència visible. L’important és que l’incident no havia pas espantat K.: encara no se’n presentava una ocasió convenient i no se sentia una mica en forma, ja corria a la porta del vice-director per ficar-se-li al despatx o per invitar-lo al seu. Ja no era pas l’hora d’amagar-se’n, tal com havia fet abans. Ni tampoc esperava ja un èxit immediat i decisiu, que d’una vegada per sempre l’alliberaria de totes les preocupacions i restauraria la passada relació amb el vice-director. K. veia clar que no podia afluixar: si es feia enrere, tal com potser exigien els fets, hi havia el perill que potser mai més no pogués tornar endavant. Al vice-director, no se li podia deixar creure que havia enllestit K., no havia de seure al seu despatx tranquil amb aquella creença, calia intranquil·litzar-lo. Tan sovint com fos possible s’havia d’adonar que K. vivia i que, com tot ésser que viu, un bon dia podia sorprendre amb capacitats noves, per molt que aleshores semblés inofensiu. Moltes vegades, es deia K., certament, que amb aquells mètodes no lluitava sinó pel seu honor, perquè, de profit, no li’n podia pas fer gens si, en la seva feblesa, sempre es tornava a oposar al vice-director, li enrobustia el sentiment de la seva força i li donava la possibilitat de fer observacions i de prendre les seves mesures ajustant-les exactament a les condicions de cada instant. Però K. no era de cap manera capaç de canviar de conducta; sofria il·lusions, molt sovint creia definidament que precisament aleshores li convenia de mesurar-se amb el vice-director sense cap reserva. Les experiències més tristes no el desenganyaven: allò de què no s’havia sortit amb deu provatures, es creia que ho podria assolir amb l’onzena, bé que tot havia transcorregut sempre, amb uniformitat perfecta, en desfavor seu. Quan, esgotat després d’un d’aquells encontres, es retirava suant i amb el cap buidat, no comprenia si era l’esperança o la desesperació allò que l’havia empès cap al vice-director, però la vegada següent tornava a ser només amb una esperança inequívoca que feia via cap a la porta del vice-director.

Igualment la tenia aquell dia. El vice-director va entrar de seguida, però es va aturar prop de la porta, es va eixugar les ulleres de pinça seguint un costum que havia agafat darrerament, i amb tota l’atenció va examinar primerament K., i després, per no ocupar-se de K. amb massa impertinència, també tota la cambra. Semblava com si aprofités l’ocasió per a posar a prova la seva vista. K. va aguantar la mirada, fins va somriure una mica i va invitar el vice-director a seure. Ell mateix es va deixar caure a la seva cadira, la va acostar al vice-director tant com va poder, va agafar de seguida de la taula els papers que li calien i va començar el seu informe. El vice-director semblava al començament com si no escoltés gaire. El pla de l’escriptori de K. era voltat per una balustradeta de fusta tallada. Tot l’escriptori era molt ben treballat, i també la balustrada estava ben fixada a la fusta. Però el vice-director va fer com si just aleshores hagués descobert un indret balder, i a fi de posar-hi remei va fer la provatura d’empènyer la balustrada amb tota la força del seu índex. K. va voler interrompre el seu informe en vista d’aquelles activitats, però el vice-director no ho va consentir perquè, segons que va explicar, ho sentia i ho entenia tot molt bé. Mentre K., però, no podia treure cap comentari sobre l’objecte de l’entrevista, va semblar que la baraneta requeria mesures especials, car el vice-director es va treure el ganivet de butxaca, va agafar el regle de K. perquè fes més alçaprem, i va provar d’aixecar la balustrada, potser a fi de poder-la després enfonsar més endins. K. havia introduït al seu informe un suggeriment nou del tot, del qual es prometia que faria molt d’efecte damunt el vice-director, i quan va arribar al punt d’aquell suggeriment, no va poder aturar la lectura, de tant com el seu propi treball l’absorbia, o més aviat de tant com el feia content, la consciència, més poc freqüent com més passava el temps, que ell significava encara alguna cosa dins el banc, i que els seus pensaments eren prou forts per a justificar-lo. Potser aquella manera de defensar-se era justament la millor, i no tan solament al banc, sinó també en el procés, molt millor potser que cap altra defensa que havia ja intentat o que projectava. Amb la precipitació del seu discurs, K. no havia tingut temps per a dissuadir expressament el vice-director del feineig amb la balustrada, i només dues o tres vegades, mentre llegia, havia passat la mà que tenia lliure per la balustrada, com amb un gest tranquil·litzador, amb l’objecte, potser sense adonar-se’n ell mateix precisament, de mostrar al vice-director que la balustrada no tenia cap defecte i que, fins si se n’hi pogués trobar algun, de moment escoltar era més important i fins més decent que tots els milloraments. Però al vice-director, tal com passa sovint amb homes plens de vitalitat però només intel·lectualment actius, aquell treball artesà li havia xuclat tot el zel, i un tros de la balustrada era ja aixecat, i només es tractava de tornar a encaixar les columnetes dins els forats corresponents. Era molt més difícil que tot el que havia precedit. El vice-director es va haver d’aixecar de la cadira i va haver de prémer la balustrada amb totes dues mans. Però les columnetes no volien entrar, per més força que s’hi posés. K., durant la lectura, que de vegades també barrejava amb comentaris lliures, no s’havia adonat sinó vagament que el vice-director es posava dret. Si bé a penes perdia mai del tot de vista l’ocupació secundària del vice-director, havia de totes maneres suposat que el moviment del vice-director podia tenir alguna mena de relació amb el seu informe, i, per tant, es va aixecar també, i amb la punta del dit posada sota una xifra, va allargar un paper cap al vice-director. Però, mentrestant, el vice-director havia descobert que no n’hi havia pas prou amb la pressió de les mans, i aviat es va decidir i va carregar tot el seu pes damunt la balustrada. El fet és que allò va donar resultat i que les columnetes van entrar grinyolant dins els forats, però ho van fer massa de pressa i una columneta es va posar torta i va trencar en un indret el llistonet de damunt. «Fusta dolenta», va dir el vice-director, irritat.

DESPERTAR[2]

Algú em va dir —i ara no arribo a recordar qui era— que al capdavall és ben estrany si quan ens despertem ho trobem tot, en general si més no, intacte al mateix indret, tot tal com anit era. Dins el son i dins el somni, al capdavall, ens hem trobat almenys aparentment dins un estat essencialment distint de la vetlla, i cal, segons que aquell home deia amb molta raó, una infinita presència d’esperit, o més aviat una infinita força de contraatac, per a, com qui diu, al primer obrir d’ulls aferrar-ho tot al mateix indret on el vespre abans ho hem deixat anar. Cosa per què l’instant del despertar és l’instant més arriscat del dia, i l’home deia que si l’hem dominat sense veure’ns de cap manera arrossegats lluny del nostre indret, podem anar tot el dia tranquils.





FRANZ KAFKA (Praga, 1883 - Viena, 1924) fou un escriptor d’origen jueu en llengua alemanya.

La seva narrativa desassossegadora i simbòlica, escrita en alemany, va anticipar l’opressió i l’angoixa del segle XX. La seva influència ha fet que el terme «kafkià» s’apliqui a situacions socials angoixants grotesques.

La seva obra és una de les més influents de la literatura universal de l’últim segle, malgrat no ser gaire extensa: va ser autor de tres novel·les (El procés del 1925, El castell del 1926 i Amèrica del 1927), dues novel·les curtes, La metamorfosi (1915) i La colònia penitenciària (1914), i un cert nombre de paràboles i relats breus. A més, va deixar una abundant correspondència i escrits autobiogràfics, la major part publicats pòstumament.





Notes


[1] No pas Director General dels ferrocarrils espanyols, segons repeteixen els biògrafs de Kafka. Dec el detall a una enquesta amablement empresa per la Sra. María Luisa Gefaell de Vivanco, que ha aclarit també que Alfred Löwy devia haver emigrat primerament a França, perquè tenia la nacionalitat francesa, i que cap al final de la seva vida es va fer catòlic. Però la informació poc satisfactòria és que sembla que l’oncle Alfred va viure els darrers anys en un hotel, cosa que pràcticament fa miques la remota esperança que en alguna golfa de Madrid hi hagués un paquet de cartes de Franz Kafka. [Torna]



[2] Variant del primer capítol, quan Josef K. explica a l’inspector per què no l’ha sorprès de trobar-se arrestat. [Torna]





