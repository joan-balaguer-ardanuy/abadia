D’entre tots els protagonistes d’El mercader de Venècia, el que ha fet vessar més tinta és Shylock, un personatge que es presta a diferents interpretacions i que, com Hamlet o Falstaff, té la capacitat de sortir de l’obra i agafar vida pròpia. Shylock és un jueu rancorós i venjatiu que haurà d’aprendre una bona lliçó, però que en el fons és un pobre home. Malgrat que hi ha qui ha considerat El mercader de Venècia com una obra antisemita, el cert és que en aquest suposat antisemitisme no hi ha ni una ombra de racisme. L’obra permet un ampli ventall d’interpretacions i, com La tempesta, presenta tot un seguit de contrastos entre els personatges (el príncep del Marroc i el príncep d’Aragó, Antonio i Shylock, Shylock i Porcia…). Quan Shakespeare va compondre El mercader de Venècia encara no havia arribat al cim del seu art, però en aquesta obra el veiem acostar-s’hi amb una facilitat i versatilitat increïbles.





William Shakespeare





El mercader de Venècia


Traducció de Salvador Oliva



ePUB v1.0

Puck 09.08.18





Títol original: The Merchant of Venice

William Shakespeare, 1600

Traducció: Salvador Oliva, 2007

Edició digital: Puck (v1.0)

Digitalització: Puck

ePUBCat base r1.3





INTRODUCCIÓ





William Shakespeare: un clàssic de tots els temps


Tots els dubtes sobre la identitat de William Shakespeare o sobre l’autoria de les seves obres han quedat definitivament esborrats. Els motius que van fer aparèixer aquests dubtes són diversos; però el més important és l’astorament que causa la quantitat, la varietat i sobretot la qualitat de la seva obra dramàtica i literària, que no tan sols desafia el pas del temps, sinó que amb el temps no fa sinó créixer. Situat, sense resistència per part de ningú, al mateix centre del cànon, el valor del seu teatre i dels seus poemes li rics i narratius és el punt de referència a partir del qual mesurem el valor dels altres autors. El seu poder verbal és tan intens, tan capaç d’estimular la imaginació artística, tan destre i tan apte per il·luminar les zones ombroses de l’ànima humana que, cada vegada que rellegim una obra seva, tenim la sorpresa de trobar-hi nous valors. I aquesta sorpresa, que no s’acaba mai, la trobem no tan sols durant la vida de cada lector particular, sinó també durant els segles que han transcorregut des de la seva mort fins ara. Actualment, la seva obra apareix més gran que mai i no hi ha res ni ningú que li negui gens de grandesa. Efectivament, el teatre de Shakespeare es representa a tot arreu del món i l’única excepció és la dels països la pobresa dels quals no els permet atènyer ni els graons més elementals de l’art i de la cultura.





Biografia


Com va ser la vida d’aquest gran autor, com era el seu caràcter i com es comportava, quins amics tenia i quina era la seva manera de pensar, la seva ideologia o les seves preferències polítiques no ho sabrem mai. En aquella època, els autors no podien ser perseguits per la premsa ni la televisió, ni els artistes tenien la consideració pública que avui se’ls dóna; i als dramaturgs, encara se’ls en donava menys. És per aquesta raó que en sabem tan poques coses. Tot i això, sabem més de Shakespeare que no pas de qualsevol altre autor de l’època, a excepció de Ben Jonson. La quarantena de documents conservats que l’esmenten són documents oficials, i els fets més rellevants relacionats amb ell o amb la seva família que s’hi citen són els següents: sabem que va ser batejat a Stratford el 26 d’abril de 1564. Que naixés el 23, dia de Sant Jordi, patró d’Anglaterra, pot no ser exacte; però, en canvi, sí que sabem que la seva mort es va produir el 23 d’abril de 1616. Sabem també que el 28 de novembre de 1582 el bisbe de la diòcesi de Worcester, a la qual pertanyia Stratford, va firmar una llicència matrimonial entre William Shakespeare, que tenia 18 anys, i Anne Hataway, que en tenia 26 i estava ja esperant un fill d’ell, una nena que es va dir Susanna. Va ser batejada el maig de 1583, i el 2 de febrer de 1585, quan Shakespeare només tenia 19 anys, van ser batejats els dos bessons: Hamnet i Judith. Hamnet va morir quan només tenia nou anys.

No sabem amb exactitud res més de William Shakespeare fins que el trobem a Londres escrivint i representant peces teatrals. I d’això en tenim constància gràcies a un atac que li va fer un altre dramaturg, Robert Greene. Aquest era un autor sortit de la universitat que adverteix als seus col·legues amb carrera que vagin amb compte amb un actor (per tant un home sense títol universitari) que presumeix de dramaturg. Les seves paraules són aquestes: «Hi ha un nou corb, embellit per les nostres plomes, que amb un cor de tigre embolicat amb una pell d’actor es pensa que és perfectament capaç d’inflar el vers blanc com el millor de tots vosaltres; i, presentant-se com un geni absolut, de fet és l’únic Sacseja-escenes [Shake-scenes, diu l’original] de la ciutat». A part de l’al·lusió al corb de la faula d’Isop, que lluïa un plomatge manllevat (com un actor que llueix paraules que no són seves), és del tot clar que Greene, que va escriure això a rampeu de la mort, es referia a Shakespeare no tan sols pel joc de paraules amb el seu nom, Shake-scenes, sinó també perquè «el cor de tigre sota una pell d’actor» és la paròdia d’un vers d’Enric VI (tercera part): «Ah, cor de tigre sota una pell de dona». Tot això vol dir que l’any 1592 Shakespeare era prou conegut com per ser atacat per un dramaturg rival i, per tant, segur que ja havia deixat enrere uns quants anys d’aprenentatge en el medi teatral. És possible, doncs, que es trobés a Londres ja a l’edat de 23 o 24 anys.

Entre 1593 i 1594, Shakespeare va publicar Venus i Adonis i La violació de Lucrècia, dedicats al comte de Southampton. I és possible que ja hagués començat a escriure alguns dels seus sonets. Però la seva activitat literària estava ja concentrada en les peces teatrals. Sabem que el 1598 va actuar a l’obra de Jonson, Every Man in His Humor, i, més tard, en el Sejanus, del mateix autor. A partir de 1599, la companyia de Shakespeare ja actuava gairebé exclusivament al teatre ‘The Globe’; ell percebia el deu per cent dels diners que entraven a la companyia en qualitat d’autor, actor i també director comercial. Que va ser aviat popular ho demostra el fet que les seves obres portessin el seu nom (el nom de l’autor, en aquell temps, no figurava a les edicions). També hem de recordar, pel que fa a la seva popularitat, que els títols de les peces que va escriure estan llistats en un traçut, Palladis Tamia: Wit’s of Treasure, de Francis Meres, una antologia de fragments acompanyats d’un assaig.

La seva feina com a autor, actor i accionista de la companyia li va reportar uns guanys considerables. Va invertir els diners comprant propietats a Stratford i, quan va redactar el testament, va deixar les propietats als seus descendents, més alguna cosa a parents i amics, entre ells tres actors: Richard Burbage, John Heminges i Henry Condell. També va comprar un títol nobiliari per al seu pare. El 25 d’abril de 1616 va ser enterrat a l’església de Stratford, on hi ha un monument a la seva memòria que especifica que va morir el 23 d’abril.





El cànon de Shakespeare


El 1623, els seus amics Heminges i Condell van aplegar i publicar el teatre complet de Shakespeare en la famosa edició Folio. En el pròleg comenten els hàbits de composició de Shakespeare. Diuen que la seva ment i la seva mà treballaven juntes i que articulava allò que era capaç de pensar amb una enorme facilitat. Així ho demostraven —diuen— els seus papers, on rarament hi havia una taca de tinta que esborrés una paraula. L’afirmació pot ser una exageració perquè sabem que corregia els originals; però segurament perquè ho feia poc, els editors podien dir que no ho feia quasi gens. A part de l’enveja que li pogués tenir Robert Greene, tots els comentaris que es conserven sobre Shakespeare ens el mostren com una persona bondadosa, recta, honesta i franca, i d’un enginy ràpid, lleuger i plaent. Jonson, a la cinquena pàgina de l’edició Folio, diu: «No va pertànyer [només] a una època, sinó a tots els temps». I els temps li han donat la raó.

Pel que fa a la data de redacció de les seves obres, no hi ha sempre proves concloents, però els treballs que s’han fet en aquest tema són seriosos i les diferències que apareixen són poc importants. Hi ha conjectures basades en informacions fiables i hi ha també aproximacions basades en coherències psicològiques; però en l’essencial, l’acord és molt general.

Les dates, basades en els autors que han estudiat la cronologia de la redacció de les obres, són aquestes:

Data aprox.

de redacció

Obres

Any d’edició



1590-94 Eduard III

1596?



1594 Enric VI (primera part)

(1623) folio



Enric VI (segona part)

folio



Enric VI (tercera part)

folio



Els dos cavallers de Verona

folio



La comèdia dels errors

folio



L’amansiment de la fúria

folio



Ricard III

1597



Titus Andrònic

1594



Treballs d’amor perduts

1595



1594-97 Romeo i Julieta

(pirata 1597) 1598



Somni d’una nit d’estiu

1600



Ricard II

1597



El rei Joan

folio



El mercader de Venècia

1600



Enric IV (primera part)

1598



Enric IV (segona part)

1600



Enric V (segona part)

(pirata 1600) folio



Molt soroll per res

1600



Les alegres casades de Windsor

(pirata 1602) folio



Al vostre gust

folio



Juli Cèsar

folio



Troilus i Cressida

1609



1601-08 Hamlet

(pirata 1603) 1604



Nit de reis

folio



Mesura per mesura

folio



Tot va bé si acaba bé

folio



Otel·lo

1622



El rei Lear

1608



Macbeth

folio



Timó d’Atenes

folio



Antoni i Cleopatra

folio



Coriolà

folio



1608-12 Pèricles

1609



Cimbel·lí

folio



Conte d’hivern

folio



La tempesta

folio



1613 Enric VIII

folio



Els dos nobles parents



Poemes



1592 Venus i Adonis

1593

1593-94 La violació de Lucrècia

1594

1593-1600 Sonets

1609

1600-01 Fènix i la tortuga

1601

Pel que fa als textos i a la manera com ens han arribat, cal dir, abans que res, que només divuit obres van ser publicades en vida seva i que ell no les va revisar ni preparar per tal que fossin editades. Que el millor autor de totes les èpoques morís deixant sense publicar més de la meitat de la seva obra i que no revisés les publicades, deixant, doncs, textos corruptes i deixant també oberta la possibilitat que es corrompessin més, tot això és, per la mentalitat moderna, inexplicable. Com és possible que Shakespeare no es preocupés per llegar a la posteritat en bones condicions una obra que ha aportat tant i tant als lectors i als amants d’aquella època i de les posteriors? José Maria Valverde ho atribuïa a un gest sobrehumà, a una saviesa que limita amb la ironia còsmica. I Pavese deia que es tractava d’una «grandesa inhumana». No és que en aquella època no existís encara una mentalitat editora. Ben Jonson, per exemple, va supervisar amb molta cura l’edició de tota la seva obra. Però les raons per les quals Shakespeare no ho va fer no les sabrem mai.

És cert que, aleshores, els dramaturgs renunciaven als seus drets al moment de vendre una obra a una companyia teatral. Si la companyia publicava l’obra, cosa que legalment podia fer, aleshores s’arriscava que una companyia rival pogués adquirir i representar la peça. A vegades, els actors que se sabien l’obra de memòria la reescrivien (amb possibles errors i omissions) i la venien il·legalment a un editor. Però aquests fets no expliquen res. Afortunadament, John Heminges i Henry Condell (actors de la companyia de Shakespeare, que, com hem vist més amunt, estan esmentats al seu testament) van publicar tot el teatre de Shakespeare, tant les obres ja publicades abans com les no publicades. Aquesta edició es coneix amb el nom de First Folio. ‘Folio’ significa que el paper a imprimir es doblegava una vegada i, un cop doblegat, consistia en dos fulls i quatre pàgines. Les divuit obres editades en vida de Shakespeare s’havien publicat en quartos. És a dir: cada paper tenia quatre fulls i vuit pàgines. Ni Pèricles, ni Els dos nobles parents, ni Eduard III no apareixen a l’edició Folio; però actualment s’han inclòs al cànon shakespearià.





Els teatres en temps de Shakespeare


Les funcions teatrals a l’època d’Elisabet I es representaven a diversos llocs. En edificis nobles, a la cort i sobretot als patis interiors dels hostals. Aquests patis eren destinats al dipòsit de mercaderies portades a Londres pels serveis de correus i transport ordinaris i tenien una entrada coberta que donava al carrer. Justament és al davant d’aquesta entrada on s’alçava l’escenari. Les entrades més barates eren per als espectadors que es quedaven drets tota la funció, i les més cares corresponien als balcons de les habitacions de l’hostal, on els espectadors podien seure. Però al preu del lloguer que les companyies havien de pagar als propietaris dels hostals i a les dificultats de representar en aquests llocs s’hi va afegir una ordre de l’ajuntament de Londres que obligava a obtenir un permís tant per les obres com per les representacions. Aquest va ser el motiu principal que va portar a la construcció de teatres a l’altra banda del Tàmesi, fora de la jurisdicció de l’ajuntament.

Aquests teatres mantenien l’estructura dels patis dels hostals i, per regla general, tenien tres pisos de llotges cobertes, a recer de la pluja. El més important va ser ‘The Globe’, del qual encara ara conservem una reconstrucció al mateix lloc on hi havia hagut l’original. L’escenari també estava cobert per una teulada que sortia del darrere i descansava sobre dues columnes frontals, i hi havia una part superior que s’utilitzava per les escenes que ho requerissin, com, per exemple, la del balcó de Romeo i Julieta, o la de Ricard II, quan Northumberland obliga el rei a baixar del primer pis del castell de Flint, tot un símbol de la seva caiguda. La part de sota l’escenari tenia també funcions dramàtiques. Per exemple, aquest era el lloc des del qual l’espectre del pare de Hamlet cridava al final de la cinquena escena del primer acte.

També hi havia funcions en sales privades, amb llum artificial, on sabem que les entrades eren molt més cares i, per tant, el públic quedava limitat a gent benestant. Segurament el més famós va ser el ‘Blackfriars’, un convent dominicà de Londres que havia estat confiscat per la corona i que tampoc estava subjecte a la jurisdicció de l’ajuntament. L’escenari no tenia decorats, però sabem que el vestuari era molt elaborat. Per tal que el públic sabés on tenia lloc l’acció, els actors ho explicaven en veu alta:

«Bé, ja som al bosc d’Arden», diu Rosalina a Al vostre gust. Sembla ser que també alguns objectes podien informar el públic de la localització: un tron podia simbolitzar el palau; un arbre, el bosc.





El mercader de Venècia





Una obra antisemítica?


Harold Bloom, que és jueu, comença el seu comentari sobre El mercader de Venècia d’aquesta manera:


S’ha de ser cec, mut i sord per no reconèixer que la grandiosa i equívoca comèdia de Shakespeare, El mercader de Venècia, és una obra profundament antisemítica. I tot i així, cada vegada que he explicat aquesta obra a classe, molts dels meus estudiants més sensibles i intel·ligents es queden disgustats quan començo amb aquesta observació. Tampoc no accepten que afirmi que Shylock és un personatge dolent i còmic ni que Porcia deixi de ser-nos simpàtica quan Shylock es representa com a figura que ha de provocar una pietat aclaparadora.[1]

En realitat, no hi ha cap comentador d’aquesta obra que no es vegi obligat a decidir-se sobre la naturalesa de Shylock. Les paraules de Bloom són de l’any 1998; però l’any 1946, molt més a prop de l’holocaust nazi, Auden començava la seva conferència sobre aquesta comèdia fosca de la manera següent:


Quan recordem els horrors d’aquests últims deu anys i els mals presagis sobre l’antisemitisme, és difícil considerar objectivament una obra en la qual el dolent és un jueu. Però, si la volem entendre, ho hem de fer.[2]

Hi ha autors que han dit que el Shylock que es representava al segle XVII era un personatge còmic i que ara, en canvi, es representa com un personatge humà; però que la intenció de l’autor continua estant a l’ombra. Elmer Edgar Stoll, per exemple, diu que la intenció del dramaturg, junt amb l’èxit o el fracàs de la realització que en va fer, és l’únic assumpte important.[3] I, per posar un últim exemple, recordaré que Nicholas Rowe considera que, malgrat que l’obra sigui una comèdia, Shylock va ser concebut per Shakespeare com un personatge tràgic.[4]

No estic gens convençut que l’assumpte important d’aquesta obra sigui descobrir com Shakespeare va concebre Shylock. Això no ho sabrem mai, perquè és molt poc probable que es descobreixi algun document que acrediti el parer del dramaturg sobre aquest aspecte. Si ens és difícil d’esbrinar-ho, és sobretot perquè Shakespeare va voler crear un personatge obert a diferents interpretacions. La intenció d’un bon dramaturg no és mai única.[5] Justament els dramaturgs, que escriuen textos destinats a ser representats, són eficients quan aconsegueixen que tant la seva obra com els seus personatges puguin ser interpretats dins un ventall més aviat ampli de possibilitats. En conseqüència, anar al darrere d’una intenció única de Shakespeare en la creació de Shylock és una despesa d’energia bastant inútil, per no dir totalment inútil. El que hem de fer com a lectors és imaginar-nos-el, i, com a espectadors, estar atents a la manera com el director l’ha imaginat i ens el presenta. Si la seva imaginació ha estat més rica que la nostra, sortirem del teatre satisfets, i, si ha estat més pobra, en sortirem decebuts. Són els lectors i els directors els que omplen la major part del món virtual de les obres d’art. Tot i que ja s’ha dit moltes vegades, val la pena recordar que, en art, no hi ha continguts sinó tan sols formes, i la feina de la nostra imaginació és omplir-les de contingut.

Analitzant el personatge de Shylock, és fàcil arribar a la conclusió que Shakespeare es va divertir fent-lo molt més gran del que requeria l’obra com a comèdia. Per això Shylock és un personatge com Hamlet o com Falstaff, entre altres, que té la capacitat de sortir de l’obra i agafar vida pròpia. Sembla com si aquesta mena de personatges creats per Shakespeare siguin reals, en el sentit que ens els podríem trobar un dia pel carrer i no quedar sorpresos de constatar que són de carn i os.

L’agosarada afirmació de Bloom és una sortida estranya, sembla feta per cridar l’atenció dels seus estudiants o per estimular-los a fer un debat. Bloom, com a mínim, hauria d’haver especificat que, si El mercader de Venècia és una obra antisemítica, en aquest suposat antisemitisme no hi ha ni una ombra de racisme. Lorenzo, per exemple, no té cap dificultat a estimar i a casar-se amb Jessica, la filla de Shylock. Ella mateixa diu al seu enamorat:

Però si li sóc filla per la sang,

no n’hi sóc pel caràcter.



L’obra no és gens racista. A l’escena primera del segon acte, el príncep del Marroc dubta de si el color de la seva pell pot provocar que Porcia el rebutgi, a la qual cosa ella respon:

Per escollir marit, no em puc guiar

només per l’impuls primmirat d’uns ulls de noia.

És més: la sort del meu destí m’ha prohibit

el dret de fer una tria voluntària.

Ara bé: si el meu pare no m’hagués limitat

i encerclat amb la seva saviesa

per ser l’esposa de qui em guanyi amb els mitjans

que ja us he dit, vós mateix, noble príncep,

hauríeu tingut mèrits tan bons com els dels altres

que han arribat aquí buscant el meu afecte.



L’antisemitisme de l’obra, si hi és, és perquè l’hi posem nosaltres, els lectors. Ara bé, l’obra marca uns límits: seria absurd, com acabem de veure, vessar-hi un antisemitisme racial, com també seria absurd pensar que Shylock és l’heroi, perquè això seria depassar els límits. Si els cristians que apareixen a l’obra menyspreen Shylock no és perquè sigui d’una raça diferent, sinó simplement perquè és un foraster, del qual no volen o no poden prescindir. I un altre punt important: per més mala bèstia que ens el presenti Shakespeare, no ens podem extralimitar interpretant que Shylock és una generalització de tots els jueus, com si el dramaturg ens volgués dir que tots són igual de dolents. Com a mínim hem d’admetre que el forneix d’un llenguatge extraordinari, cosa que difícilment pot voler dir que l’hem d’entendre com voldria Bloom. Ens agradi o no, el personatge té una consistència moral que depassa, com he dit més amunt, els requeriments de la comèdia, i a un director se li faria molt difícil convertir-lo en una caricatura del jueu com, per exemple, el Barrabàs d’El jueu de Malta, de Christopher Marlowe.

En resum, no hi ha dubte que s’hauria estalviat molta tinta i molt de temps si ningú hagués vist el personatge de Shylock d’El mercader de Venècia com un prototipus dels jueus en general i, en conseqüència, si ningú s’hagués sentit incòmode pensant en la beneiteria d’un Shakespeare antisemita. Que això s’hagi fet demostra que hi ha lectors i crítics àvids de trobar, en les obres literàries en particular i en l’art en general, doctrina disfressada de literatura.[6] Però ja sabem com llegeixen els ideòlegs; la seva dèria és descobrir la ideologia dels autors, bons o dolents. És molt millor, en canvi, prestar atenció a les obres literàries com a obres d’art que són. Quan una obra té qualitat, com és el cas de les obres de Shakespeare, és molt més satisfactòria una lectura que no hi busqui ideologia; no pas perquè hi estigui necessàriament exclosa, sinó perquè no hi juga cap paper primordial. Com a màxim, el que fa la ideologia, en una obra literària, és donar suport a la credibilitat. Per exemple: si a Ricard II, per posar un cas dels més obvis, a la primera escena de l’acte quart apareix el bisbe de Carlisle, oposant-se a Bolingbroke i fent un discurs altament ideològic a favor del rei Ricard, la raó primera és perquè és un bisbe que creu fermament en el dret diví de la reialesa. Si, sent bisbe, no hi hagués cregut, no hauria estat un personatge creïble. Naturalment Shakespeare, que no fa mai una cosa amb un sol objectiu, aprofita el discurs del bisbe per altres finalitats dramàtiques, per exemple per fer planar l’ombra dels perills futurs. I en aquest cas, Shakespeare converteix Carlisle en un personatge profètic, tot i que nosaltres no ho sabrem fins després d’haver llegir les dues tetralogies amb tots els desastres que la Guerra de les dues Roses va causar a Anglaterra.

També és important destacar, ara i aquí, que, en el teatre de Shakespeare, no hi ha prototipus abstractes, sinó personatges individuals que es fan rabiosament reals en la nostra imaginació. Hi ha personatges amb els quals tots ens podem sentir fàcilment identificats; però això no vol dir que siguin generalitzacions. Són individus concrets. Shylock, el jueu d’El mercader de Venècia, és un home concret que presta diners com a negoci i sense gaire sensibilitat a cap consideració que no sigui l’econòmica. És un personatge rancorós i venjatiu, que haurà d’aprendre una bona lliçó. I en el fons és també un pobre home, capaç d’inspirar una certa pena. En resum: no hauríem de llegir El mercader de Venècia com una comèdia destinada a criticar els jueus ni els prestamistes. Per començar, no és una obra realista. Al contrari: s’acosta al romance i, quan se’n fa una interpretació realista, com la que va fer Michael Radford a la pel·lícula protagonitzada per Al Pacino, apareix el risc de desfigurar una mica el text. Shylock és una persona concreta, amb tots els defectes que vulguem, i no pas el representant d’una raça, ni d’una professió. Abans que res és un personatge brutalment real i viu. D’altra banda, alguna cosa positiva deu tenir aquest personatge, que tants i tants actors han volgut i continuen volent interpretar. Els valors positius els hem d’anar a buscar en el fet que, tot i sent molt complex, com a personatge teatral funciona de meravella.

Què és, doncs, El mercader de Venècia, sinó un ventall de possibilitats? Naturalment, algunes d’aquestes possibilitats són més satisfactòries que altres i el que n’obtinguin els espectadors dependrà en gran part de la lectura i la realització de cada director, així com de l’eficiència dels actors. Particularment intel·ligent em sembla la lectura d’un gran home de teatre com Harley Granville-Baker, que ens proposa d’interpretar-la com un conte de fades,[7] en el qual el mateix Shylock en representa la figura exòtica típica. La història dels cofres, estranya i fantàstica com és, afavoreix aquesta interpretació, com també la paga d’una lliura de carn del propi cos, la disfressa de Porcia o el final feliç de Jessica i Lorenzo.

Però, en aquesta obra, s’hi projecta més llum si ens fixem en els denominadors comuns que té amb un parell de comèdies de Shakespeare: Al vostre gust i Nit de Reis. A totes tres obres hi ha una noia intel·ligent i versàtil que les circumstàncies obliguen, en primer lloc, a disfressar-se de noi i, en segon lloc, a representar un paper que ajuda a redreçar una situació desfavorable en la qual es veu directament o indirectament implicada, i en el curs de la qual la intel·ligència que demostra tenir serà el factor clau que provocarà un desenllaç feliç que no tan sols l’afectarà a ella sola, sinó que, a més a més, beneficiarà els seus amics i les seves amigues. Les tres noies excepcionals a què em refereixo són Rosalina (Al vostre gust), Viola (Nit de Reis) i Porcia (El mercader de Venècia).

Els galants amb qui es casen (Roland, Orsino i Bassanio, respectivament) també tenen trets comuns: tots tres són essencialment bons nens, una mica romàntics (només una mica), sensibles a la infelicitat dels altres i a la pròpia; són irresoluts, però no fins al punt de negar-se totalment a l’acció; tots tres exhibeixen sense reserves un toc lleuger de feminitat que els fa encantadors, perquè no té res a veure amb l’efeminament. Tots tres tenen amics íntims per als quals estan disposats a fer el que calgui, i tots tres es veuen manipulats pels fils que mouen les seves estimades. A més a més, cada una d’aquestes heroïnes es veu confrontada a un personatge masculí una mica antipàtic, ressentit, o totes dues coses alhora; Jaques (el germà de Roland), Malvolio i Shylock, que encarnen el pol oposat al que elles representen. I, finalment, totes tres es mouen entre dos mons: un de real i l’altre molt acostat a la fantasia, i totes tres aconsegueixen la felicitat final en un espai irreal: el bosc d’Arden, Il·líria i Belmont, respectivament.





Una comèdia fosca


Quan Shakespeare treballa utilitzant patrons anàlegs, no ens hem d’enganyar: les diferències que hi incorpora són més interessants que les analogies, perquè responen a la unitat i a l’estructura dramàtica de cada una de les tres obres. Així, doncs, si Rosalina es veu obligada a disfressar-se de noi perquè és víctima del duc Frederic, l’usurpador, Viola s’hi veu obligada perquè és víctima d’un naufragi. Porcia, en canvi, no és víctima de ningú. La seva anada a Venècia disfressada d’advocat famós no té cap altre motiu que el d’ajudar el seu estimat Bassanio. Al vostre gust és clarament una comèdia; Nit de Reis també, tot i que hi incorpora el sofriment (merescut, sense cap dubte, de Malvolio), i El mercader de Venècia ha estat anomenada una dark comedy, una «comèdia fosca». L’adjectiu fosca s’hi aplica perquè, per més que acabi bé, hi ha moments en els quals el sofriment hi és present, i si els crítics no s’han acabat de posar d’acord sobre la naturalesa d’aquesta obra (sense que això vulgui dir que hàgim de considerar que estan obligats a fer-ho), deu ser perquè el text presenta aspectes que l’allunyen de la comèdia i l’acosten a la tragèdia. Una mera comparació entre el sofriment de Shylock i el de Malvolio il·lustra immediatament aquest punt. Una ressenya apareguda a The Chronide el 6 d’abril de 1916 afirmava que «Shylock, el jueu, és honest en el món dels seus vicis, mentre que els altres, els cristians, són hipòcrites en el món de les seves virtuts». Malvolio, en canvi, és un presumit sense qualitats ni fonaments per creure’s ser el que es pensa ser, i el llenguatge amb què Shakespeare el fa parlar és molt diferent del de Shylock.

Deia, més amunt, que tota obra dramàtica de qualitat admet un ventall ampli d’interpretacions. El mercader de Venècia n’és un bon exemple: la història de les produccions que se n’han fet ho demostra. Es conta, per exemple, que, durant el segle XIX, el paper de Shylock havia adquirit tanta importància que s’havia arribat a prescindir de tot el cinquè acte, durant el qual aquest personatge no apareix, i, en conseqüència, encara quedaven més esborrats els elements de comèdia de l’obra. Sembla ser que, a l’època elisabetiana, Porcia tenia un paper més destacat del que va tenir més tard i, per tant, els elements de comèdia apareixien més clarament dibuixats. Com a lectors d’El mercader de Venècia, ens podem adonar fàcilment de quines causes provoquen la diferència de lectures. Com és força habitual al teatre de Shakespeare, la nota dominant del text sol aparèixer sovint al començament de l’obra. Les primeres paraules d’Antonio expliciten el desconeixement del propi estat d’ànim. Antonio diu:

A fe, no sé d’on m’ha vingui tanta tristesa.

Em cansa molt, i a vosaltres també;

però com m’ha vingut, com l’he trobat,

com hi he anat a parar, de què està feta,

com ha nascut, no ho sé. M’ha fet tan insensible

que gairebé ni em reconec.



Antonio rep tres respostes possibles al seu estat formulades pels seus amics. Un d’ells l’atribueix a la incertitud de la seguretat dels seus galions i, per tant, del seu negoci; l’altre li diu que és perquè està enamorat, a la qual cosa ell respon dient «Au, bah!», i el tercer, en broma, li diu que és perquè vol adoptar un posat greu amb la finalitat de fer-se passar per savi. Els crítics han buscat tota mena de raons que expliquin la tristesa d’Antonio i totes són possibles. N’hi ha que diuen que, a l’època de Shakespeare, la gent creia molt en els pressentiments i que, per tant, hauríem d’interpretar les paraules d’Antonio entenent que té una premonició del que li passarà més endavant. En aquest cas, el director que ho interpreti així pot aprofitar les paraules d’Antonio per crear una atmosfera propícia al desastre econòmic que sofrirà aquest personatge. D’altres interpreten que està trist perquè tem perdre l’amistat de Bassanio, perquè aquest es vol sotmetre a la prova dels cofres per casar-se amb Porcia. Que Bassanio és clarament bisexual i Antonio bàsicament (tot i que no explícitament) homosexual, aniria a favor d’aquesta interpretació. Tot i que Bassanio encara no li ha comunicat aquestes intencions, és obvi que també podem imaginar que li ho ha dit abans. D’explicacions, doncs, n’hi ha moltes, perquè el text les deixa obertes.

Un altre exemple: en el text no queda clar si Bassanio es vol casar amb Porcia per la bellesa i virtuts que posseeix o bé per la seva gran fortuna. Totes dues motivacions són possibles. És més: no s’exclouen. I finalment un últim exemple: si bé les motivacions de Shylock per venjar-se d’Antonio són força evidents, no és tan dar per què, després del judici que el lector es pot formar dels seus vencedors, aquests, en el cinquè acte, no diuen ni una paraula sobre el jueu. ¿Ho hem d’entendre com un senyal de la seva frivolitat o com una condemna implícita de Shylock? També aquí les dues interpretacions són possibles i tampoc no s’exclouen del tot.

El procediment de deixar sense concretar aspectes importants de l’obra és, al meu entendre, un dels secrets de l’èxit constant de Shakespeare. Tots aquests espais buits es poden omplir de contingut a cada producció i sobretot permeten que el director (o, pel que fa al cas, el lector) s’impliqui més en la interpretació de l’obra, permeten que cada producció (o cada lectura) sigui diferent, cosa que és un agradable al·licient per fer anar els espectadors a veure diferents produccions de la mateixa obra.





Joc de contrastos


Un altre aspecte interessant d’aquest text és el contrast que s’estableix entre els personatges. No és un contrast tan fort com el que s’observa a La tempesta, però és prou visible com per permetre’ns pensar que Shakespeare el volia establir clarament. El príncep del Marroc, per exemple, contrasta d’una manera molt graciosa amb el príncep d’Aragó. El primer és molt primari i, per tant, inadequat per obtenir una dama com Porcia; el segon és el prototipus de caballero español que tan poca gràcia feia als elisabetians: és presumit, presumptuós i amb una concepció tan espanyola de l’honor que fa que tampoc sigui el personatge ideal per casar-se amb Porcia. Aquest contrast mutu serveix per establir un altre contrast: el de tots dos enfront de Bassanio. Antonio i Shylock també contrasten entre ells i es troben en el centre del conflicte de l’obra. Shylock i Porcia també estan al centre d’un altre contrast: el de la justícia i la misericòrdia. També hi ha contrast entre l’amor de Bassanio i Porcia, d’una banda, i el de Jessica i Lorenzo, de l’altra; mentre el primer usa un llenguatge amb referències comercials, com a metàfores de l’amor,[8] el segon n’usa un altre expressat en termes de nit i de claror de lluna.

En el cinquè acte, el joc dels anells, ideat per Porcia, ens recorda d’una manera divertida que l’amor no és qüestió únicament de paraules i promeses sinó de fets, a la vegada que és una crítica a una forma molt masculina d’entendre’l, així com una proposta segons la qual donar sense pensar a rebre (recordem també les inscripcions dels tres cofres) sembla ser la manera com Porcia posa en pràctica l’amor que sent per Bassanio.

El llenguatge, en aquesta obra, es comença a acostar als altíssims i totalment inusuals nivells que s’inicien amb Hamlet. Frank Kermode, un dels grans estudiosos dels textos shakespearians, diu el següent sobre aquesta peça:


El mercader de Venècia és una bona il·lustració del poder, cada vegada més fort, de Shakespeare per produir un text impregnat d’idees i amb paraules que l’obra mateixa sempre posa en qüestió. Aquesta és la raó que explica que el personatge de Shylock hagi estat immemorialment un tema de discussió i disputa. El marc del pensament és clar: justícia i caritat, jueu i gentil, aventura i usura, amor i impossibilitat d’obtenir-lo per alguns. Ho veiem, per exemple, a «gentle-Gentile»,[9] el joc de paraules o l’equívoc, en el debat sobre Jacob i en l’argument en general. Però, almenys en el marge, sempre queden lectures alternatives.

Shakespeare no havia arribat encara al cim del seu art, però en aquesta obra veiem com s’hi acosta amb una facilitat i versatilitat increïbles. Si El mercader de Venècia va immediatament darrere del Somni d’una nit d’estiu i tot just davant d’Enric IV (primera part), el primer que salta a la vista és com el seu poder verbal i imaginatiu es va enfortint fent obres radicalment distintes. Puck, Shylock i Falstaff en són l’exemple palpable.





Llegir Shakespeare


Al nostre país no hi ha gaire tradició a ensenyar a llegir textos teatrals ni, menys encara, textos teatrals en vers. A l’escola s’ensenya a llegir sense discriminar gaire si allò que llegim és una notícia del diari, un conte, una novel·la, un poema o una peça de teatre; però cada un d’aquests gèneres demana als lectors actituds molt diferents. Una peça de teatre, per exemple, exigeix una lectura més sofisticada (i aquesta és la raó per la qual se’n llegeix tan poc), perquè és com una partitura musical. I de la mateixa manera que ningú no llegeix, per exemple, la partitura d’una sonata de Beethoven, sinó que escolta les interpretacions que en fan diferents pianistes, els textos de teatre no s’han de llegir, sinó que s’han d’anar a veure representats. Però també podríem dir que, si bé molta gent no pot llegir partitures musicals perquè no n’ha après els codis, qualsevol persona que sàpiga llegir pot entendre un text teatral. L’única cosa que ha de fer aquest lector és no llegir aquesta mena de text com si fos, posem per cas, una novel·la. Els textos teatrals, si és que volem gaudir-ne realment, demanen que els lectors representin l’obra imaginativament. Caldria imaginar fins i tot l’escenari, els vestits i l’aparença física de cada actor, els moviments, etc. Ara bé, tot i que el teatre està escrit per ser representat i per veure’l ben representat, llegir-lo bé és millor que veure’n una mala representació; és a dir: una representació en la qual el director s’ha fet una mena d’idea sobre l’obra i l’imposa sobre el text sense deixar-lo respirar, esclafant-lo.

Si en els textos de Shakespeare hi domina tant el vers, és d’aconsellar també que el lector ho llegeixi com a vers (cosa que a vegades no fan els actors que els representen), seguint les cadències pautades pel vers. En el teatre de Shakespeare, la diferència entre vers i prosa és molt significativa. Per això les traduccions en prosa deformen l’obra en un aspecte essencial, que és les diferents atmosferes creades per cada tipus de discurs. Una traducció en prosa és un text gris i pla on s’ha perdut una gran varietat de riquesa i de valors. El vers és màgic, produeix efectes immediats, com la música, perquè és un discurs amb ritmes recurrents que potencien enormement les possibilitats del llenguatge. I quan aquest vers conté poesia, que és una cosa diferent, la traducció en prosa tampoc la pot recollir com una traducció en vers. La poesia, formada bàsicament per figures que augmenten la força del contingut dels versos, pot fer el que el llenguatge ordinari no podrà fer mai: donar matisos que van més enllà del contingut de les paraules per crear-ne de nous. La poesia pot fer, per exemple, que els versos que pronuncien Romeo i Julieta ens els facin sublims de la mateixa manera que pot fer que els versos que pronuncia la senyora Capulet ens la converteixin en una dona cursi. És amb aquests contrastos que Shakespeare aconsegueix posar els amants a una gran distància de tots els altres personatges de l’obra.

Moltes vegades la intenció del que es diu radica en això, com molt bé va saber veure Northrop Frye quan afirmà que, a Enric V, per exemple, el discurs literal té ressons patriòtics, mentre que el discurs subjacent, ofert pel vers i pel llenguatge poètic, ens parla dels horrors que s’estan cometent contra França i contra la mateixa Anglaterra.





EL MERCADER DE VENÈCIA





DRAMATIS PERSONAE


DUX DE VENÈCIA

Pretendents de Porcia:

PRÍNCEP DEL MARROC

PRÍNCEP D’ARAGÓ



ANTONIO, mercader de Venècia

BASSANIO, amic seu i també pretendent de Porcia

Amics d’Antonio i Bassanio:

SOLANIO

SALARINO

GRAZIANO

LORENZO



SHYLOCK, jueu ric

TUBAL, amic de Shylock

EL VELL GEPA

LANCELOT GEPA, graciós, criat de Shylock

LEONARDO, criat de Bassanio

Criats de Porcia:

BALTASAR

ESTEVE



PORCIA, hereva rica

NERISSA, criada de Porcia

JESSICA, filla de Shylock

Senadors de Venècia, oficials del Tribunal de Justícia, carceller, criats de Porcia i altres seguidors

L’ESCENA: algunes parts de Venècia i d’altres a Belmont,

residència de Porcia en terra ferma





ACTE I





ESCENA I


Venècia: un carrer.

Entren Antonio, Salarino i Solanio.

ANTONIO.—A fe, no sé d’on m’ha vingut tanta tristesa.

Em cansa molt, i a vosaltres també;

però com m’ha vingut, com l’he trobat,

com hi he anat a parar, de què està feta,

com ha nascut, no ho sé. M’ha fet tan insensible

que gairebé ni em reconec.

SALARINO.—Tens la ment sacsejada a l’oceà,

on, amb solemnes veles, els teus vaixells mercants,

com a senyors i rics burgesos de les ones,

o com a decorats magnificents del mar,

es miren amb menyspreu els petits traficants

que, davant d’ells, s’inclinen, com fent-los reverències,

quan amb teixides ales els avancen volant.

SOLANIO.—Creu-me, senyor, si jo m’hagués arriscat tant,

la millor part dels meus desitjos correrien

darrere de les meves esperances.

Sempre estaria arrencant herba per saber

d’on bufe el vent, resseguiria els mapes,

hi buscaria ports, rades, badies… I la por

de possibles desgràcies per les meves empreses,

sense cap dubte, em faria estar trist.

SALARINO.—A mi, l’alè per refredar la sopa

ja em donaria esgarrifances, evocant-me

els mals que pot causar en el mar un vent

excessivament fort. No em podria mirar

la sorra del rellotge sense pensar en la sorra

acumulada a l’aigua baixa, i ja veuria

el meu vaixell «Andreu» encallat als arenys,

i el masteler inclinant-se més avall

del costellam per besar el seu sepulcre.

¿I com podria anar a l’església,

i contemplar les pedres del sagrat edifici

sense pensar en les roques perilloses?

Aquestes, si freguessin el meu gentil vaixell,

escamparien sobre el mar la càrrega d’espècies

i vestirien amb les meves sedes

les ones clamoroses, i, per dir-ho en un mot:

allò que uns pocs moments abans valia tant,

en un instant ja no valdria res.

¿Puc pensar això i, en canvi, no pensar

que em podrien passar aquestes desgràcies

sense estar trist? No, no m’ho diguis.

Jo sé perfectament que Antonio se sent trist

perquè pensa en els seus vaixells mercants.

ANTONIO.—Què va; en això, sóc molt afortunat.

No tinc el meu comerç en una sola càrrega,

ni en un sol lloc; ni la hisenda que tinc

no depèn gens dels atzars d’aquest any.

No; les mercaderies no són pas el motiu

de la meva tristesa.

SOLANIO.—Doncs així és que estàs

enamorat.

ANTONIO.—Au, bah!

SOLANIO.—Tampoc enamorat?

Doncs diguem que estàs trist per manca d’alegria,

i així seria igual de fàcil saltar i riure

i dir que estàs alegre per manca de tristesa.

I ara, per Janus,[10] el de dues cares,

quins tipus més estranys fa la Naturalesa!

N’hi ha de sorneguers amb els ulls mig tancats

que, rient com els lloros, es burlen dels gaiters,

i d’altres que fan cara de vinagre

i mai no ensenyen gens les dents per riure,

ni que Nèstor[11] els digui que l’acudit no és bo.

Entren Bassanio, Lorenzo i Graziano.



Ara arriba Bassanio, el teu noble parent,

amb Graziano i Lorenzo. Passa-t’ho bé,

perquè et deixem molt ben acompanyat.



SALARINO.—Jo m’hauria quedat per fer-te estar content,

si aquests amics no se m’haguessin avançat.

ANTONIO.—Jo us considero amics de molt valor;

però els negocis us reclamen, i ara

aprofiteu l’avinentesa per marxar.

SALARINO.—Bon dia, senyors meus.

BASSANIO.—A veure, bons amics, quan ens farem

un tip de riure junts? Digueu-me quan.

Us torneu molt distants. No hi posareu remei?

SALARINO.—Posarem el temps lliure al teu servei.

Surten Salarino i Solanio.

LORENZO.—Senyor Bassanio, ja que has trobat Antonio,

nosaltres dos et deixarem, però, sisplau, recorda

que ens hauríem de veure a l’hora de sopar.

BASSANIO.—No us fallaré.

GRAZIANO.—No fas pas gaire bona cara, senyor Antonio;

el món et fa massa respecte, i els que compren

amb massa cura sempre solen perdre.

Creu-me que t’he trobat molt canviat.

ANTONIO.—Només em prenc el món per allò que és, Graziano;

un escenari on cadascú fa el seu paper,

i el meu n’és un de trist.

GRAZIANO.—Deixa’m fer de bufó.

Que vinguin les arrugues de l’edat

amb alegries i rialles, i que el vi

m’escalfi el fetge,[12] abans que el cor

se’m refredi amb laments que el mortifiquen.

¿I per què un home, quan la sang li bull,

s’ha de quedar assegut com el seu avi,

esculpit d’alabastre, tenir son

quan ha d’estar despert i patir d’icterícia[13]

per ser tan malcarat? Escolta, Antonio,

t’estimo, i és el meu amor que et parla:

hi ha uns homes amb un rostre que sembla recobert

d’aquella escuma pàl·lida i amarga

que es fa sobre les aigües estancades,

i que s’imposen un silenci voluntari

amb la finalitat de revestir-se d’una fama

de saviesa, gravetat i enginy profund,

com si volguessin dir «Jo sóc el senyor oracle,

i, quan obro la boca, feu callar tots els gossos!»

Ai, bon Antonio: sé que molts d’aquests

només passen per savis perquè mai

no diuen res;[14] quan, n’estic ben segur,

si algun dia parlessin, feririen l’orella

d’aquells que, quan els escoltessin,

dirien de bon grat que són beneits.

Ja en parlarem més llargament una altra estona,

però no pesquis amb l’esquer de la tristesa

aquesta fama, que és el gòbit[15] dels ximplets.

Vinga, Lorenzo. Us dic adéu als dos

i, havent sopat, ja acabaré el sermó.

LORENZO.—Així, doncs, et deixem fins al sopar.

Jo dec ser un d’aquests savis que no parlen,

perquè Graziano sempre em fa estar mut.

GRAZIANO.—Doncs, si em fas dos anys més de companyia,

no sabràs més el so que et fa la llengua.

ANTONIO.—Adéu-siau; i ara em toca parlar a mi.

GRAZIANO.—Molt agraït, a fe, perquè el silenci

només és bo si la llengua és de bou,

o d’una noia que no té sortida.

Surten Graziano i Lorenzo.

ANTONIO.—Té sentit, tot això?

BASSANIO.—Graziano pot parlar infinitament sobre el no-res, molt més que cap altre en tot Venècia. Els seus raonaments són com dos grans de blat perduts en dues quarteres de palla. Et fa estar tot el dia buscant fins que els trobes, i, quan els tens, veus que no valia la pena de buscar-los.

ANTONIO.—Bé, parla’m ara de la noia

per qui has jurat de fer un pelegrinatge

i de qui em vas prometre que avui em parlaries.

BASSANIO.—Tu no ignores, Antonio, com he perjudicat

la meva hisenda per poder mostrar

d’alguna forma un millor estil de vida

del que em permeten els mitjans que tinc.

No em vull queixar d’haver de retallar

aquestes nobles fastuositats; ara el que em preocupa

és sortir honradament dels deutes excessius

contrets per culpa d’una vida massa pròdiga.

A tu, Antonio, és a qui dec més,

en diners i en afecte, i aquest afecte teu

és el que em fa confiar en tu per revelar-te

les intencions i els propòsits que tinc

per poder pagar els deutes que he contret.

ANTONIO.—Sisplau, fes-me’ls saber, Bassanio,

i si es mantenen, tal com tu has fet sempre,

a dintre la mirada de l’honor,

ja pots estar segur que els meus diners

i els meus mitjans es trobaran oberts

a totes les necessitats que tinguis.

BASSANIO.—Quan anava a col·legi, si perdia una fletxa,

en disparava una altra en la mateixa trajectòria

i amb la mateixa força, però fixant-m’hi més

per poder trobar l’altra, i així, arriscant-ne dues,

sovint les retrobava. Et cito aquesta experiència

de quan era un infant, perquè el que ara et diré

és del tot innocent. Jo et dec moltíssim,

i, per la meva joventut esgarriada,

he perdut el que et dec. Però, si vols

disparar una altra fletxa al mateix lloc

que la primera, jo no en tinc cap dubte:

com que ara em fixaré en el vol que faci,

trobaré aquesta i l’altra, o bé et podré tornar

la segona, i així seré un deutor

sempre més agraït de la primera.

ANTONIO.—Em coneixes de sobres, i estàs perdent el temps

amb tants preàmbuls per guanyar-me el cor;

i, si poses en dubte que jo et vull ajudar

fins al màxim, encara m’ofens més

que no pas que gastessis tots els diners que tinc.

Per tant, digue’m només què vols que faci,

o què puc fer, segons el teu criteri,

perquè estic disposat a fer-ho. Parla, doncs.

BASSANIO.—A Belmont hi ha una dama molt bonica

i molt rica, molt més del que es pot dir,

i de virtuts immenses; a vegades

dels seus ulls he rebut bonics missatges

sense paraules. Es diu Porcia (i no val menys

que aquella filla de Cató, esposa de Brutus).

Tothom coneix el seu valor:

els quatre vents porten de molts països

famosos pretendents. Els seus cabells,

color de sol, li cauen, arrissats, per sobre els polsos,

semblants al velló d’or. I per això

Belmont s’ha convertit en una Còlquida

on voguen molts Jàsons per conquerir-la.[16]

Ai, Antonio, si jo només tingués

mitjans per poder ser un rival d’aquests,

tindria l’esperança d’un guany molt important!

I estic segur que el podria obtenir.

ANTONIO.—Ja saps que tinc tots els meus béns al mar;

ara no tinc mercaderies ni diners

per reunir la suma que et fa falta.

Busca tu, per Venècia, si el meu crèdit

té algun poder. L’estirarem[17] al màxim

perquè puguis anar-te’n a Belmont,

davant la bella Porcia. Vés, doncs, a preguntar

—i jo també ho faré— on hi ha diners.

No hi ha cap dubte que els podré obtenir

per la meva solvència o bé per amistat.

Surten.





ESCENA II


Belmont: una cambra de la casa de Porcia.

Entren Porcia i Nerissa.

PORCIA.—A fe meva, Nerissa, el meu petit cos està cansat d’aquest món tan gran.

NERISSA.—Ho estaríeu, dolça senyora, si les vostres misèries fossin tan abundants com la vostra fortuna, però, pel que veig, estan tan malalts els que van tips d’excessos com els que passen gana. Per tant, no és pas poca virtut trobar el punt mitjà: a l’excés, li surten cabells blancs abans de temps; però la moderació viu molts més anys.

PORCIA.—Sàvies dites, i molt ben pronunciades.

NERISSA.—Ho serien més, si tothom les practiqués.

PORCIA.—Si fos tan fàcil com saber què és bo de fer, les capelles haurien estat esglésies,[18] i les cabanes dels pobres, palaus de prínceps. El bon predicador és el que practica els consells que dóna. A mi, en canvi, m’és fàcil de donar consells a vint, molt més que no pas ser d’aquests vint que seguirien els meus consells. El cervell pot dictar normes a la sang, però un temperament ardent se salta la fredor d’una llei. La follia de la joventut és com una llebre que salta per sobre les trampes que li para la coixesa del bon consell. Ara bé, aquest raonament no em funciona per triar-me un marit. Déu meu! He dit «triar». Mai no podré triar el que m’agradi, ni rebutjar el que no m’agradi. Així és com és doblegada la voluntat d’una filla vivent per culpa de la voluntat[19] d’un pare mort. No és dur, Nerissa, que no en pugui triar ni rebutjar cap?

NERISSA.—El vostre pare va ser sempre virtuós, i els sants homes, a l’hora de la mort, sempre tenen bones inspiracions.[20] Per això el joc de la sort que es va empescar amb aquests tres cofres d’or, plata i plom, segons el qual sereu d’aquell que triï el cofre que ell volia —no en dubteu gens—, només afavorirà aquell que us estimi de veritat. Però l’escalfor que guarden els vostres sentiments, ¿cap a quin dels nobles pretendents es dirigeix?

PORCIA.—Sisplau, torna-me’n a dir els noms, i, mentre els diguis, te’ls descriuré, i, d’acord amb la meva descripció, endevinaràs els meus afectes.

NERISSA.—Primer, hi ha el príncep napolità.

PORCIA.—Sí, aquest és com un cavallot, perquè només parla del seu cavall, i afegeix als seus propis talents el fet que ell mateix li sàpiga posar les ferradures. Em temo que la seva senyora mare no hagi tingut algun joc brut amb un ferrer.

NERISSA.—Després tenim el comte Palatí.

PORCIA.—Aquest no fa res més que corrugar les celles. Fa com aquell que diu: «Si no em voleu triar, pitjor per vós!». Quan escolta històries divertides, no riu gens. Em temo que, quan sigui vell, no resulti ser un altre filòsof ploramiques.[21] M’estimaria més de casar-me amb una calavera que tingués un sol os a la boca que no pas amb qualsevol d’aquests dos. Déu em lliuri de l’un i de l’altre.

NERISSA.—I què me’n dieu, d’aquell cavaller francès, Monsieur Le Bon?

PORCIA.—Déu el va crear, i, per tant, l’hem de fer passar per un home. Ja sé que és un pecat burlar-se de la gent; però, quin un! Té un cavall millor que el del napolità, i guanya el comte Palatí en el mal costum de corrugar les celles. És tots els homes sense arribar a ser-ne cap. Quan sent cantar una griva, ja comença a fer salts, i és capaç d’esgrimir amb la seva pròpia ombra. Si m’hi casés, tindria vint marits. Si em menyspreés, el perdonaria a l’acte, perquè, ni que m’estimés fins a la follia, no li podria correspondre.

NERISSA.—I què me’n dieu, de Falconbridge, el jove baró d’Anglaterra?

PORCIA.—Ja saps que no hi puc parlar, perquè ni ell m’entén a mi, ni jo a ell. No sap ni un borrall de llatí, ni de francès, ni d’italià, i ja podries jurar davant d’un tribunal que jo no sé ni dos rals d’anglès. És la pròpia imatge de l’home com cal; però… Déu meu! Com es pot parlar fent pantomima? Porta uns vestits més estranys! Em penso que es va comprar el gipó a Itàlia, les calces a França, el barret a Alemanya, i la seva conducta a totes les botigues del món.

NERISSA.—I què en penseu, del seu veí, el lord escocès?

PORCIA.—Que practica molt la caritat amb el proïsme, perquè va rebre prestada una bufetada de l’anglès i li va jurar que la hi tornaria de seguida que pogués. Em sembla que el francès li ha sortit fiador, i n’hi ha promès una altra.[22]

NERISSA.—I què us en sembla, del jove alemany, el nebot del duc de Saxònia?

PORCIA.—De matí, quan encara està serè, és molt detestable, i la mar de detestable a la tarda, quan està borratxo. En els seus millors moments, és una mica pitjor que un home, i en els seus pitjors moments, una mica millor que una bèstia. En el pitjor cas, espero que me’n pugui sortir sense ell.

NERISSA.—Si volgués fer la tria i escollís el cofre de la sort, hauríeu de refusar la voluntat del vostre pare, en el cas que no el vulgueu acceptar.

PORCIA.—Doncs per por del pitjor cas, et prego que posis una copa de vi del Rin sobre el cofre dolent, perquè, encara que el dimoni hi fos a dintre, si veu la temptació a fora, estic segura que la triarà. Faria qualsevol cosa, Nerissa, abans de casar-me amb una esponja.

NERISSA.—No heu de tenir cap por, senyora, de casar-vos amb cap d’aquests cavallers, perquè ja m’han fet saber la seva decisió, que és la de tornar-se’n a casa seva i no molestar-vos més amb les seves pretensions, llevat del cas que us puguin aconseguir d’una altra manera que la que va imposar el vostre pare amb els cofres.

PORCIA.—Ni que arribés a viure tant com la sibil·la,[23] em moriria casta com Diana, si no em poden obtenir de la manera que volia el meu pare. Estic contenta que aquest paquet de pretendents sigui tan raonable, perquè no n’hi ha ni un que em pugui fer patir amb la seva absència, i prego a Déu que els concedeixi a tots un bon viatge.

NERISSA.—No us recordeu, senyora, que, en vida del vostre pare, va venir aquí un venecià (estudiant i soldat!), acompanyant el marquès de Montferrato?

PORCIA.—Sí, sí; era Bassanio. Em sembla que era aquest, el seu nom.

NERISSA.—Exacte, senyora. De tots els homes que he vist amb els meus pobres ulls, aquest és el més digne d’una bella dama.

PORCIA.—El recordo molt bé, i també recordo que era digne de les teves alabances.

Entra un criat.



Què passa? Quines noticies portes?



CRIAT.—Hi ha quatre cavallers que us busquen per acomiadar-se. I ha arribat el missatger d’un cinquè, el príncep del Marroc, que diu que el seu amo arribarà aquesta nit.

PORCIA.—Si pogués donar a aquest cinquè una benvinguda tan de bon cor com dic adéu-siau a aquests quatre, m’alegraria de la seva arribada. Si tingués el caràcter d’un sant i el color d’un dimoni,[24] m’estimaria més tenir-lo per confessor que per marit.

Vine, Nerissa. [Al criat] Tu, passa al davant.

Hem tancat el portal a un pretendent,

i ja en tenim un altre al davant de la porta.

Surten.





ESCENA III


Venècia: una plaça pública.

Entren Bassanio i Shylock.

SHYLOCK.—Tres mil ducats.[25] Molt bé.

BASSANIO.—Sí, senyor, per tres mesos.

SHYLOCK.—Per tres mesos. Bé.

BASSANIO.—Pels quals, com ja us he dit, Antonio serà el meu fiador.

SHYLOCK.—Antonio serà el vostre fiador. Bé.

BASSANIO.—M’ajudareu? Em donareu aquesta satisfacció? Puc saber la vostra resposta?

SHYLOCK.—Tres mil ducats per tres mesos, i Antonio el vostre fiador.

BASSANIO.—Què me’n dieu?

SHYLOCK.—Antonio és un bon home.

BASSANIO.—Hi ha alguna cosa que ho contradigui?

SHYLOCK.—Ah, no, no, no, no. Quan he dit que era un bon home, volia donar-vos a entendre que és un home solvent; però, tot i això, els seus recursos són dubtosos. Té un vaixell rumb a Trípoli, i un altre a les Índies; i a més a més, he sentit dir al Rialto[26] que en té un tercer a Mèxic, un quart rumb a Anglaterra, i d’altres mercaderies escampades per l’estranger. Però els vaixells no són més que fusta, i els mariners no són sinó homes. Hi ha rates de terra i rates d’aigua, lladres d’aigua i lladres de terra. Vull dir pirates, i després hi ha els perills de les aigües, dels vents i de les roques. Però tot i això és un home solvent. Tres mil ducats. Em sembla que ja puc acceptar la seva garantia.

BASSANIO.—Estigueu-ne ben segur.

SHYLOCK.—Em vull assegurar que ho puc fer, i, per estar-ne segur, hi he de pensar. Puc parlar amb Antonio?

BASSANIO.—Si us sembla bé, veniu a sopar amb nosaltres.

SHYLOCK.—Sí, per sentir olor de porc i menjar d’allò, dins el qual el vostre profeta, el Natzarè, va fer entrar el diable![27] Compraré amb vosaltres, vendré amb vosaltres, parlaré amb vosaltres, em passejaré amb vosaltres i el que calgui; però no menjaré amb vosaltres ni beuré amb vosaltres, ni resaré amb vosaltres. Quines notícies hi ha, del Rialto? Qui s’acosta?

Entra Antonio.

BASSANIO.—És el senyor Antonio.

SHYLOCK [Apart].—Quin aire més servil de publicà![28]

L’odio per cristià, però també

perquè amb la seva vil simplicitat

deixa diners de franc i fa que baixi

el preu dels interessos a Venècia.

Si mai puc agafar-lo per sorpresa,

em venjaré del meu antic rancor.

Odia el nostre poble sant, i es burla,

en els llocs on es troben els marxants,

de mi, dels meus negocis i dels meus guanys honrats,

que ell anomena usura. Que sigui maleït

el meu llinatge, si mai el perdono!

BASSANIO.—M’escolteu, Shylock?

SHYLOCK.—Estava calculant de què disposo,

i, mirat de cop d’ull i de memòria,

el que és ara, no els puc pas reunir,

tres mil ducats. Però és igual:

Tubal, el ric hebreu, que és de la meva tribu,

me’ls deixarà. Però… calleu. Quants mesos

m’heu demanat?

A Antonio.



Déu vos guard, senyor meu.

Ara parlàvem de la vostra senyoria.



ANTONIO.—Shylock, encara que no presti ni manllevi

rebent cap interès, ni pagant-ne en excés,

per satisfer la gran necessitat del meu amic,

trencaré el meu costum.

A Bassanio.



Ja l’has assabentat

dels diners que et fan falta?



SHYLOCK.—Sí, sí: tres mil ducats.

ANTONIO.—I per tres mesos.

SHYLOCK.—Me n’havia oblidat;

tres mesos, sí, ja m’ho havíeu dit.

Bé, doncs, la vostra garantia; a veure…

Però no dèieu que no manllevàveu,

ni prestàveu mai res amb interès?

ANTONIO.—No, no ho faig mai.

SHYLOCK.—Quan Jacob pasturava les ovelles

del seu oncle Laban… Aquest Jacob va ser

el tercer hebreu d’ençà del nostre pare

Abraham, en virtut del que la seva mare

va fer per ell. Doncs sí: va ser el tercer.[29]

ANTONIO.—I què vol dir, això? Que cobrava interessos?

SHYLOCK.—No, no els cobrava; no pas exactament

interessos directes, com diríeu vosaltres.

Fixeu-vos en què feia: quan Laban i ell mateix

es van posar d’acord que els anyells que naixessin

ratllats o clapejats serien de Jacob,

les ovelles, en zel cap al final

de la tardor, van anar amb els moltons,

i quan aquests llanuts progenitors

les van muntar, aquest astut pastor

va escorxar vergues tendres,

i quan va arribar el temps de l’acte natural,

les va plantar al davant de les ovelles,

que van concebre i, després, van parir

anyells ratllats, que van ser de Jacob.[30]

Era una forma de guanyar, i va ser

beneït per això. El guany és una benedicció,

perquè no significa pas robar.

ANTONIO.—El que va fer que Jacob s’esforcés

era un risc, un afer fora del seu abast,

regit i conduït per les mans del Senyor.

És que això va ser escrit per excusar la usura?

O és que l’or i la plata que teniu no són

sinó moltons i ovelles?

SHYLOCK.—No us ho sabria dir.

Els faig criar de pressa; però fixeu-vos-hi, senyor.

ANTONIO.—Fixa-t’hi bé, Bassanio: el dimoni ja pot

citar les escriptures quan convé al seu propòsit.

Una ànima perversa, posant textos sagrats

per testimoni, és com un brètol

amb cara riallera; una poma bonica,

però, per dins, podrida. Ah, quin exterior

més bo que té la falsedat!

SHYLOCK.—Tres mil ducats: ja és una bona quantitat.

Tres mesos sobre dotze. Deixeu-me veure l’interès.

ANTONIO.—Què, Shylock? Us podrem estar obligats?

SHYLOCK.—Senyor Antonio, molts cops i molt sovint

m’heu criticat, en el Rialto, pels meus préstecs

i les meves usures; però jo

sempre m’ho he pres arronsant les espatlles,

perquè el meu poble ha après a resignar-se.

Em dieu descregut i gos degollador,

i escopiu al damunt del meu gavany hebreu.

I tot per l’ús que faig del que em pertany.

Molt bé: però ara sembla que em necessiteu molt.

Endavant, doncs! Veniu a veure’m i em dieu:

«Shylock, necessitem diners». Això, dieu?

Vós, que heu llançat saliva sobre la meva barba,

i m’heu tractat a puntades de peu,

com si volguéssiu fer marxar del davant vostre

un gos perdut, ara voleu diners?

Què us hauria de dir? ¿No us hauria de dir

que un gos no té diners, que no és possible

que un gos pugui deixar tres mil ducats?

¿O voleu que m’inclini i que amb un to d’esclau,

amb l’alè humit i amb suplicant humilitat

us digui això: «Noble senyor,

l’altre dimecres em vau escopir,

i l’altre dia em vau clavar una guitza,

potser una altra vegada vau dir-me que era un gos,

i per totes aquestes cortesies

us deixaré els diners»?

ANTONIO.—Tinc ganes de tornar-vos a dir gos,

clavar-vos una guitza i escopir-vos.

Si és que voleu deixar diners, no ho feu

als que són amics vostres, perquè ¿quan, l’amistat,

ha demanat els fruits de l’estèril metall?

Presteu-los, doncs, als vostres enemics,

perquè, si no compleixen, els podreu exigir

un càstig amb més bona cara.

SHYLOCK.—Mira com s’enrabia!

Jo que voldria que fóssim amics,

gaudir del vostre afecte i oblidar

tots els insults amb els quals m’heu tacat

i satisfer les vostres necessitats presents,

sense cobrar-vos interès per aquest préstec.

En canvi, vós, no em voleu escoltar.

És una oferta amable, no?

BASSANIO.—Sí que ho és, realment.

SHYLOCK.—Us ho demostraré.

Acompanyeu-me a casa d’un notari,

firmeu aquest paper, i, només per pur joc,

si no em pagueu el dia convingut,

i en el lloc convingut, la quantitat

que sigui estipulada en el contracte,

fem que la pena consisteixi a pagar

just una lliura de la vostra carn,

que jo mateix decidiré de quina part

del vostre cos haurà de ser tallada.

ANTONIO.—Hi estic d’acord, a fe. Segellaré aquest pacte,

i diré que el jueu s’ha tornat molt amable.

BASSANIO.—No vull que firmis un contracte així per mi;

m’estimo més continuar tenint els problemes que tinc.

ANTONIO.—No et preocupis, home.

D’aquí a dos mesos; és a dir; un mes abans

del pacte, espero sumes nou vegades

més altes que el seu préstec.

SHYLOCK.—Oh, pare Abraham, com són aquests cristians!

La seva crueltat els porta a sospitar

del pensament dels altres. Si us plau, digueu-me això:

si ell no compleix la data, jo què en trec,

de cobrar el que hem pactat?

Una lliura de carn, treta d’un home,

no és pas tan valuosa, ni se’n treu el profit

que té la carn d’un xai, d’un bou o d’una cabra.

Us dic que us ofereixo aquest tracte d’amic

per comprar-li els favors. Si ell ho accepta, doncs bé,

i, si no, adéu-siau. Pel meu afecte,

us prego que no m’ofengueu mai més.

ANTONIO.—Sí, Shylock, firmaré el contracte.

SHYLOCK.—Doncs a casa el notari, de seguida.

Doneu-li instruccions perquè redacti

aquest contracte tan de broma, i jo

vaig a buscar els ducats ara mateix,

i donaré un cop d’ull a casa, on he deixat

un guardià una mica perillós,

perquè no és gaire de fiar. Ja tornaré aviat.

ANTONIO.—Adéu, gentil jueu.

Surt Shylock.



Aquest hebreu se’ns tornarà cristià:

ha esdevingut amable.



BASSANIO.—No m’agraden les bones condicions

en una ànima abjecta.

ANTONIO.—Bah, res d’això no ens ha de fer cap por.

Els meus vaixells arribaran un mes abans.

Surten.





ACTE II





ESCENA I


Belmont: una cambra a casa de Porcia.

Trompeta. Entren el príncep del Marroc amb el seu seguici, Porcia, Nerissa i altres criats.

PRÍNCEP DEL MARROC.—No em menyspreeu pel color del meu rostre:

és la parença ombrosa del sol abrusador,

de qui jo sóc veí, i fins i tot parent.

Porteu-me la més blanca criatura

nascuda al nord, on Febus amb prou feines

pot fondre els caramells de gel, i que ens facin un tall

per demostrar qui té més vermella la sang.[31]

Us dic, senyora, que aquest meu aspecte[32]

ha fet por als més valents: pel meu amor us juro

que les verges més ben considerades

del nostre clima també se l’estimen.

Jo no canviaria el meu color,

si no fos, noble reina, per robar-vos el cor.

PORCIA.—Per escollir marit, no em puc guiar només

per l’impuls primmirat d’uns ulls de noia.

És més: la sort del meu destí m’ha prohibit

el dret de fer una tria voluntària.

Ara bé: si el meu pare no m’hagués limitat

i encerclat amb la seva saviesa

per ser l’esposa de qui em guanyi amb els mitjans

que ja us he dit, vós mateix, noble príncep,

hauríeu tingut mèrits tan bons com els dels altres

que han arribat aquí buscant el meu afecte.

PRÍNCEP DEL MARROC.—Doncs també per això us dono les gràcies.

Si us plau, porteu-me on són els còfies

per provar-hi fortuna. I per aquesta simitarra,

que ha matat el Sofí[33] i un príncep persa,

i ha guanyat tres batalles al sultà Soliman,

que jo faria abaixar els ulls més obstinats,

guanyaria en valor el cor més atrevit del món,

i prendria, quan mamen, els cadells a l’óssa, sí!,

i em burlaria del lleó, quan amb rugits

busca la seva presa, i tot això,

senyora, per guanyar-vos. Però, ai! Mentrestant,

si Hèrcules i Licas,[34] amb els daus,

juguen per veure qui és més poderós,

la Fortuna podria donar els punts més alts

a la més feble mà. I, així, Alcides[35]

podria ser vençut pel seu criat.

I jo també, si la Fortuna, cega, em guia,

podria perdre allò que un altre de més feble

es podria emportar, i així morir-me de dolor.

PORCIA.—Heu de provar la sort: o renunciar a la tria

o bé jurar, abans de triar, que, si no l’encerteu,

a cap més dama, no li parlareu

mai més de matrimoni. Per tant, aneu amb compte.

PRÍNCEP DEL MARROC.—Accepto el jurament. Porteu-me al meu atzar.

PORCIA.—Primer anirem al temple.[36] Havent dinat,

decidireu la vostra sort.

PRÍNCEP DEL MARROC.—Doncs que sigui ben bona.

Seré, de tots, el més feliç o el més desgraciat.

Toc de trompetes. Surten.





ESCENA II


Venècia: un carrer.

Entra Lancelot Gepa.

LANCELOT.—És ben segur que el seny m’ajudarà a fugir d’aquest jueu, el meu amo. Tinc el dimoni darrere el meu colze: em tempta dient-me: «Gepa, Lancelot Gepa, bon Lancelot», o «Bon Gepa», o «Bon Lancelot Gepa, fes servir les cames, arrenca a córrer i escapa’t». La meva consciència em diu: «No; vés amb compte, honorable Lancelot, honorat Gepa», o, com he dit abans: «Honorat Lancelot Gepa, no t’escapis; res de tocar el dos amb les cames». I bé, el dimoni, amb més coratge que ningú, em diu que guilli. «Via!», diu el dimoni. «Lluny!», diu el dimoni. «En nom del cel, pren una decisió valenta», diu el dimoni, i «corre!». Però la consciència, abraçant-se al coll del meu cor, em diu, assenyada: «Honrat amic meu, Lancelot, tu que ets fill d’un home honrat», o millor dit: «Fill d’una dona honrada» (perquè el meu pare ja aleshores tenia algunes taques, una certa inclinació, uns certs gustos…). Bé, em diu la consciència: «Lancelot, no et moguis». «Mou-te!», em diu el dimoni. «No et moguis!», em diu la consciència. «Consciència», li dic jo, «m’aconselles bé». «Dimoni», li dic jo, «m’aconselles bé». Si em deixés portar per la consciència, em quedaria amb el meu amo, el jueu, que —Déu em perdoni!— és una mena de dimoni, i, si m’escapés del jueu, em deixaria portar pel dimoni, que —amb perdó sigui dit!— és el dimoni en persona. És cert que el jueu és la mateixa encarnació del dimoni, i la meva consciència, en consciència, no és més que una mala consciència, perquè m’aconsella que em quedi amb el jueu. El dimoni em dóna un consell més amical. Tocaré el dos, dimoni. Poso les cames a les teves ordres. M’escaparé.

Entra el vell Gepa amb un cistell.

GEPA.—Ei, jovenet, sisplau: quin és el camí per anar a casa del mestre jueu?

LANCELOT [Apart].—Déu del cel! És el meu pare de veritat; com que és mig cec, i potser més que mig i tot, no em deu haver conegut. A veure si el puc enganyar.

GEPA.—Jovenet, si us plau: per on es va a la casa del mestre jueu?

LANCELOT.—Tombeu a la dreta a la primera cantonada; però a la primera de totes, tombeu a l’esquerra. Redéu, a la cantonada que ve, no gireu a la dreta ni a l’esquerra: aneu indirectament[37] a la casa del jueu.

GEPA.—Per tots els sants de Déu! Serà difícil de trobar-la. Em podeu dir si un tal Lancelot que viu amb ell hi viu o no hi viu?

LANCELOT.—Voleu dir el jove senyor Lancelot? [Apart] Fixeu-vos-hi bé. Li faré saltar les llàgrimes. [Al seu pare] Parleu del jove senyor Lancelot?

GEPA.—No pot ser cap senyor, senyor; sinó el fill d’un pobre home. El seu pare, mal m’està el dir-ho, és un home honrat i molt pobre, i, gràcies a Déu, viu molt bé.

LANCELOT.—Mireu: deixeu que el seu pare sigui el que vulgui. Ara parlem del jove senyor Lancelot.

GEPA.—De Lancelot, per servir-vos, senyor.

LANCELOT.—Però, si us plau! Ergo, vellet, ergo,[38] us ho suplico: no parleu del jove senyor Lancelot?

GEPA.—De Lancelot a seques, si complau a la vostra senyoria.

LANCELOT.—Ergo, el jove senyor Lancelot. No parleu del jove senyor Lancelot, avi, perquè aquest jove cavaller, d’acord amb els Fats i els Destins, i aquelles paraules rares de… les tres Germanes,[39] i les altres branques de la saviesa, ha mort ben mort, en efecte, o, tal com diríem amb paraules més senzilles, ha pujat al cel.

GEPA.—Redéu, que Déu no ho vulgui! Aquest noiet era la crossa de la meva vellesa, el meu verdader puntal.

LANCELOT.—És que faig cara de puntal, de crossa o de revoltó? Que no em coneixeu, pare?

GEPA.—Ai, quin dia! No us conec, jove cavaller; però, si us plau, digueu-me: el meu fill —Déu l’hagi perdonat—, és mort o viu?

LANCELOT.—No em coneixeu, pare?

GEPA.—Ai, senyor! Sóc mig cec i no us conec.

LANCELOT.—No, realment, ni que tinguéssiu bons ulls us costaria força de saber qui sóc. Els pares que coneixen els seus fills són més llestos. Mireu, bon home, us donaré notícies del vostre fill. Doneu-me la vostra benedicció, i la veritat ja es deixarà veure: les malifetes no es poden amagar gaire estona; el fill d’un home, potser sí; però la veritat sempre acaba deixant-se veure.

GEPA.—Si us plau, senyor, aixequeu-vos. Estic segur que no sou el meu fill Lancelot.

LANCELOT.—Si us plau, senyor, no fem més el beneit i doneu-me la vostra benedicció: sóc Lancelot, el que va ser el vostre fill, el que ho és i el que ho serà.

GEPA.—No m’ho puc creure, que siguis el meu fill.

LANCELOT.—I jo, de tot això, ja no sé què me n’he de creure. Però sóc Lancelot, el criat del jueu, i estic segur que la vostra dona, Margarida, és la meva mare.

GEPA.—Sí que es diu Margarida; és cert, i si tu ets Lancelot, juraré que ets la meva carn i la meva sang. Alabat sigui Déu! Quina barba que t’ha sortit! Tens més pèls a la barba que no pas el meu cavall Dobbin a la cua.

LANCELOT.—Així, doncs, els pèls de la cua de Dobbin creixen cap endins. Estic segur que l’última vegada que el vaig veure tenia més pèls a la cua que no pas jo a la cara.

GEPA.—Déu meu, com has canviat! Us enteneu bé tu i el teu amo? Mira, li porto un regalet. Com va tot?

LANCELOT.—Bé, bé; però, per la meva part, jo ja he fet el propòsit d’anar-me’n, de manera que no reposaré fins que hagi corregut una bona llargada. El meu amo és tot un jueu. Un regalet, li porteu? Més val que li porteu un morrió. Al seu costat em moro de gana; em podríeu comptar les costelles amb els dits. Pare, estic content que ens hàgim trobat. Deixeu-me donar el regal a un tal senyor Bassanio. Aquest sí que regala lliurees noves. Si no puc entrar al seu servei, correré tan lluny com terra tingui Déu. Ah, quina sort més gran! Doneu-lo a ell, pare, perquè, si continuo servint el jueu, seré un jueu.

Entra Bassanio amb Leonardo i altres criats.

BASSANIO.—Ho pots fer; però afanya’t, perquè el sopar pugui estar a punt a les cinc. Mira de portar aquestes cartes; vés a encarregar les lliurees, i digues a Graziano que vingui de seguida a casa.

Surt un criat.

LANCELOT.—Au, va, pare!

GEPA.—Que Déu beneeixi la vostra senyoria!

BASSANIO.—Moltes gràcies. Que voleu alguna cosa de mi?

GEPA.—Aquest és el meu fill, senyor; un pobre noi que…

LANCELOT.—Res de pobre noi, senyor; sinó el criat d’un jueu molt ric. Jo voldria, senyor, tal com us explicarà el meu pare…

GEPA.—Té una gran infecció,[40] per dir-ho d’alguna manera, de servir…

LANCELOT.—De fet, per no donar-hi voltes, serveixo el jueu, i el meu desig és, tal com us explicarà el meu pare…

GEPA.—El seu amo i ell, amb la vènia de la vostra senyoria, no són pas allò que se’n diu grans amics…

LANCELOT.—Amb poques paraules, la pura veritat és que el jueu, com que m’ha ofès, m’obliga a allò que el meu pare, que, pel que penso, és un vell venerable, us podrà fer invident…[41]

GEPA.—Aquí tinc un plat de colomins, que voldria oferir a la vostra senyoria, i el meu prec és que…

LANCELOT.—En poques paraules, senyor, el prec és impertinent per mi, tal com la vostra senyoria coneixerà per boca d’aquest vell honrat, i que, mal m’està el dir-ho, mal que sigui vell, és el meu pare.

BASSANIO.—Que parli un de sol per tots dos. Tu, què vols?

LANCELOT.—Servir-vos, senyor.

GEPA.—Aquesta és la insubstància[42] de la qüestió, senyor.

BASSANIO.—El conec bé, i et concedeixo el prec.

Precisament avui Shylock me n’ha parlat, de tu,

i t’ha recomanat per una millor feina,

si es pot dir que és millor deixar un jueu tan ric

per ser el criat d’un cavaller tan pobre.

LANCELOT.—El vell proverbi[43] està molt ben repartit entre el meu amo i jo, senyor. Vós teniu la gràcia de Déu, i ell té el tot.

BASSANIO.—Ho has dit molt bé. Tu, pare, vés amb el teu fill.

I tu vés a acomiadar-te de l’amo.

Pregunta on tinc la casa.

A un criat.



Dóna-li una lliurea

més adornada que les altres. Vés, i ocupa-te’n.



LANCELOT.—Ja està fet, pare. Jo mai no me’n surto, de trobar feina, no. No tinc la llengua a la boca. Bé! Hi ha cap home a Itàlia que tingui el palmell de la mà millor que el meu per jurar sobre la Bíblia? Tindré bona sort. Mireu, aquí teniu una ratlla de la vida que és molt senzilla. Aquí hi ha un pilonet d’esposes. Ai, quinze esposes no són gaire res. Onze vídues i nou noietes[44] són com un aperitiu per tot un home com jo. I després de salvar-me tres vegades de morir ofegat, i estar en perill de mort a sobre d’un matalàs de plomes… Tot plegat ja és ben poca cosa. Bé: si la Fortuna és una dona, ja puc dir que és una bona mossa per tot això. Veniu, pare. Diré adéu-siau al jueu en un tancar i obrir d’ulls.

Surten Lancelot i el vell Gepa.

BASSANIO.—Fixa-t’hi bé, t’ho prego, Leonardo:

un cop hagis comprat aquestes coses,

torna de pressa a casa. Aquesta nit

ofereixo una festa als meus millors amics.

Afanya’t, doncs.

LEONARDO.—M’hi aplicaré tan bé com pugui.

Entra Graziano.

GRAZIANO.—On ha anat el teu amo?

LEONARDO.—És allà, senyor, que es passeja.

Surt.

GRAZIANO.—Senyor Bassanio!

BASSANIO.—Graziano!

GRAZIANO.—T’he de demanar una cosa.

BASSANIO.—Doncs ja està concedida.

GRAZIANO.—No me la neguis: he de venir amb tu a Belmont.

BASSANIO.—Bé, doncs, fes-ho. Però escolta, Graziano:

ets massa agosarat, massa groller, i la teva llengua

no té fre. Tot això t’està bé;

no representa cap defecte als nostres ulls.

Però en un lloc on no et coneixen… En fi, que pot semblar

massa atrevit. Si et plau, fes un esforç

per barrejar unes gotes de prudència

a les explosions del teu caràcter,

no fos cas que, per culpa d’aquest temperament,

al lloc on vaig pensessin malament de mi,

i es perdessin així les meves esperances.

GRAZIANO.—Senyor Bassanio, escolta:

si no adopto actituds més retingudes,

si no parlo amb respecte, o si em sents renegar,

si no porto a la mà un llibre d’oracions,

si no tinc l’aire compungit, i és més:

si, quan resem a taula, no em tapo els ulls així,

amb el barret, ni sospiro, ni dic

«Amén», ni adopto un to civilitzat,

com qui s’ha preparat per ostentar tristesa

i així complaure la seva àvia,

si deixo de fer això, no et fiïs més de mi.

BASSANIO.—Bé, ja veurem com et comportes.

GRAZIANO.—Sí, però aquesta nit no comptarà.

No em jutjaràs per res del que faré.

BASSANIO.—No; seria una llàstima. Més aviat voldria

que adoptessis els hàbits més ardits

de l’alegria, perquè hi haurà amics

amb moltes ganes de passar-s’ho bé.

Però ara et dic adéu: tinc molta feina.

GRAZIANO.—I jo he d’anar amb Lorenzo i tots els altres;

però et vindrem a veure a l’hora de sopar.

Surten.





ESCENA III


Venècia: la casa de Shylock.

Entren Jessica i Lancelot.

JESSICA.—Lamento molt que deixis el meu pare.

Aquesta casa és un infern, i tu, dimoni alegre,

li havies tret aquest regust d’avorriment;

però que et vagi bé. Aquí tens un ducat.

I, Lancelot, a l’hora de sopar,

veuràs Lorenzo, el convidat de l’amo que tindràs.

Dóna-li aquesta carta; però fes-ho en secret.

Adéu, doncs. No voldria que el meu pare

em sorprengués parlant amb tu.

LANCELOT.—Adéu-siau! Les llàgrimes parlen per la meva llengua. Bellíssima pagana, dolcíssima jueva! Si un cristià no fa una beneiteria per tenir-vos, em quedaré parat. Però, adéu-siau. Aquestes gotes tan ximples ofeguen d’alguna manera el meu esperit d’home. Adéu-siau!

Surt.

JESSICA.—Adéu, bon Lancelot.

Ai, quin pecat horrible no cometo

avergonyint-me de ser filla del meu pare!

Però si li sóc filla per la sang,

no n’hi sóc pel caràcter. Ah, Lorenzo!

Si mantens la promesa, ja podré posar fi

a aquesta lluita, fer-me cristiana

i ser la teva enamorada esposa.

Surt.





ESCENA IV


Venècia: un carrer.

Entren Graziano, Lorenzo, Salarino i Solanio.

LORENZO.—Exacte: a l’hora de sopar ens escaparem:

ens n’anirem a casa a disfressar-nos,

i al cap d’una hora tornarem.

GRAZIANO.—Però no hem tingut temps de preparar-ho.

SALARINO.—Ni hem preguntat si ens deixarien torxes.[45]

SOLANIO.—Serà un desastre, si no ho fem ben fet,

i al meu parer més val deixar-ho córrer.

LORENZO.—Són les quatre, i ens queden dues hores

per proveir-nos.

Entra Lancelot amb una carta.



Hola, amic Lancelot! Quines noves ens portes?



LANCELOT.—Si us agradés d’obrir això,

segurament hi trobaríeu la resposta.

LORENZO.—En reconec la lletra;[46] a fe que és d’una mà bonica;

i molt més blanca que el paper d’escriure

és la mà que l’ha escrita.

GRAZIANO.—Noves d’amor, segur.

LANCELOT.—Amb el vostre permís, senyor.

LORENZO.—On vas?

LANCELOT.—Redéu, senyor: a convidar el meu vell amo, el jueu, que vingui a sopar aquesta nit a casa del meu nou amo, el cristià.

LORENZO.—Espera, agafa això. Digues a Jessica

que hi aniré, però fes-ho en secret.

Au, ja te’n pots anar.

Surt Lancelot.



Senyors,

què? Preparem la mascarada, aquesta nit?

Jo ja tinc una torxa.



SALARINO.—Sí, redéu. Ho faré de seguida.

SOLANIO.—I jo també.

LORENZO.—Veniu-nos a buscar, a Graziano i a mi,

a casa de Graziano d’aquí a una hora.

SALARINO.—Molt bé; així ho farem.

Surt amb Solanio.

GRAZIANO.—No era de la bonica Jessica, la carta?

LORENZO.—Ara t’ho diré tot: Jessica em diu

com treure-la de casa del seu pare,

quin or i quines joies té, la disfressa de patge

que ja té preparada. Si el seu pare, el jueu,

pugés al cel, seria gràcies a la seva gentil filla.

I que mai la desgràcia se li posi al davant,

llevat si ho fa amb l’excusa de ser filla

d’incrèdul jueu. Au, vinga, vine amb mi.

Llegeix la carta mentre caminem.

Dóna la carta a Graziano.



La bella Jessica

serà la portadora de la meva torxa.



Surten.





ESCENA V


Venècia: davant de la casa de Shylock.

Entren Shylock i Lancelot.

SHYLOCK.—Bé, tu mateix: que jutgin els teus ulls

la diferència entre Shylock i Bassanio…

Ei, Jessica!… Ja no t’afartaràs[47]

tal com feies fins ara… Au, va, Jessica!

I tampoc no podràs dormir, ni roncar tant,

ni fer malbé la roba… Jessica! Que no em sents?

LANCELOT.—Au, Jessica!

SHYLOCK.—Qui t’ha dit que la cridis? T’ho he dit, jo?

LANCELOT.—La vostra senyoria em solia dir que no sabia fer res sense que m’ho manessin.

Entra Jessica.

JESSICA.—Em cridàveu? Què desitgeu?

SHYLOCK.—M’han convidat a sopar, Jessica. Té:

les claus. Però, què en trec, d’anar-hi?

No m’han pas convidat perquè m’estimen;

només m’adulen. És per odi, que hi vaig;

per atipar-me d’aquest pròdig cristià.

Jessica, filla meva: vigila bé la casa;

em fa fàstic d’anar-hi. Segur que estan ordint

alguna cosa contra el meu repòs;

aquesta nit he somiat monedes d’or.[48]

LANCELOT.—Us prego que hi aneu, senyor: el meu jove senyor espera veure el vostre rastre.[49]

SHYLOCK.—Doncs jo espero seguir-li el seu.

LANCELOT.—I no sé pas què han ordit entre tots; no diré pas que veureu una mascarada; però, si la veieu, serà com si us digués que no hi havia cap motiu perquè em sagnés el nas l’altre dilluns de Pasqua, a les sis del matí, que aquest any ha caigut el mateix dia que el dimecres de cendra de fa quatre anys, a la tarda.[50]

SHYLOCK.—Que hi haurà mascarada? Mira, Jessica:

tanca totes les portes, i, si sents els timbals

i el malvat espinguet que fa el gaiter

amb el coll tort,[51] no vagis de dret a la finestra,

ni per la porta del carrer treguis el cap

per mirar aquests beneits de cristians

amb la cara pintada. I tapa les orelles

d’aquesta casa; vull dir portes i finestres.

No deixis que el soroll de la buida follia

entri a la meva austera casa. I, per la vara de Jacob,

juro que no tinc ganes d’anar-me’n a una festa

aquesta nit. Però, en fi, hi aniré.

Tu, mosso, vés-hi abans que jo, i els dius

que vindré de seguida.

LANCELOT.—Així ho faré, senyor.

Mestressa, malgrat tot, mireu per la finestra.

Veureu com passarà un cristià

que a uns ulls jueus encantarà.

Surt.

SHYLOCK.—Què diu aquest beneit de la casa d’Agar,[52] eh?

JESSICA.—Només m’ha dit: «Adéu-siau, mestressa».

SHYLOCK.—Aquest ximplet és força amable, però s’afarta molt;

és lent com un cargol i, de dia, dorm més

que un gat mesquer. No vull en el meu rusc

abellots com aquest; me’l vull treure de sobre

perquè se’n vagi amb un a qui ell farà gastar

diners prestats. Vinga, Jessica, entra.

Potser vindré més aviat del compte.

Fes el que t’he manat. Tanca la porta.

«Qui tanca bé no perd mai res».

Proverbi valuós a qui estalvia.

Surt.

JESSICA.—Adéu-siau, si la Fortuna no em perilla,

jo perdré el pare, i vós, perdreu la filla.

Surt.





ESCENA VI


Venècia: davant de la casa de Shylock.

Entren Graziano i Salarino disfressats.

GRAZIANO.—Mira, aquest és el ràfec on Lorenzo

va dir que l’esperéssim.

SALARINO.—Ja fa tard.

GRAZIANO.—És ben estrany que li hagi passat l’hora,

perquè els enamorats van més de pressa que el rellotge.

SALARINO.—Ai, els coloms de Venus van deu cops més ràpids

per segellar els lligams recents d’amor

que no per mantenir-se en la promesa.[53]

GRAZIANO.—Sempre és així: qui s’aixeca de taula

amb la mateixa gana que en el moment de seure-hi?

On és aquell cavall que torna a fer

un tediós camí, fogós i incontenible,

com quan el va començar a fer?

Perseguim cada cosa amb més plaer

del que experimentem quan ja l’hem obtingut.

I com s’assembla al fill petit l’empavesat vaixell

que deixa la badia quan l’abraça el vent lasciu!

Com s’assembla al fill pròdig quan retorna

amb els flancs destrossats per la tempesta,

les veles esquinçades, prim, trencat i empobrit

pel mateix vent lasciu!

Entra Lorenzo.

SALARINO.—Mira: Lorenzo! Ja en parlarem més tard.

LORENZO.—Bons amics, perdoneu-me aquest retard.

Els meus afers, no jo, us han fet esperar.

Quan vosaltres vulgueu anar a robar una dona,

jo faré igual, perquè també us esperaré.

Aquí viu el meu sogre, el jueu. Ei, hi ha algú?

Jessica surt a la finestra, vestida de noi.

JESSICA.—Qui hi ha? Digueu-ho, que en vull tenir certesa,

tot i que juraria que et conec la veu.

LORENZO.—Lorenzo, el teu amor.

JESSICA.—Lorenzo, sí, i el meu amor també.

Perquè, qui és que estimo tant? I ara, qui sap

llevat de tu, Lorenzo, que sóc teva?

LORENZO.—El cel i la teva ànima me’n donen testimoni.

JESSICA.—Té, agafa aquest cofre. Val la pena.

Sort que és de nit i no em pots veure gaire bé,

perquè sento vergonya de la meva disfressa.

Però l’amor és cec, i els amants no s’adonen

de les beneiteries que cometen.

Si ho fessin, el mateix Cupido es ruboritzaria

de veure’m transformada en un noiet.

LORENZO.—Baixa, que has de portar la meva torxa.

JESSICA.—Per què? Perquè se’m vegi més ridícula?

A fe que salta als ulls que ho sóc,

fins i tot a les fosques! Que no veus,

amor meu, que m’exposa a la llum,

i em convé més d’estar amagada?

LORENZO.—Ja ho estàs, amor meu, amb aquesta bonica

disfressa de noiet. Però vine de pressa,

perquè la nit secreta se’ns escapa,

i ens esperen a casa de Bassanio.

JESSICA.—Vaig a tancar les portes i a daurar-me

amb alguns ducats més. I baixo de seguida.

Surt de la finestra.

GRAZIANO.—Per la meva caputxa! És gentil, no jueva.

LORENZO.—Maleït sigui, si no me l’estimo

amb tot el cor, perquè, jutjant-la,

diré que és assenyada i molt bonica,

si els ulls em són lleials; i que és lleial, ho sé

perquè ho ha demostrat; i per això:

per assenyada, per bonica i per lleial,

tindrà sempre el seu tron en el meu cor constant.

Entra Jessica.



Què: estàs a punt? Au, cavallers, anem,

que les altres disfresses ja ens esperen.



Surt amb Jessica i Salarino. Entra Antonio.

ANTONIO.—Qui hi ha, aquí?

GRAZIANO.—Senyor Antonio?

ANTONIO.—Bah, bah, Graziano, on són els altres?

Ja són les nou. Tots els amics s’esperen.

Aquesta nit no hi haurà mascarada.

S’ha alçat vent, i Bassanio ja s’embarca.

Jo he fet anar vint homes a buscar-te.

GRAZIANO.—N’estic content: no desitjo res més

que alçar les veles i sortir aquesta nit.

Surten.





ESCENA VII


Belmont: la casa de Porcia.

Toc de trompetes. Entra Porcia amb el príncep del Marroc i el seu seguici.

PORCIA.—Feu córrer els cortinatges i mostreu

els cofres a aquest noble príncep.

Al príncep del Marroc.



Ja podeu fer la tria.



PRÍNCEP DEL MARROC.—El primer és d’or. Porta aquesta inscripció:

«Qui em triï guanyarà el que molts desitgen».

El segon, que és de plata, porta aquesta promesa:

«Qui em triï tindrà tant com es mereix».

El tercer, que és de plom groller, té una divisa

tan grollera com ell: «Qui em triï donarà

i arriscarà tot el que té». Com puc saber si trio el bo?

PORCIA.—El meu retrat és en un d’aquests cofres, príncep,

i, si l’endevineu, jo seré vostra.

PRÍNCEP DEL MARROC.—Que algun déu il·lumini el meu criteri. A veure:

primer, rellegiré les inscripcions.

Què diu aquest de plom? «Qui em triï donarà

i arriscarà tot el que té». Per què? Pel plom?

He d’arriscar-ho tot pel plom?

Aquest cofre amenaça: els homes que ho arrisquen tot

ho fan amb l’esperança d’obtenir-ne avantatges.

Un esperit d’or fi no es pot vinclar

per una mostra d’un metall sense valor.

No donaré ni arriscaré mai res pel plom.

Què diu la plata, de matisos virginals?

«Qui em triï tindrà tant com es mereix».

Tant com es mereix! Bé, Marroc, atura’t;

sospesa els teus valors amb una mà ben justa,

i, si ho fas per la fama que tu mateix et dónes,

et mereixes bastant, però potser

no tant com per incloure aquesta dama.

I tanmateix dubtar dels valors que m’atorgo

seria com si jo mateix em desqualifiqués.

Tant com mereixo? Doncs és aquesta dama!

Me la mereixo tant per naixement com per riqueses,

pels dons i qualitats de la meva criança,

i sobretot me la mereixo per amor.

Què: ja no busco més i trio aquest?

Llegim un altre cop el cofre d’or:

«Qui em triï guanyarà el que molts desitgen».

Això vol dir la dama, perquè tothom la vol.

Tots vénen de les quatre parts del món

a besar aquesta urna, aquesta santa[54]

d’alè mortal.[55] Fins els deserts d’Hircània[56]

i les esteses soledats de l’ampla Aràbia

s’han convertit en avingudes

de prínceps, que han vingut a veure Pòrcia.

L’imperí aquàtic, que, aixecant el cap

agosarat, escup a la cara del cel,

no és cap barrera que impedeixi el pas

als esperits forans,[57] no: tots vénen

com travessant un rec per veure la bonica Porcia.

Un d’aquests tres conté el retrat angelical.

Pot ser el de plom? Un pensament tan baix

comporta una condemna; fóra massa groller

conservar el seu sudari en una tomba fosca.

O he de pensar que està enterrada en el de plata,

que és deu vegades menys valuós que l’or pur?

Ah, pensament pecaminós! Mai una gemma

d’aquest valor no s’ha muntat damunt de res

que no sigui l’or pur. Diu que els anglesos tenen

una moneda amb el rostre d’un àngel

gravat en or, però muntat a sobre.

Aquí, en canvi, hi ha un àngel que reposa

dintre un llit d’or. Doneu-me, doncs, la clau.

Trio aquest, i que tingui molta sort!

PORCIA.—Teniu-la, príncep; si hi trobeu el meu retrat,

seré vostra per sempre.

El príncep obre el cofre d’or.

PRÍNCEP DEL MARROC.—Ah, maledicció! Què hi ha aquí dins?

Una podrida calavera, que a la conca dels ulls

té un paper escrit. El llegiré.

Llegint.



«No tot allò que brilla és or,

i, això, tothom ho sap de cor.

Molts han perdut vida i honor

pel meu aspecte exterior.

En tombes d’or s’hi crien cucs;

perquè heu triat amb els ulls clucs

us correspon de beure el fel

d’una resposta ben cruel:

adéu-siau, bon vent i en dansa».

Ni un sol anhel, cap esperança;

adéu al foc i benvinguda al gel.

Porcia, adéu-siau! Tinc el cor massa trist

per allargar aquest comiat.

Així se’n van els perdedors.



Surt amb el seu seguici. Toc de trompetes.

PORCIA.—Quin adéu més gentil! Tanqueu els cortinatges.

I tant de bo em triïn així tots els del seu color.[58]

Surten.





ESCENA VIII


Venècia: un carrer.

Entren Salarino i Solanio.

SALARINO.—Doncs sí que he vist Bassanio hissant les veles;

Graziano se n’ha anat amb ell, i estic segur

que, al seu vaixell, Lorenzo no hi és pas.

SOLANIO.—El maleït jueu ha despertat el Dux cridant,

i ara registren junts el vaixell de Bassanio.

SALARINO.—Ha fet tard. El vaixell ja se n’havia anat.

Però han insinuat al Dux, allí mateix,

que havien vist en una góndola

Lorenzo i Jessica, la seva enamorada.

I és més: Antonio ha assegurat al Dux

que no eren al vaixell amb Bassanio i Graziano.

SOLANIO.—Mai no havia sentit un crit tan ple de confusió,

tan ultratjant, estrany i incoherent.

«La meva filla! Els meus ducats! La meva filla!

Escapar-se amb un cristià! Els meus ducats cristians!

Justícia! Llei! Els meus ducats! La meva filla!

Un sac, dos sacs plens de ducats!

Dobles ducats que m’ha robat la meva filla!

I joies, dues pedres, dues pedres precioses

que m’ha robat la meva filla!

Justícia, busqueu aquesta noia,

que se m’ha endut les joies i els ducats!».

SALARINO.—Els joves de Venècia el segueixen cridant:

«Les pedres, els ducats, la filla!».

SOLANIO.—Més val que el bon Antonio compleixi els seus terminis, o pagarà per tot això.

SALARINO.—Redéu, ara m’hi fas pensar!

Ahir mateix parlava amb un francès,

que em va dir que a l’estret, on les aigües separen

Anglaterra de França, va naufragar un vaixell

d’aquest país amb una bona càrrega.

Després de dir-m’ho vaig pensar en Antonio

desitjant, en silenci, que no fos cap dels seus.

SOLANIO.—Val més que Antonio ho sàpiga. Sisplau,

no l’hi diguis de sobte: seria un cop molt fort.

SALARINO.—No hi ha a la terra un home més amable.

Els vaig veure a tots dos com es deien adéu.

Bassanio li va dir que ja s’afanyaria

per tornar. I ell li va contestar: «No, no ho facis;

no espatllis els afers per culpa meva;

queda-t’hi tot el temps que sigui necessari,

i no deixis que el compromís que tinc

amb el jueu destorbi els teus afers d’amor.

Sigues feliç, i posa en el festeig

i a les boniques mostres amoroses

que et siguin adients la millor part de tu mateix».

I allí, després, amb els ulls plens de llàgrimes

es va girar d’esquena, li va allargar la mà,

li va estrènyer la seva i es van dir adéu així.

SOLANIO.—Crec que només estima aquesta vida

per amor a Bassanio. T’ho prego: anem-lo a veure

i alleugerim-li aquesta gran tristesa

amb algun acudit.

SALARINO.—Sí, fem-ho.

Surten.





ESCENA IX


Belmont: la casa de Porcia.

Entren Nerissa i un criat.

NERISSA.—Ràpid, ràpid, si et plau; descorre les cortines:

el príncep d’Aragó ja ha prestat jurament

i ve per fer la tria.

Toc de trompetes. Entra el príncep d’Aragó, Porcia i els seus seguicis.

PORCIA.—Mireu: aquí teniu els cofres, noble príncep.

Si escolliu el que amaga el meu retrat,

celebrarem les noces tot seguit.

Però, si fracasseu, no podreu ni parlar

i haureu d’abandonar aquest lloc a l’acte.

PRÍNCEP D’ARAGÓ.—Per jurament, senyora, he d’observar tres coses:

la primera, no revelar a ningú

quin dels tres cofres he triat; després, si m’equivoco,

no festejar mai més cap noia per casar-m’hi,

i finalment, si no tinc sort en l’elecció,

deixar-vos i marxar d’aquí ràpidament.

PORCIA.—Aquestes són les condicions que juren

els que s’arrisquen per la meva humil persona.

PRÍNCEP D’ARAGÓ.—Ja estic a punt. Fortuna, sigues ara

l’esperança del cor! Or, plata i plom. «Qui em triï

ha d’arriscar i donar tot el que té».

Per arriscar i donar tot el que tinc

hauries de tenir un aspecte més bonic.

Què diu el cofre d’or? Au, va, llegim-lo:

«Qui em triï obtindrà allò que molts desitgen».

Allò que molts desitgen… Aquest «molts»

deu referir-se a la beneita multitud,

que escull per les parences, que mai no aprèn res

llevat d’allò que el desvagat esguard li mostra,

i que no escruta mai l’interior,

sinó que, com el martinet, fa el niu a la intempèrie,

sobre la part exterior de la paret,

a l’abast del perill i els accidents.

Allò que molts desitgen, jo no ho triaré pas,

perquè no vull precipitar-me entre la cega multitud.

Doncs ara, cap a tu, tresor d’argent.

Torna’m a dir quin és el teu missatge:

«Qui em triï tindrà tant com es mereix».

Ben dit, perquè, qui pot aventurar-se

a estafar la Fortuna o a procurar-se honors

sense el segell del mèrit? Que ningú no pretengui

fer-se amb cap dignitat immerescuda.

Ah, si les dignitats, els rangs i els càrrecs

no fossin obtinguts per corrupció,

i el blanc honor fos conquerit només pel mèrit!

Quants, que ara van sense barret, en portarien![59]

Quants, que ara manen, serien manats!

Quanta sement de veritable honor

seria separada de la baixa gentalla!

I quant d’honor seria recollit

entre la runa i la palla del temps

per obtenir esplendor! Però anem a la tria.

«Qui em triï tindrà tant com es mereix».

Vull tenir el que em mereixo. Doneu-me, doncs, la clau

d’aquest cofre, i obriu ara mateix la meva sort

Obre el cofre de plata.

PORCIA [Apart].—Un discurs massa llarg pel que hi ha a dintre.

PRÍNCEP D’ARAGÓ.—Què és això? El retrat d’un idiota

que fa l’ullet i m’ofereix aquest missatge!

El llegiré. Que n’ets de diferent de Porcia!

Que diferent del que esperava i dels meus mèrits!

«Qui em triï tindrà tant com es mereix».

No em mereixia més que el cap d’un idiota?

És aquest el meu premi? No em mereixia res millor?

PORCIA.—Jutjar i fer-se culpable són coses diferents[60]

i de natures oposades.

PRÍNCEP D’ARAGÓ.—Què és això?

Llegint.



«Set vegades pel foc he estat cremat,

i el seny d’aquell que no s’ha equivocat

també set cops a prova ha estat posat.

I aquell que només ombres ha besat

només té una ombra de felicitat.

Hi ha gent beneita i ximple alhora,

que són, com jo, d’argent de part de fora.

Porteu al llit la dona que vulgueu

i el meu cap[61] portareu pertot arreu.

I ara que us heu equivocat, marxeu».

Com més temps em quedo aquí

menys el seny podré lluir.

He festejat el cap d’un idiota

i ara me’n torno amb dos. Quina derrota!

Adéu, dolça donzella; guardaré el secret

del meu mal fat pel jurament que he fet.



Surt.

PORCIA.—Una altra flama que ha cremat una altra papallona.

Ai, els estúpids! Sempre reflexionen! I quan trien,

perden el seny per ser massa assenyats.

NERISSA.—La dita antiga no és cap heretgia:

«Casar i morir són coses del destí».

PORCIA.—Au, Nerissa, fes córrer les cortines.

Entra un missatger.

MISSATGER.—On és la meva dama?

PORCIA.—Aquí. Què vol el meu senyor?

MISSATGER.—Acaba d’arribar al vostre portal

un jove venecià que us ve a anunciar

que el seu amo ha arribat i us porta, de part seva,

bons compliments, que són, a més a més

de paraules corteses, regals de gran valor.

Jo no havia vist mai ni un sol ambaixador d’amor

amable com aquest. Ni cap dia d’abril

no ha estat més dolç per dir que ja s’acosta

l’esplendorós estiu, com aquest nunci

que precedeix el seu senyor.

PORCIA.—Prou, t’ho prego! Em temo que aviat

no diguis que és algun parent que tens,

de tanta fantasia de diumenge

que gastes per lloar-lo. Ràpid, ràpid, Nerissa,

que tinc ganes de veure l’herald de Cupido,

que ve amb tanta elegància.

NERISSA.—Bassanio! Déu amor, feu que sigui Bassanio.

Surten.





ACTE III





ESCENA I


Venècia: un carrer.

Entren Solanio i Salarino.

SOLANIO.—Bé, què diu la gent del Rialto?

SALARINO.—Doncs mira: es diu com a cosa certa que ha naufragat a l’estret un vaixell d’Antonio que duia una càrrega molt valuosa. Em sembla que ha estat als Goodwins, un lloc fatal, ple d’esculls perillosos, on —si la senyora Notícia és una dona honrada i verídica— han quedat sepultades les carcasses de molts vaixells.

SOLANIO.—Tant de bo la Notícia fos la dona més mentidera que mai hagi rosegat gingebre o hagi fet creure a les veïnes que havia plorat la mort del seu tercer marit. Però, per no caure en la prolixitat de les suposicions ni contradir el curs de la conversa honrada, és cert que el bon Antonio, l’honrat Antonio… Ah, si pogués trobar la paraula justa per acompanyar el seu nom!

SALARINO.—Vinga, acaba la frase.

SOLANIO.—Què? Què dius? Ah, l’acabament és que ha perdut un vaixell.

SALARINO.—Tant de bo això fos el final de les seves pèrdues.

SOLANIO.—Deixa’m dir amén de seguida, no fos cas que el dimoni m’interrompés l’oració, perquè mira: aquí el tenim disfressat de jueu.

Entra Shylock.



Què hi ha, Shylock? Quines notícies hi ha entre els mercaders?



SHYLOCK.—Ja ho sabeu, ningú un bé com vosaltres. La meva filla ha fugit.

SALARINO.—Sí que ho sabíem. Jo fins i tot conec el sastre que li va fer les ales per volar.

SOLANIO.—I Shylock sabia que l’ocellet[62] ja tenia ploma, i que és costum de tots els ocells, això d’abandonar el niu.

SHYLOCK.—Això l’ha condemnat.

SALARINO.—Cert, si és que el dimoni li fa de jutge.

SHYLOCK.—La meva carn i la meva sang se m’han rebel·lat.

SOLANIO.—Au, vinga, vella carronya. Amb els anys que teniu, com se us poden rebel·lar?

SHYLOCK.—Vull dir la meva filla, que és de la meva carn i la meva sang.

SALARINO.—Hi ha més diferència entre la vostra carn i la seva que entre l’atzabeja i el vori, i més entre les vostres sangs que entre el vi negre i el del Rin. Però, digueu-nos si és veritat o no que Antonio ha tingut alguna pèrdua en el mar.

SHYLOCK.—Un altre mal assumpte: un que ha fet fallida, un pròdig que ja no gosa deixar-se veure al Rialto; un captaire que sempre es mostrava empolainat quan venia a la plaça. Que presti atenció al seu compromís! Em solia anomenar usurer. Que vagi amb compte amb el seu compromís! Solia deixar diners a canvi d’una reverència cristiana. Doncs: que presti atenció al seu compromís!

SALARINO.—Bé, estic convençut que, si no pot complir, no li demanareu pas la seva carn. Què en faríeu?

SHYLOCK.—D’esquer per anar a pescar. Si no alimenta els peixos, alimentarà la meva venjança. M’ha maltractat i m’ha fet perdre mig milió. S’ha rigut de les meves pèrdues, s’ha burlat dels meus guanys, ha insultat la meva raça, ha desbaratat els meus negocis, ha refredat l’afecte dels meus amics, ha escalfat els meus enemics. I per quina raó? Perquè sóc jueu. No té ulls un jueu? No té mans, òrgans, dimensions, sentits, afectes, passions, un jueu? No es nodreix amb els mateixos aliments? No el fereixen les mateixes armes? No està subjecte a les mateixes malalties? No es guareix amb les mateixes medecines? No es refreda i s’escalfa amb el mateix hivern i el mateix estiu que un cristià? Si ens punxen, no sagnem? No riem, quan ens feu pessigolles? Si ens doneu verí, no ens morim? Si ens ultratgeu, no ens hem de venjar? Si som com vosaltres en tot, també ens hi assemblarem en això. Si un jueu ofèn un cristià, com li mostra aquest la seva caritat? Venjant-se’n. Si un cristià ofèn un jueu, quina paciència li ha de mostrar, segons el model cristià? Doncs: la venjança. La maldat que m’heu ensenyat, ara la faré servir, i ja serà estrany si no milloro els meus mestres.

Entra un criat d’Antonio.

CRIAT.—Senyors, el meu amo Antonio és a casa seva, i voldria parlar amb vosaltres dos.

SALARINO.—Hem anat pertot arreu buscant-lo.

Entra Tubal.

SOLANIO.—Aquí en ve un altre de la tribu. No se’n trobaria un tercer, llevat que el mateix diable es fes jueu.

Surten Solanio, Salarino i el criat.

SHYLOCK.—Hola, Tubal. Quines noticies hi ha per Gènova? Has trobat la meva filla?

TUBAL.—He anat sovint als llocs on sentia parlar d’ella, però no l’he trobat.

SHYLOCK.—Ai, senyor, senyor, senyor! Un diamant perdut, que em va costar dos mil ducats a Frankfurt. Fins ara no havia caigut una maledicció igual sobre la nostra raça. Mai no l’havia sentit com ara: dos mil ducats per un costat, i altres precioses, preciosíssimes joies! Tant de bo la meva filla estigués morta als meus peus amb totes les joies a sobre. La voldria veure enterrada als meus peus amb les joies dins el bagul. No n’hi ha cap notícia? En fi… I encara no compto el que he gastat buscant-los. Mira, tu… Pèrdua sobre pèrdua! El lladre se n’ha anat amb tot això, i jo he gastat tot això altre per trobar el lladre. I no he trobat satisfacció ni venjança. No hi ha cap mala sort que es remogui tret de la que porto a sobre l’esquena. Cap més gemec fora dels meus; cap més llàgrima fora de les que vessen els meus ulls.

TUBAL.—Sí, hi ha altres homes que tenen desgràcies. Antonio, pel que he sentit dir a Gènova…

SHYLOCK.—Què, què, què? Desgràcies, dius, desgràcies?

TUBAL.—Ha perdut un vaixell mercant que tornava de Trípoli.

SHYLOCK.—Gràcies a Déu, gràcies a Déu! És veritat, és veritat?

TUBAL.—Jo mateix he parlat amb uns mariners que s’han escapat del naufragi.

SHYLOCK.—Moltes gràcies, bon Tubal. Bones notícies, bones notícies! Ha, ha! I t’ho han dit a Gènova!

TUBAL.—Segons he sentit dir a Gènova, la vostra filla es va gastar en una sola nit vuitanta ducats.

SHYLOCK.—M’has clavat un punyal! Mai més no tornaré a veure el meu or. Vuitanta ducats d’un sol cop! Vuitanta ducats!

TUBAL.—Tornant cap a Venècia, m’han acompanyat uns creditors d’Antonio que m’han assegurat que no tenia cap més sortida que declarar-se insolvent.

SHYLOCK.—I jo que me n’alegro! El faré patir, el torturaré. N’estic molt content.

TUBAL.—Un d’ells m’ha ensenyat un anell que li havia donat la vostra filla a canvi d’una mona.

SHYLOCK.—Mal llamp la mati! Em tortures, Tubal; era la meva turquesa. Me la va regalar Lia quan érem solters. Jo no l’hauria donat ni per un bosc ple de mones!

TUBAL.—Però Antonio està ensorrat, no hi ha cap dubte.

SHYLOCK.—I tant; és ben veritat. Afanya’t Tubal, vés-me a llogar un oficial de justícia. Fes-lo comprometre amb quinze dies d’anticipació. Si aquell no em paga, me li menjaré el cor, perquè, si jo no visqués a Venècia, podria fer tots els negocis que calgués. Vés, vés, Tubal, i ja ens veurem a la sinagoga. Vés, bon Tubal: ens veurem a la sinagoga.

Surten.





ESCENA II


Belmont: sala de la casa de Porcia.

Entren Bassanio, Porcia, Graziano, Nerissa i un criat.

PORCIA.—Espereu-vos, sisplau, un dia o dos

abans no us arrisqueu a provar sort.

Si trieu malament, perdré la vostra companyia.

Espereu una mica. Alguna cosa em diu

(i no és l’amor) que no us vull perdre. Ja sabeu

que l’odi no aconsella pas d’aquesta forma.

Però, per si no m’enteneu correctament

—i tanmateix les dones no tenim

cap més llenguatge que el del pensament—,

voldria retenir-vos un mes, o bé un parell,

abans no us arrisquéssiu per tenir-me.

Us podria ensenyar com triar bé;

però aleshores trencaria el jurament,

i això no ho faré mai. Per tant, em podeu perdre,

i, si em perdeu, em fareu pecadora

per desitjar que hagués estat perjura.

Ai, aquests ulls!, que m’han mirat i m’han partit

en dues parts. Una meitat és vostra,

i l’altra també és vostra; hauria de dir meva,

però si és meva, és vostra. Així, doncs, tot és vostre.

Ah, quins temps més malvats, perquè sovint

posen fronteres entre els amos i els seus drets!

I per això sóc vostra i no sóc vostra.

I si això és veritat, que se’n vagi a l’infern

la Fortuna i no jo. Parlo massa; però…

és per allargar el temps, per estirar-lo

i retardar la vostra tria.

BASSANIO.—No: deixeu-me escollir.

Tal com estic és viure en la tortura.

PORCIA.—En la tortura? Així, doncs, confesseu

quina deslleialtat hi ha dins del vostre amor?

BASSANIO.—Cap, sinó la més lletja, perquè és la desconfiança:

dubto de posseir la persona que estimo.

Hi ha tanta vida i amistat entre la neu i el foc

com entre la deslleialtat i el meu amor.

PORCIA.—Sí, però temo que parleu sota tortura,

que fa que el torturat digui qualsevol cosa.

BASSANIO.—Prometeu-me la vida, i jo us confessaré

tota la veritat.

PORCIA.—Doncs bé: confesseu i viviu.

BASSANIO.—«Confessar i estimar»[63] hauria estat

el resum de la meva confessió.

Quina tortura més feliç no hauria estat

si el meu torturador m’ensenyés les respostes

que m’han d’alliberar! Però deixeu-me anar

a provar la fortuna amb aquells cofres.

PORCIA.—Aneu-hi, doncs. Jo estic tancada en un dels cofres.

Si m’estimeu, ja sabreu on trobar-me.

Nerissa i tots els altres, aparteu-vos;

i que soni la música, mentre ell faci la tria.

Així, si perd, la seva fi serà

com la del cigne, que es confon amb la música.

Perquè la comparança sigui més adequada,

que siguin els meus ulls com un torrent

i un llit aquàtic per la seva mort.

Pot ser que guanyi, i aleshores, què serà

la música? Doncs serà com el toc d’una trompeta

quan els súbdits lleials fan reverència

a un rei que han acabat de coronar;

serà com aquells sons dolcíssims a trenc d’alba

que arriben a l’orella del nuvi endormiscat

i el criden a la boda. Ja s’acosta,

amb una majestat semblant, pro amb un amor

més gran que Alcides quan va rescatar

el tribut virginal pagat per la plorosa Troia

al monstre de la mar.[64] Estic a punt pel sacrifici;

les altres, les troianes, amb els ulls plens de llàgrimes,

vénen a veure el resultat de la proesa.

Vés, Hèrcules! I salva’t perquè jo també em salvi.

Amb molt, molt més temor que tu, que lluites,

observaré el combat.

Música. Mentre Bassanio considera els cofres, sona aquesta cançó.

[PORCIA] [Cantant][65]



Digue’m on es nodreix la fantasia:[66]

és en el cor, o bé en el pensament?

Com ha nascut i com es cria?



TOTS [Cantant]



Respon, respon.



[PORCIA] [Cantant]



És en els ulls on té el seu naixement?

Es nodreix amb l’esguard, i potser un dia

mor al bressol del cansament?

Toqueu a mort: la fantasia ha mort.

Ning-nang, ning-nang.



TOTS [Cantant]



Ning-nang, ning-nang.



BASSANIO.—No sempre l’aparença mostra la veritat.

El món sempre s’enganya amb l’ornament.

En lleis, ¿quin plet, tacat i corromput,

quan està assaonat amb una veu bonica,

no amaga els seus aspectes de maldat?

I en religió, quin condemnat error

no troba un front auster que el beneeixi

i que l’aprovi amb una cita bíblica

per amagar-ne la maldat amb ornaments?

No hi ha vici palpable que deixi d’assumir

algun tret virtuós com a disfressa exterior.

¿Quants covards, de cor fals com escales de sorra,[67]

no es deixen una barba com Hèrcules i Mart,

de cella corrugada, però, si furgues dintre seu,

veuràs que tenen fetges tan blancs com la llet?[68]

Aquests es posen la disfressa del valor

només per fer-se témer. Si consideres la bellesa,

veuràs que es compra a pes; el maquillatge

fa miracles amb la naturalesa:

les de moral lleugera se n’han de posar més.

Passa el mateix amb aquells cabells d’or

tan atractius, serpentejant al vent,

sobre un cap suposadament bonic:

sovint se sap que són el dot d’un altre cap,

que ara es podreix en el sepulcre.

L’adorn és com la riba enganyadora

del mar més perillós, el vel bonic

que amaga una bellesa índia,[69] en un mot:

l’aparent veritat que fan servir

els temps astuts per atrapar els més savis.

Doncs: amb tu, or brillant, aliment dur de Midas,

no vull saber-hi res. Ni tampoc res amb tu,

pàl·lida mitjancera entre home i home;

però tu, pobre plom, que més que amenaçar, promets,

la teva pal·lidesa em commou més que l’eloqüència,

i et trio a tu. Joia, sigue’n la conseqüència.

PORCIA [Apart].—Ah, com se’n van per l’aire les altres emocions:

dubtes, desesperances injustificades,

dèbils temors, gelosies d’ulls verds…

Sigues més moderat, amor, frena el teu èxtasi,

deixa caure la joia a poc a poc,

limita el teu excés. M’envaeix massa el goig;

fes-lo més lleu perquè no m’engoleixi.

BASSANIO.—Què hi trobaré, aquí dintre?

Obre el cofre.



És el retrat de la bonica Porcia!

Quin semidéu es pot acostar tant

a les coses creades? Es mouen, aquests ulls?

O només reflecteixen el moviment dels meus?

Aquí hi ha uns llavis entreoberts,

que un dolç sospir separa. Només una frontera dolça

podia separar uns amics tan dolços.

Aquí, en els seus cabells, l’artista va actuar

com l’aranya, teixint aquesta xarxa d’or

on queden atrapats els cors dels homes

amb més facilitat que no els mosquits

en una teranyina. Però… mira els seus ulls!

Com va mirar per poder-los pintar?

Havent-ne pintat un, sembla que aquest

ja tenia prou força per robar-li els d’ell

i deixar l’altre sol. Però fins a quin punt

les meves alabances s’allunyen del retrat

i no li fan justícia. I el retrat, que lluny

està de la realitat. Aquí tenim l’escrit,

contingut i resum de la meva fortuna:



«Tu, que de les parences no fas cas,

bona fortuna i tria trobaràs.

Ja que la bona sort és teva, vés

a ser feliç, i no busquis res més.

Si estàs content amb això,

i aquesta sort t’agrada de debò,

gira’t cap a la teva enamorada,

i que amb un bes se senti reclamada».

Un pergamí gentil. Amb el vostre permís,

bella senyora, per aquest escrit,

vinc a donar i a rebre.

Com un dels dos que lluiten per un premi,

i creu que als ulls dels altres ho ha fet bé,

perquè ha sentit aplaudiments i clams,

amb l’esperit mig atordit, mirant

de saber, ple de dubtes, si aquests clams

van dedicats a ell, així, senyora,

tres vegades bonica, em trobo jo mateix:

dubtant de si el que veig és cert o no,

fins que vós no m’ho hàgiu confirmat,

ratificat i segellat.



PORCIA.—Tal com ara em veieu, noble Bassanio,

és tal com sóc. Per mi mateixa, no voldria

tenir el desig més ambiciós per ser millor;

però, en canvi, per vós voldria ser

tres cops vint el que sóc i mil cops més bonica

i deu mil cops més rica: tant de bo,

només per ser considerada molt més alta

als vostres ulls, voldria ultrapassar

tot límit en virtut, bellesa, béns i amics;

tot i així la suma total és poca cosa:

una noia ignorant, inexperta i ingènua,

però feliç perquè no sóc tan vella

i encara puc aprendre, i més feliç perquè

no sóc pas tan beneita per no aprendre més,

i, sobretot, feliç perquè encomano

el meu dolç esperit al vostre

perquè me’l dirigiu, com a senyor,

governador i monarca meu. Tant jo mateixa

com tot allò que tinc, des d’ara és vostre.

Fins ara he estat senyora d’aquesta mansió,

mestressa dels criats, reina de mi mateixa;

però, des d’ara, aquesta casa, aquests criats

i jo mateixa serem vostres, senyor meu.

I és amb aquest anell que us ho cedeixo;

ara bé: si el perdeu, el regaleu o us en desfeu,

serà el presagi de la fi del vostre amor,

i em donarà motiu per acusar-vos.[70]

BASSANIO.—Senyora, m’heu privat de la paraula;

només us pot parlar la sang que porto

dintre les venes. Tinc les facultats confuses

com, quan després de l’eloqüent discurs

d’un príncep estimat, se sent aquell murmuri

d’aprovació que fa la multitud,

i no és possible d’expressar l’alegria amb paraules.

Però si aquest anell fuig del meu dit,

també la vida em fugirà, i després

ja podreu afirmar que Bassanio està mort.

NERISSA.—Senyor i senyora, ara ens toca a nosaltres,

espectadors, que hem vist com s’acomplien

les nostres esperances, d’expressar l’alegria:

moltes felicitats, senyor i senyora!

GRAZIANO.—Senyor Bassanio[71] i vós, senyora meva,

tota la joia que anheleu, jo us la desitjo;

estic segur que no en desitgeu cap

que vagi en contra meva. I quan vulgueu

celebrar l’aliança de la fidelitat,

us demano que jo també em pugui casar.

BASSANIO.—Amb tot el cor, si pots trobar una esposa.

GRAZIANO.—Dono les gràcies a vostra senyoria

d’haver-me’n trobat una. Jo, senyor,

tinc els ulls tan lleugers com ho poden ser els vostres.

Vós heu vist la senyora, i jo he vist la serventa.

Vós heu sentit l’amor, i jo també. La meva sort

va lligada a la vostra: depeníeu del cofre

i jo també, tal com ha resultat, perquè

si de tant festejar-la he suat tant,

de tant jurar-li el meu amor, el paladar

m’ha quedat sec, i finalment (si la promesa

té algun final),[72] he aconseguit de la bellesa,

aquí present, una promesa: obtenir el seu amor,

si la Fortuna us concedia la mestressa.

PORCIA.—És veritat, Nerissa?

NERISSA.—És veritat, senyora, si és que no us desagrada.

BASSANIO.—I tu, Graziano, ho dius de bona fe?

GRAZIANO.—A fe que sí, senyor.

BASSANIO.—La vostra boda honorarà la nostra.

GRAZIANO.—Haurem de fer una aposta. Mil ducats a qui tingui el primer nen.

NERISSA.—No és una entrada massa forta?

GRAZIANO.—No! No es podria pas guanyar, si no féssim una entrada forta.

Entren Lorenzo, Jessica i Salarino.



Però, mireu qui ve. Lorenzo

amb la seva infidel![73] I els acompanya

Salarino, el meu vell amic venecià.



BASSANIO.—Lorenzo i Salarino, benvinguts,

si és que la joventut dels interessos

que tinc aquí em donen potestat

per fer els honors d’aquesta casa.

Amb el vostre permís, dono la benvinguda

als meus amics de veritat, amable Porcia.

PORCIA.—I jo també, senyor: que siguin benvinguts.

LORENZO.—Agraït a la vostra senyoria. Jo, per la meva part,

no tenia el propòsit de venir a visitar-vos,

però, com que he trobat pel camí Salarino

i m’ha pregat que anés amb ell,

no m’hi he pogut negar.

SALARINO.—Sí que ho he fet, senyor,

i tinc els meus motius. El senyor Antonio

us envia records.

Dóna una carta a Bassanio.

BASSANIO.—Abans d’obrir la carta,

digue’m, sisplau: què fa el meu bon amic?

SALARINO.—No està malalt, senyor, si no és en l’esperit,

ni està bé, tret de quan té l’esperit reconfortat.

La seva carta ja us ho explica tot.

Bassanio obre la carta.

GRAZIANO.—Nerissa, acull aquesta forastera,

fes que se senti benvinguda. Salarino, la teva mà!

Quines noves ens portes de Venècia?

Què fa l’egregi mercader, el bon Antonio?

Sé que estarà content dels nostres èxits:

som els Jàsons que han guanyat el velló.

SALARINO.—M’estimaria més que haguéssiu conquerit

el velló[74] que ell va perdre.

PORCIA.—Aquesta carta deu portar molt males noves,

perquè roba el color del rostre de Bassanio:

un amic estimat deu haver mort,

perquè res més del món no podria alterar

un home tan enter. Què és això? Va de mal en pitjor!

Sisplau, Bassanio, sóc la vostra meitat,

i he de saber què diu aquesta carta.

BASSANIO.—Ah, dolça Porcia. Són les paraules més ingrates

que mai hagin tacat paper! Gentil senyora,

la primera vegada que us vaig parlar d’amor,

us vaig dir clarament que tota la riquesa que tenia

corria per les meves venes. Jo era un cavaller

i us vaig ser molt sincer, i tanmateix,

estimada senyora, en valorar-me poc, ara veureu

fins a quin punt fatxendejava. Quan vaig dir

que els meus béns no eren res, hauria d’haver dit

que eren pitjor que res, perquè, de fet,

vaig comprometre’m amb el meu amic millor,

comprometent-lo a ell amb el pitjor enemic que té,

i tot va ser per demanar-li ajut.

Senyora, aquest paper és el cos del meu amic,

i cada mot escrit, una ferida oberta,

d’on vessa sang i vida. Però, és cert, Salarino?

Tots els negocis, ha perdut? No n’ha salvat ni un?

¿De Trípoli, de Mèxic, d’Anglaterra,

de Berberia, de Lisboa, d’Índia,

no s’ha salvat ni un sol vaixell del toc terrible

dels esculls que arruïnen les naus dels mercaders?

SALARINO.—No, ni un de sol, senyor. I a més a més,

ni que tingués tots els diners per satisfer el jueu,

aquest no els hi admetria. No he vist mai

cap criatura en forma d’home

tan àvida i cruel per enfonsar un altre home.

Constantment, dia i nit, assetja el Dux,

i acusarà l’Estat de no ser lliure,

si se li nega la justícia.

Vint mercaders, el mateix Dux i els senadors

més importants l’han intentat convèncer;

però no el poden apartar dels odiosos arguments

que esgrimeix: el pagament, el compromís i la justícia.

JESSICA.—Quan jo vivia amb ell, li vaig sentir jurar

a Tubal, i a l’altre seu company de raça, Xus,

que s’estimava més la carn d’Antonio

que no pas vint vegades el valor

de tot allò que li devia. Estic segura

que, si la llei, l’autoritat i el poder no l’hi neguen,

Antonio ho passarà molt malament.

PORCIA.—És el vostre estimat amic que es troba en aquest tràngol?

BASSANIO.—El meu amic més estimat, el més amable,

el de més bon caràcter, el més ben disposat

a fer serveis, el que mostra més bé,

de tots els que respiren aquí a Itàlia,

l’antic honor romà.

PORCIA.—Quant li deu, al jueu?

BASSANIO.—Per mi, tres mil ducats.

PORCIA.—Només això?

Doncs pagueu-n’hi sis mil i anul·leu el contracte.

Dobleu aquests sis mil, i després tripliqueu-los,

i eviteu que un amic d’una bondat així

pugui perdre un cabell per culpa de Bassanio.

Primer anem a l’església i anomeneu-me esposa,

i després, a Venècia, a veure el vostre amic,

perquè mai no us vull veure al meu costat

amb l’ànima intranquil·la. Rebreu tant d’or com calgui

per pagar vint vegades aquest deute,

i quan l’haureu pagat, porteu el vostre amic aquí.

I, mentrestant, Nerissa i jo viurem

com donzelles i vídues. Au, vinga, anem,

perquè haureu de marxar el dia mateix

del vostre casament. Doneu la benvinguda

a tots aquests amics, i mostreu alegria.

Ja que us he comprat car, em sereu car d’amor.

Però llegiu-me aquesta carta que ve del vostre amic.

BASSANIO [Llegint].—«Estimat Bassanio: tots els vaixells que tenia han naufragat, els creditors se’m mostren cruels, la meva hisenda ha caigut molt avall, i el termini del meu compromís amb el jueu ja ha vençut, i com que, si l’he de pagar, hauré de morir, tots els deutes entre tu i jo quedaran saldats, si és que et puc veure abans de morir. Però fes el que et vagi millor. Si el teu amor no et persuadeix de venir, que tampoc no te’n persuadeixi aquesta carta».

PORCIA.—Oh, amor meu, feu tot el que heu de fer i marxeu!

BASSANIO.—Doncs, si ja tinc permís per fer-ho,

m’afanyaré; però fins que no torni,

cap llit no tindrà culpa de la meva tardança,

ni cap repòs entre nosaltres no es podrà interposar.

Surten.





ESCENA III


Venècia: un carrer.

Entra Shylock, Solanio, Antonio i un carceller.

SHYLOCK.—Vigila’l, carceller. No em parlis de misericòrdia.

Aquest és el beneit que deixava diners de franc.

Vigila’l, carceller.

ANTONIO.—Però, escolteu, bon Shylock…

SHYLOCK.—Vull que es compleixi el tracte: ni una paraula en contra.

He fet el jurament de tenir el que em pertoca.

Em vau tractar de gos sense tenir-ne cap raó;

doncs: ja que sóc un gos, vigileu els ullals.

El Dux farà justícia. I carceller,

m’estranya molt que siguis tan beneit

de deixar-lo sortir quan t’ho demana.

ANTONIO.—Sisplau, deixeu-me dir.

SHYLOCK.—Vull que es compleixi el tracte; no us vull deixar parlar;

vull tenir el que em pertoca. No cal que em parleu més.

No vull que em convertiu en un ximplet sense caràcter

dels que mouen el cap, sospiren i es desdiuen

i cedeixen a precs cristians, no continueu.

No en vull sentir parlar. Vull que es compleixi el tracte.

Surt.

SOLANIO.—És el gos més inexorable dels que mai

han viscut entre els homes.

ANTONIO.—Deixa’l estar.

No penso perseguir-lo més amb precs inútils.

Ja sé que vol la meva vida i en conec

molt bé els motius. Moltes vegades

he deslliurat, dels venciments que ell imposava,

moltes persones que venien a queixar-se’m,

i per això m’odia.

SOLANIO.—Estic segur que el Dux

no donarà aquest compromís per vàlid.

ANTONIO.—El Dux no pot negar el curs de la llei.

Si nega els privilegis als estrangers d’aquí,

la llei i la justícia se’n ressentiran molt,

perquè el comerç i el benestar de la ciutat

depenen d’altres pobles. Deixem-ho córrer, doncs.

Aquests dolors i aquestes pèrdues

m’han deixat abatut fins a tal punt

que gairebé em serà difícil que demà conservi

una lliura de carn per aquest sanguinari.

Au, vinga, carceller, marxem. Déu vulgui que Bassanio

arribi a temps per veure’m pagar el deute.

Les altres coses, em són ben iguals.

Surten.





ESCENA IV


Belmont: la casa de Porcia.

Entren Porcia, Nerissa, Lorenzo, Jessica i Baltasar.

LORENZO.—Senyora, tot i estar davant vostre, us ho dic:

teniu un noble i vertader concepte

de la bella amistat, que es mostra amb molta força

per acceptar l’absència del vostre bon senyor.

Però si coneguéssiu la persona

a qui feu aquest gran honor, el lleial cavaller

a qui presteu servei, l’amic tan estimat

del vostre espòs, sé que estaríeu

més orgullosa d’aquesta obra que no pas

de qualsevol bondat corrent.

PORCIA.—Mai no m’he penedit d’haver obrat bé,

ni ara tampoc, perquè entre amics que es troben

i passen el temps junts i comparteixen

els lligams de l’afecte, per força hi ha d’haver

una semblança compartida en l’esperit,

en el temperament i en les maneres.

Tot això em fa pensar que aquest Antonio,

essent l’íntim amic del meu senyor,

ha de ser molt com ell. I, si és així,

és molt petit l’esforç que he dedicat

per salvar de l’estat d’infernal crueltat

l’altra imatge del meu amor.[75]

Això s’assembla massa a una alabança

de mi mateixa. Per tant, deixem-ho estar.

Parlem d’altres afers. Lorenzo,

poso a les vostres mans la cura i el govern

d’aquesta casa fins que torni el meu senyor.

Jo, per la meva part, he fet al cel

el vot secret de viure en la pregària

i en la contemplació, acompanyada de Nerissa,

fins que hagin arribat el seu marit

i el meu senyor. Prop d’aquí, a dues milles,

hi ha un monestir, i allí em retiraré.

Feu-me el favor de no negar-vos a l’encàrrec

que el meu afecte i la necessitat us imposen.

LORENZO.—Senyora, de tot cor

obeiré tot el que m’heu manat.

PORCIA.—Els meus criats ja saben què vull fer;

tots us obeiran, a vós i a Jessica,

com si fóssiu Bassanio i jo mateixa.

Que us vagi bé, fins que ens tornem a veure.

LORENZO.—Doncs, que bells pensaments i hores felices

us acompanyin sempre.[76]

JESSICA.—Desitjo a vostra senyoria l’alegria del cor.

PORCIA.—Us ho agraeixo molt, i estic contenta

de correspondre-us igualment.

Jessica, adéu-siau.

Surten Lorenzo i Jessica.



I ara tu, Baltasar,

com que sempre has estat honest i honrat,

ara també ho seràs. Agafa aquesta carta,

i amb tota l’energia de què siguis capaç,

vés-te’n de pressa a Pàdua, i posa això a les mans

del meu cosí, el doctor Bellario.

Mira: tots els papers i la roba que et doni,

porta-me’ls cap aquí, però amb la pressa

que mai no t’has imaginat.

Porta’ls amb el transbordador

que duu els encàrrecs de Venècia.

No perdis temps parlant. Afanya’t, vés!

Jo arribaré primer que tu.



BALTASAR.—Senyora, hi aniré tan de pressa com pugui.

Surt.

PORCIA.—Vinga, Nerissa, que he de fer una feina

de la qual no en saps res. Veurem el teu marit

i el meu abans no pensin en nosaltres.

NERISSA.—I ells, ens veuran?

PORCIA.—Sí que ens veuran, Nerissa,

però serà amb una disfressa tal,

que es pensaran que ja hem aconseguit

allò que ens falta. I juga-t’hi el que vulguis,

però vestides d’home, jo seré

el xicot més bonic de totes dues,

i portaré l’espasa amb una gràcia

molt més agosarada que la teva. Parlaré

com un noiet que canvia la veu:

una mica aflautada, i faré un pas viril

que en valdrà dos dels que ara faig;

parlaré de batusses com un galant fatxenda,

i explicaré mentides estranyes. Per exemple:

com dames honorables van buscar el meu amor,

i que, per culpa de la meva negativa,

es van posar malaltes, van morir,

i jo no hi vaig poder posar remei,

i que, després, ja me’n vaig penedir

i desitjava no haver-les matat,

i encara una vintena de mentides petitetes

que facin jurar els homes que encara no fa un any

que he sortit de l’escola. Tinc pensades

mil brometes d’aquelles que solen gastar tant

els homes més fatxendes, i em proposo

de posar-les en pràctica.

NERISSA.—Com! Ens n’anirem amb homes?[77]

PORCIA.—Au, bah! Quina pregunta, aquesta!

Si al davant teu tinguessis un intèrpret lasciu…!

Però, vine; ja t’ho contaré tot

quan seguem al carruatge, que ens espera

a la porta del parc. Vinga, dones, afanyem-nos,

perquè hem de fer vint milles de camí.

Surten.





ESCENA V


Belmont: un jardí.

Entren Lancelot i Jessica.

LANCELOT.—Sí, de veritat. Perquè, mireu: els pecats dels pares cauen sobre els fills. Per això us prometo que tinc por per vós. Amb vós mai no he tingut pèls a la llengua, i és per això que ara us parlo amb sinceritat[78] sobre aquest assumpte. Per tant, més val que mireu de passar-ho bé, perquè esteu condemnada. Només us queda una mica d’esperança de salvació, i encara és una esperança borda.

JESSICA.—I quina és aquesta esperança, si et plau?

LANCELOT.—Redéu, podeu tenir la mica d’esperança que el vostre pare no us hagi engendrat, que no sigueu filla del jueu.

JESSICA.—Aquesta sí que seria una mena d’esperança borda, certament! Però després em caurien a sobre els pecats de la mare.

LANCELOT.—Sí; és veritat. Em sembla que esteu condemnada per part de pare i de mare. Així, quan m’escapo d’Escil·la, o sigui: el vostre pare, caic a les mans de Caribdis,[79] o sigui: la vostra mare. Ho teniu malament per tots dos costats.

JESSICA.—Però em salvaré pel costat del meu marit. Ell m’ha convertit en una cristiana.

LANCELOT.—Ah, sí! Però l’hi haurem de retreure. Ja n’hi havia massa, de cristians, abans, fins i tot més del compte per poder viure bé els uns amb els altres. Aquesta dèria de fer cristians farà pujar el preu del porc. Si tots ens posem a menjar porc, aviat no podrem trobar una bona cuixa rostida, ni per tot l’or del món.

Entra Lorenzo.

JESSICA.—Lancelot, ara diré al meu marit tot el que em dius. Mira’l, ja ve.

LORENZO.—Aviat em sentiré gelós, Lancelot, si continues emportant-te la meva dona als racons.

JESSICA.—Què va! No t’hem de fer cap por, Lorenzo. Lancelot i jo estem barallats. Em diu, sense embuts, que en el cel no tindran misericòrdia de mi perquè sóc filla d’un jueu, i diu que tu no ets un bon ciutadà de la República perquè, convertint jueus en cristians, fas pujar el preu del porc.

LORENZO.—Jo puc respondre d’aquesta acusació molt millor que no pas tu d’haver inflat el ventre de la mora. Has deixat la mora prenyada, Lancelot.

LANCELOT.—Ja és molt que la mora sigui més que una mora;[80] però, si és menys que una mora decent, aleshores fóra menys mora del que jo em pensava.

LORENZO.—Mireu com qualsevol beneit pot jugar amb les paraules! Em sembla que aviat la millor gràcia de l’enginy mental serà el silenci i que només podrem alabar la conversa dels lloros. Au, va, ximplet: vés cap a dintre i digues que es preparin per al sopar.

LANCELOT.—Ja està fet, senyor; tots tenen estómac.

LORENZO.—Déu meu, senyor, com t’agafes als acudits! Doncs així, digues que preparin el menjar.

LANCELOT.—També està fet, senyor; només falten les estovalles.[81]

LORENZO.—Doncs, fes-ho tu mateix, amic.

LANCELOT.—Jo, posar-me les estovalles? No estaria bé, senyor.

LORENZO.—Sempre t’agafes a totes les ocasions. Em vols ensenyar tota la riquesa del teu enginy en un sol moment? Vés a buscar els teus companys; et prego que vulguis entendre el llenguatge planer d’un home planer: vés a buscar els teus companys, digue’ls que parin la taula, que serveixin el menjar, i així nosaltres podrem sopar.

LANCELOT.—Pel que fa a la taula, senyor, serà servida; pel que fe a la carn, serà parada, i, pel que fa a la vostra vinguda, senyor, mireu: que es faci segons les vostres inclinacions i pensaments.

Surt.

LORENZO.—Ai, estimat sentit comú! Quin seguit de paraules!

Aquest foll té plantat a la memòria

tot un exèrcit de bones paraules.

Jo sé de molts beneits, més ben col·locats que ell,

i proveïts com ell, que per un acudit

fan malbé el contingut de les paraules!

Estàs contenta, Jessica? I ara, dolça estimada,

digue’m la teva opinió: què et sembla,

l’esposa de Bassanio?

JESSICA.—Està més lluny del que es pot expressar.

I val la pena que el senyor Bassanio

porti una bona vida, perquè tenint aquesta gràcia

en una dona així, ja té tots els plaers

del cel aquí a la terra, i, si a la terra no els mereix,

tindrà motius per no poder anar al cel.

Si dos déus emprenguessin algun joc celestial,

i dues dones de la terra en fossin la juguesca,

i una d’elles fos Porcia, caldria que afegissin

alguns mèrits a l’altra, perquè aquest pobre món

no en té cap més d’igual.

LORENZO.—En mi, tens un marit

que és igual que ella, com a esposa.

JESSICA.—També m’hauràs de demanar l’opinió

sobre aquest fet.

LORENZO.—Ja ho faré, però abans

haurem d’anar a sopar.

JESSICA.—No, deixa’m elogiar-te estant amb gana.

LORENZO.—No, t’ho prego: que sigui una conversa

de sobretaula. Després, ja pairé

tot el que em vulguis dir amb el que hauré menjat.

JESSICA.—Bé, te’n faré una bona història.

Surten.





ACTE IV





ESCENA I


Venècia: el Tribunal de Justícia.

Entren el Dux, els Senadors, Antonio, Bassanio, Graziano, Salarino i d’altres.

DUX.—Què: és aquí Antonio?

ANTONIO.—A les ordres de Vostra Senyoria.

DUX.—Ho sento molt per vós; heu vingut a respondre

a un adversari empedreït, un miserable sense cor,

desproveït de pietat, buit i mancat

d’un mínim de clemència.

ANTONIO.—Ja sé

que Vostra Altesa ha fet un gran esforç

per moderar el rigor dels seus clams rigorosos;

però, ja que és inexorable i que cap mitjà legal

no em pot alliberar de la seva maldat,

faré que la paciència s’oposi al seu furor;

ja estic armat per suportar

la seva tirania i el seu odi amb l’esperit tranquil.

DUX.—Que algú cridi el jueu al Tribunal.

SOLANIO.—Senyor, ja és a la porta, a punt d’entrar.

Entra Shylock.

DUX.—Feu-li lloc, i que es posi davant nostre.[82]

Shylock, la gent opina, i jo també,

que no feu més que portar la vostra ira

fins a l’últim extrem, i tothom pensa

que us mostrareu compadit i clement

més que no pas cruel us heu mostrat fins ara,

i que, per més que hàgiu volgut el compliment del tracte,

que és una lliura de la carn del pobre mercader,

ara no solament hi renunciareu,

sinó que, a més a més, mogut de gentilesa

i afecte humà, li voldreu perdonar

una part del seu deute original

llançant una mirada compassiva

a tot el que ha perdut, que últimament

s’ha acumulat sobre la seva esquena

i que enfonsaria fins i tot un mercader reial,

deixant-lo en un estat que arrancaria pena

de pits de bronze i aspres cors d’acer,

d’inexorables turcs i tàrtars,

que mai no han conegut la cortesia.

Tots esperem, jueu, una resposta amable.

SHYLOCK.—La Vostra Altesa ja coneix el meu propòsit.

I pel nostre sagrat dissabte vaig jurar

d’obtenir el que em pertoca per contracte.

Si m’ho negueu, que caigui el mal damunt

dels vostres estatuts i drets de la ciutat.

Si em pregunteu per què m’estimo més

rebre una lliura de carronya que no pas

tres mil ducats, no respondré sinó

que és un capritx que tinc. Què? No us convenç?

I què, si a casa meva em trasbalsa una rata

i m’agrada pagar tres mil ducats

per desempallegar-me’n? Què? Tampoc no us convenç?

Hi ha qui detesta veure un porc amb la boca badada.[83]

Hi ha qui enfolleix quan veu un gat. Hi ha qui,

quan sent la gaita que canta amb el nas,

no s’aguanta els orins, perquè l’impuls,

que mana les passions, ens lliga a allò

que ens plau o ens fastigueja. I ara ve la resposta:

de la mateixa forma que no es pot explicar

per què un home detesta un porc que té la boca oberta

i un altre un gat, que és tan inofensiu com útil,

i un altre una llanuda gaita,

si no és pel seu temperament

que el porta a un odi tan inevitable

i a ofendre qui l’ofèn, d’igual manera

no us puc donar raons, ni us en donaré cap,

tret de l’odi arrelat i un cert rancor

que sento per Antonio que em fa seguir aquest curs

legal contra ell. Us complau la resposta?

BASSANIO.—Això no és cap resposta, home insensible,

que excusi aquest corrent de crueltat.

SHYLOCK.—No estic pas obligat a donar-te cap gust

amb les meves respostes.

BASSANIO.—Hem de matar la gent que no ens agrada?

SHYLOCK.—Hem d’odiar la gent que no volem matar?

BASSANIO.—No totes les ofenses han de venir de l’odi.

SHYLOCK.—T’agradaria que una serp et mossegués dos cops?

ANTONIO.—Sisplau, pensa que estàs argumentant

amb el jueu. És com anar a la platja

i demanar-li, a la marea alta,

que abaixi el seu nivell acostumat.

És com si discutissis amb el llop

perquè ha fet que l’ovella belés pel seu anyell perdut.

És com si prohibissis als pins de la muntanya

moure les seves copes, i els diguessis

que no fessin soroll quan el vent les sacseja.

La cosa més difícil que et proposessis fer

seria molt més fàcil que no pas reblanir

—què és el més dur de tot?— el seu cor de jueu.

Per tant, t’ho prego: no li facis més ofertes,

ni vulguis intentar res més.

Pensa que, amb brevetat i claredat convenients,

a mi m’han de jutjar, i a ell l’han de complaure.

BASSANIO.—Pels tres mil ducats vostres, aquí en teniu sis mil.

SHYLOCK.—Si cada un d’aquests sis mil ducats

es partís en sis parts, i cada part fos un ducat,

tampoc no acceptaria. Voldria el que em pertoca.

DUX.—Com podràs esperar pietat, si no en dónes?

SHYLOCK.—Quin judici puc témer, si no he fet res dolent?

Vosaltres posseïu no pocs esclaus comprats,

que, com les vostres mules, gossos i ases,

utilitzeu en els serveis més baixos,

perquè us els heu comprat. I us he de dir

que els deixeu lliures, que els caseu

amb les vostres pubilles, o per què suen tant

sota les seves càrregues? O bé

que dormin en llits tous, igual que els vostres,

o que els seus paladars tinguin menjars

com els vostres! Si ho fes, em respondríeu:

«Aquests esclaus són nostres!». Jo també us ho responc:

Aquesta lliura de carn que us demano

és meva i la tindré, perquè l’he pagat cara.

Si ara me la negueu, ai de les vostres lleis!

Els decrets de Venècia ja no tindran cap força.

Espero la sentència. Responeu: la tindré?

DUX.—Tinc el poder de suspendre el judici

en el cas que Bellario, un competent doctor

que he fet venir perquè resolgui aquesta causa,

no ho pugui fer.

SALARINO.—Senyor, aquí fora

tenim un missatger que porta cartes del doctor.

Acaba d’arribar de Pàdua.

DUX.—Porteu les cartes i crideu el missatger.

BASSANIO.—Tingueu valor, Antonio! No perdeu l’esperança!

Aquest jueu tindrà la meva carn, la meva sang

i els meus ossos, abans que vós no hàgiu perdut

una gota de sang per culpa meva.

ANTONIO.—Sóc l’ovella malalta del ramat,

la més madura per morir. La fruita menys ufana

és la que cau primer. Així, doncs, deixa’m caure.

No pots fer res millor, Bassanio,

que anar vivint i escriure’m l’epitafi.

Entra Nerissa, vestida com el passant d’un advocat.

DUX.—Veniu de Pàdua i de part de Bellario?

NERISSA.—Exactament, senyor, i Bellario saluda Vostra Altesa.

Li dóna unes cartes.

BASSANIO.—Per què esmoleu el ganivet amb tantes ganes?

SHYLOCK.—Per tallar el que em pertoca d’aquest bancarroter.

GRAZIANO.—No amb el teu cuiro, sinó amb la teva ànima,[84]

aspre jueu, hauries d’esmolar-lo.

Però no hi ha metall, ni un sols la destral

de cap botxí, que talli la meitat

del que talla la teva gran enveja.

No et commouen els precs?

SHYLOCK.—No, no pas els que el teu enginy em pugui fer.

GRAZIANO.—Maleït siguis, gos inexorable![85]

Blasmaré la justícia, si has de viure!

Quasi em faries trontollar la fe

i admetre la doctrina de Pitàgores:

que l’ànima dels animals pot penetrar

en els cossos humans. El teu mal esperit

animava el d’un llop que van penjar

per haver matat homes, i que, des de la forca,

va exhalar la seva ànima ferotge,

que va entrar en el teu cos quan tot just eres

a dintre el ventre de la teva impia mare;

perquè els teus sentiments són els d’un llop:

àvids, acarnissats i sanguinaris.

SHYLOCK.—Mentre no esborris el segell del meu contracte,

no fas sinó fer-te malbé els pulmons.

Restaura el teu enginy, noiet, o et quedarà

completament arruïnat. Jo només vull justícia.

DUX.—Aquesta carta de Bellario recomana

al nostre Tribunal un jove i savi doctor. On és?

NERISSA.—Aquí fora, esperant

la resposta per veure si l’admeteu o no.

DUX.—De tot cor. Tres o quatre de vosaltres,

aneu-hi i demaneu-li amb cortesia

que vingui cap aquí. I mentrestant,

el Tribunal escoltarà la seva carta.

SECRETARI [Llegint].—«La Vostra Altesa ja sabrà que, quan vaig rebre la vostra carta, estava molt malalt; però en el moment que va arribar el vostre missatger, acabava de rebre l’afectuosa visita d’un jove doctor de Roma, anomenat Baltasar. Li vaig fer saber la causa del plet entre el jueu i Antonio, el mercader. Tots dos vam consultar una pila de llibres, i ara ell està proveït de la meva opinió, millorada amb la seva pròpia saviesa, la grandesa de la qual jo no puc ponderar suficientment. Serà ell que, pregat per mi, vindrà a complir l’encàrrec de la Vostra Altesa. Us prego que la seva joventut no sigui cap impediment per ser considerat amb tot el respecte, perquè mai no s’ha vist un cos tan jove amb un cap tan madur. Us el deixo a la vostra amable acceptació. La seva actuació, més que qualsevol elogi, donarà més prestigi a tots els seus mèrits».

Entra Porcia, com a Baltasar, vestida de doctor en lleis.

DUX.—Ja heu sentit què ens ha escrit el bon savi Bellario,

i, pel que veig, aquest és el doctor.

Aquí teniu la meva mà. Us envia Bellario?

PORCIA.—En efecte, senyor.

DUX.—Doncs, benvingut;

preneu el vostre lloc. ¿Ja coneixeu

la disputa que ha dut davant d’aquesta sala

el problema present?

PORCIA.—Estic perfectament informat de la causa.

Qui és el mercader, i qui el jueu?

DUX.—Antonio i Shylock, acosteu-vos.

PORCIA.—Us dieu Shylock?

SHYLOCK.—Shylock és el meu nom.

PORCIA.—Ja és ben estranya, la vostra demanda;

però és legal, i la llei de Venècia

no us pot pas impedir que la dueu a terme.

Vós esteu a la seva mercè, veritat?

ANTONIO.—Sí, això és el que ell diu.

PORCIA.—Reconeixeu el compromís?

ANTONIO.—El reconec.

PORCIA.—Així, el jueu ha de tenir clemència.

SHYLOCK.—Qui m’hi pot obligar? Digueu-m’ho.

PORCIA.—El do de la clemència no es pot imposar mai.

Cau del cel com si fos una pluja gentil

damunt dels llocs que es troben més avall,

i les seves benediccions són dobles:

beneeix a qui dóna i també a qui rep.

És un do poderós entre els més poderosos:

s’adiu molt més amb el monarca entronitzat

que no pas la corona. El seu ceptre és el símbol

del poder temporal, l’atribut del respecte

i de la majestat, on fan estada

el culte i el temor deguts als reis.

Però per sobre dels poders del ceptre

hi ha encara la clemència, que es troba entronitzada

en els cors dels monarques, com a atribut diví.

Així, doncs, hi ha un poder terrenal que se’ns mostra

més semblant al de Déu, quan la clemència

tempera la justícia. Per tant, jueu,

tot i que el vostre clam és la justícia,

considereu això: només amb la justícia

cap de nosaltres no se salvaria;[86]

resem per obtenir clemència, i l’oració

ens farà ser clements. Si he parlat tant,

ha estat per mitigar l’aspecte just

de la vostra demanda. I, si la manteniu,

aquest estricte tribunal de la ciutat

haurà de condemnar aquest mercader.

SHYLOCK.—Jo respondré per les meves accions.

Que es compleixi la llei: demano el càstig

i satisfer els meus drets.

PORCIA.—És que no té diners per satisfer el seu deute?

BASSANIO.—Sí, i jo els hi ofereixo davant del tribunal;

el doble de la suma, i, si no n’hi ha prou,

jo li ofereixo deu vegades més,

sota fiança de les meves mans,

el meu cap i el meu cor, i, si no n’hi ha prou,

ja queda clar que l’odi s’endú la veritat.

I us ho prego: poseu per un sol cop

la llei sota la vostra autoritat;

feu una gran justícia amb un mal ben petit,

i subjugueu la voluntat d’aquest cruel diable.

PORCIA.—Impossible: a Venècia no hi ha ni un sol poder

que pugui canviar els decrets vigents.

Seria un precedent, i molts errors

—seguint aquest exemple— es precipitarien

dintre l’Estat. No, no pot ser.

SHYLOCK.—Un Daniel ha vingut al judici!

Un Daniel![87] Ah, jove i savi jutge, com t’admiro!

PORCIA.—Si us plau, deixeu-me veure el document.

SHYLOCK.—Aquí el teniu, doctor reverendíssim,

aquí el teniu!

PORCIA.—Shylock, aquí se us ofereix el triple.

SHYLOCK.—Un jurament, un jurament! He fet

un jurament al cel.[88] He de tacar-me l’ànima

amb un perjuri? No, ni per tot Venècia!

PORCIA.—Mireu: aquest contracte ja ha vençut.

Legalment, el jueu pot reclamar

una lliura de carn, que ell mateix pot tallar

de prop del cor del mercader. Sigueu clement.

Preneu el triple dels diners, i demaneu-me

que estripi el document.

SHYLOCK.—Quan ja l’hagi pagat, conforme al seu tenor.

Tot fa pensar que sou un jutge digne;

sabeu de lleis, i heu exposat la causa

de la millor manera. Us requereixo, per la llei,

de la qual sou una columna sòlida,

que procediu a dictar la sentència.

Per la meva ànima, jo us juro

que no hi ha cap poder a les llengües dels homes

que em faci canviar. M’atinc al document.

ANTONIO.—Suplico de tot cor al Tribunal

que dicti la sentència.

PORCIA.—Molt bé. Doncs, és aquesta:

tingueu el pit a punt pel ganivet.

SHYLOCK.—Oh, noble jutge, excel·lentíssim jove!

PORCIA.—La intenció i el sentit de la llei

està d’acord amb el càstig degut,

que està especificat al document.

SHYLOCK.—És veritat. Oh, jutge, savi i recte!

Sou més madur del que sembleu físicament.

PORCIA.—Descobriu, doncs, el vostre pit!

SHYLOCK.—Sí, és al pit!

Ho diu el document. Oi que sí, noble jutge?

«Prop del cor». Són aquestes les paraules.

PORCIA.—Això mateix. Ja teniu les balances

per pesar-li la carn?

SHYLOCK.—Sí, ja les tinc a punt.

PORCIA.—¿No teniu, Shylock, cap metge, a compte vostre,

per estroncar-li les ferides i evitar

que mori dessagnat?

SHYLOCK.—Està especificat així en el document?

PORCIA.—No, no ho especifica, però, i què?

Seria molt caritatiu, per part vostra, si ho féssiu.

SHYLOCK.—El document no en parla, no hi ha res d’això.

PORCIA.—Vós, mercader, no hi teniu res a dir?

ANTONIO.—Molt poc. Estic armat, i molt ben preparat.

Dóna’m la mà, Bassanio, i que et vagi molt bé.

No et faci pena que jo em vegi així

caigut per causa teva. En això, la Fortuna

s’ha mostrat més amable del que se sol mostrar.

El seu costum és deixar l’home arruïnat,

sobrevivint a les seves riqueses,

per fer-li veure, amb els ulls enfonsats

i amb arrugues al front, anys de misèria,

però sembla que em vol estalviar

aquest càstig tan lent. Dóna records

a la teva honorable esposa, de part meva;

conta-li com ha anat la mort d’Antonio,

explica-li com t’he estimat, parla-li bé

de mi, quan sigui mort, i, quan el conte

s’hagi acabat, demana-li que jutgi

si Bassanio tenia algú que l’estimava.

Lamenta únicament de perdre el teu amic;

ell no es penedirà d’haver pagat el deute,

perquè si el jueu talla prou endins,

el pagaré a l’instant i amb tot el cor.

BASSANIO.—Antonio, estic casat amb una dona

que estimo més que la mateixa vida,

ara bé: ni la vida, ni la dona, ni el món

no em són tan estimats com ho és la vostra vida.

Ho deixaria perdre tot, i tant!

Ho sacrificaria tot a aquest diable

perquè us en pogués veure deslliurat.

PORCIA.—La vostra dona no us ho agrairia gaire,

si fos aquí i hagués sentit la vostra oferta.

GRAZIANO.—Doncs jo també tinc dona i juro que l’estimo.

Jo la voldria al cel, perquè implorés

als poders celestials per veure si podrien

fer canviar el desig d’aquest gos de jueu.

NERISSA.—Sort que ho heu desitjat a esquena d’ella;

si no, un desig aixi duria guerra a casa vostra.

SHYLOCK [Apart].—Mireu com són els marits cristians!

I jo tinc una filla…! M’estimaria més

de veure-la casada amb una pell de Barrabàs

que no amb un cristià! Estem perdent el temps.

Va, procedim amb la sentència.

PORCIA.—Una lliura de carn d’aquest marxant és teva.

El tribunal us l’adjudica, i la llei us la dóna.

SHYLOCK.—Justíssim jutge!

PORCIA.—Heu de tallar-la ben a prop del cor.

La llei us ho permet, i el tribunal ho atorga.

SHYLOCK.—Ah, savi jutge! D’això se’n diu una sentència!

Au, vinga, prepareu-vos.

PORCIA.—Espereu una mica!

Encara hi ha una cosa més. El document

no us concedeix ni una gota de sang.

Les paraules exactes són aquestes:

«una lliura de carn». Preneu el que us pertoca:

una lliura de carn. Però, quan la talleu,

si vesseu una sola gota de sang cristiana,

els vostres béns i terres us seran confiscats

i passaran a ser de la ciutat.

GRAZIANO.—Ah, jutge just! Fixa-t’hi bé, jueu!

Sapientíssim jutge!

SHYLOCK.—És aquesta, la llei?

PORCIA.—Vós mateix podeu veure el document.

Ja que voleu justícia, estigueu ben segur

que l’obtindreu, i més que no us penseu!

GRAZIANO.—Ah, docte jutge! Fixa-t’hi bé, jueu!

Sapientíssim jutge!

SHYLOCK.—Doncs aleshores… Bé, ja m’està bé l’oferta:

pagueu-me el triple de la suma,

i deixeu marxar el cristià.

BASSANIO.—Agafeu els diners.

PORCIA.—A poc a poc!

El jueu tindrà tota la justícia.

Calma. No cal precipitar-se.

No ha de tenir res més que la penalitat prevista.

GRAZIANO.—Ai, jueu! Docte jutge, i molt savi!

PORCIA.—Així, doncs, prepareu-vos a tallar la carn.

No vesseu gens de sang, i no talleu ni més ni menys

que exactament una lliura de carn.

Si en talleu més, o bé menys d’una lliura,

ni que sigui tan sols allò que faci

que sigui més pesant o més lleugera,

o bé una part de la vintena part

d’un miserable gram, o ni això,

si tan sols es decanta la balança

en el gruix d’un cabell, moriràs

i seran confiscats tots els teus béns.

GRAZIANO.—Un segon Daniel, un Daniel, jueu!

Ara sí que us tenim ben agafat!

PORCIA.—Per què no ho fas, jueu? Pren el que et toca.

SHYLOCK.—Doneu-me el capital, i deixeu-me marxar.

BASSANIO.—Ja el tinc a punt. Preneu-lo.

PORCIA.—L’ha refusat davant del Tribunal.

Se li fiarà justícia: tindrà el que li pertoca.

GRAZIANO.—Quin Daniel, us dic! Un segon Daniel!

Gràcies, jueu, per ensenyar-me el nom.

SHYLOCK.—No puc rebre només el capital?

PORCIA.—Només tindràs el que et pertoca,

i ho tindràs a risc teu, jueu.

SHYLOCK.—Doncs que ho cobri el dimoni, i bon profit li faci!

No em quedo més a discutir.

PORCIA.—A poc a poc, jueu.

La llei encara no ha acabat amb tu.

Està establert a les lleis de Venècia

que, si es demostra que algun foraster,

sigui amb mitjans directes o indirectes,

posa en perill la vida d’un ciutadà natiu,

la persona que ha estat amenaçada

s’apropiarà de la meitat dels béns del foraster.

Quant a l’altra meitat, haurà d’anar a parar

al tresor de l’Estat. La vida del culpable

estarà a la mercè del Dux, i només ell decidirà.

Us dic, doncs, que és aquesta la situació

en la qual us trobeu, perquè resulta

per proves manifestes que indirectament

heu atemptat (i fins i tot directament)

contra la vida del nostre acusat.

En conseqüència, heu incorregut

en la culpa que abans he referit.

Agenolleu-vos, doncs, per implorar

la gran misericòrdia del Dux.

GRAZIANO.—Demaneu-li permís perquè us pugueu penjar.

Tot i que, havent-vos confiscat els béns,

no us queden ni diners per comprar-vos la corda.

Us hauran de penjar, per tant, a càrrec de l’Estat.

DUX.—Ara veureu la diferència dels nostres esperits:

us perdono la vida abans que vós m’ho demaneu.

Pel que fa a la meitat dels vostres béns,

ara ja són d’Antonio. L’altra meitat pertany

al tresor de l’Estat; però la humilitat

podria reduir-vos-ho a una multa.

PORCIA.—S’entén que es tracta de la part

de l’Estat, i no de la d’Antonio.

SHYLOCK.—No; preneu-me la vida. No em perdoneu això.

Em priveu de la casa, si em preneu

tot el que la manté, i em priveu de la vida

si em preneu els mitjans amb els quals visc.

PORCIA.—Quina mercè li concediu, Antonio?

GRAZIANO.—Una corda de franc, res més, en nom de Déu!

ANTONIO.—Amb el permís del Dux i el Tribunal,

imposeu-li la multa a canvi de pagar

la meitat dels seus béns. Jo ja estaré content,

si em deixa en ús l’altra meitat,

per atorgar-la, quan es mori, al cavaller

que no fa gaire es va emportar la seva filla.

I encara dues coses més. L’una, que, pel seu bé,

immediatament es converteixi al cristianisme.

I l’altra que, davant del Tribunal,

faci la donació de tot allò que tingui,

quan es mori, als seus fills Lorenzo i Jessica.

DUX.—Ho farà, o altrament revocaré

l’indult que ja li he concedit.

PORCIA.—Esteu content, jueu? Què hi voleu dir?

SHYLOCK.—Estic content.

PORCIA.—Secretari, si us plau, redacteu l’acta.

SHYLOCK.—Us ho suplico: deixeu-me anar a casa.

No em trobo bé. Porteu-me el document

i el firmaré.

DUX.—Aneu-vos-en, però firmeu-lo.

GRAZIANO.—En el bateig, hi tindreu dos padrins.

Si jo hagués fet de jutge, n’hi hauria hagut deu més,[89]

per dur-vos a la forca, no a la font baptismal.

Surt Shylock.

DUX.—Senyor, esteu convidat a sopar a casa meva.

PORCIA.—Demano a Vostra Senyoria que m’excusi.

Aquesta nit hauria de ser a Pàdua,

i em convindria de marxar aviat.

DUX.—Lamento que no disposeu de temps.

Antonio, ja podeu donar les gràcies

al jove cavaller, perquè li deveu molt.

Surten el Dux, els Senadors i el seguici.

BASSANIO.—Digníssim cavaller, al meu amic i a mi,

la vostra saviesa ens ha lliurat

de doloroses penes, i, com a recompensa

a un esforç tan gentil, us oferim

de molt bon grat aquests tres mil ducats,

el nostre deute amb el jueu.

ANTONIO.—I, a més a més, encara us som deutors

en afecte i en reconeixement.

PORCIA.—Qui se sent satisfet ja es dóna per pagat,

jo ja estic satisfet d’haver-vos ajudat,

i per això ja em sento ben pagat.

La meva ànima mai no s’ha sentit

gens mercenària. Si us plau, si mai

ens tornem a trobar, reconeixeu-me.

Que us vagi bé, i, amb això, us dic adéu.

BASSANIO.—Senyor estimat, he d’insistir-vos més;

preneu alguna cosa de nosaltres,

com a tribut, no pas com a honoraris.

I us ho suplico, concediu-me dues coses:

no m’ho negueu i perdoneu-m’ho.

PORCIA.—M’insistiu tant i tant, que cediré.

A Antonio.



Doneu-me els vostres guants; els portaré per vós.



A Bassanio.



I per l’afecte vostre, doneu-me aquest anell.

No retireu la mà; ja no us prendré res més.



BASSANIO.—Aquest anell, senyor… Ai, no val res.

Em feria vergonya de donar-vos-el.

PORCIA.—No vull res més que això. És només un capritx.

BASSANIO.—Aquí hi ha alguna cosa més que el seu valor.

Us donaré l’anell més valuós de tot Venècia;

em serà fàcil de trobar-lo, si ho proclamo.

Pel que fa a aquest, perdoneu-me, senyor.

PORCIA.—Ja veig que sou molt pròdig en promeses.

Primer m’heu ensenyat a pidolar,

i em sembla que, ara, m’ensenyeu

com cal respondre als que pidolen.

BASSANIO.—Aquest anell, senyor, me’l va donar

la meva esposa, i, quan me’l va posar,

em va fer jurar que no el vendria mai,

ni el donaria, ni el perdria.

PORCIA.—Molts homes s’han servit d’aquesta excusa

per deslliurar-se d’un regal.

I, si la vostra esposa no és beneita

i sap fins a quin punt mereixo aquest anell,

no us tindrà pas un odi etern

per haver-me’l donat. Bé: quedeu-vos en pau!

Surten Porcia i Nerissa.

ANTONIO.—Amic Bassanio, doneu-li l’anell.

Que el meu afecte i els seus mèrits valguin més

que el que us va dir la vostra esposa.

BASSANIO.—Vés, Graziano, i atrapa’ls.

Dóna-li aquest anell, i fes-lo anar, si pots,

a la casa d’Antonio. Vés, de pressa!

Surt Graziano.



Vine, anem-hi tu i jo, ara mateix.

Demà al matí, ens n’anirem volant

a Belmont. Vinga, anem, Antonio.



Surten.





ESCENA II


Venècia: un carrer.

Entren Porcia i Nerissa.

PORCIA.—Pregunta on és la casa del jueu. Dóna-li aquest escrit

i que el firmi. Nosaltres marxarem aquesta nit

i arribarem un dia abans que ells a Belmont.

Lorenzo agrairà la donació.

Entra Graziano.

GRAZIANO.—Gentil senyor, ja us he atrapat. El meu senyor

Bassanio s’ho ha pensat millor, i m’envia

perquè accepteu l’anell. Us prega

que vingueu a sopar.

PORCIA.—No podrà ser.

L’anell, l’accepto amb moltes gràcies.

Si us plau, comuniqueu-l’hi. Però ara

mostreu al meu amic la casa del vell Shylock.

GRAZIANO.—Així ho faré.

NERISSA.—Senyor, voldria parlar amb vós.

A part, a Porcia.



A veure si li faig donar l’anell,

que em va jurar que guardaria sempre més.



PORCIA [A Nerissa].—I tant que sí. Quan tornin, juraran

que van donar els anells a uns homes;

però els plantarem cara, i jurarem més que ells.

Alt.



Au, vés, de pressa! Ja saps on t’espero.



NERISSA.—Au, veniu, bon senyor. M’ensenyareu la casa?

Surten.





ACTE V





ESCENA I


Belmont: el jardí del davant de la casa de Porcia.

Entren Lorenzo i Jessica.

LORENZO.—La lluna brilla. En una nit així,

quan el vent dolç besava els arbres gentilment,

sense sentir-se cap soroll, Troilus, em sembla,

es va enfilar a les muralles de Troia

i va dur la seva ànima, alenada amb sospirs,

fins a les tendes gregues, on Cressida[90] dormia.

JESSICA.—En una nit així, Tisbe[91] tímidament

caminava per sobre la rosada

i va apercebre l’ombra del lleó

abans que li sortís al pas, i va fugir

tota espantada.

LORENZO.—En una nit així,

Dido s’estava a les desertes dunes

de la platja, portant un branquilló de salze

a la mà i fent senyals al seu amor

perquè tornés cap a Cartago.[92]

JESSICA.—En una nit així,

Medea va collir les herbes encantades

que van revifar Èson.[93]

LORENZO.—En una nit així,

Jessica va escapar-se de la casa

del ric jueu, i amb el seu generós

amor[94] va abandonar Venècia

i se’n va anar a Belmont.

JESSICA.—En una nit així,

el seu jove Lorenzo va jurar-li

que l’estimava molt, i va robar-li el cor

fent-li promeses de fidelitat, però cap de sincera.

LORENZO.—En una nit així,

la bella Jessica, com una mala pècora,

calumniava el seu amor,

i ell la va perdonar.

JESSICA.—Et guanyaria

amb això de les nits, si no vingués ningú;

però, no ho sents? S’acosta algú.

Entra Esteve.

LORENZO.—Qui és que ve tan ràpid en el silenci de la nit?

ESTEVE.—Un amic.

LORENZO.—Un amic? Quin amic? I com et dius, sisplau?

ESTEVE.—Em dic Esteve, i us porto un missatge

de la meva senyora: arribarà a Belmont

abans de l’alba. Se n’ha anat a visitar

les santes creus,[95] on resa agenollada

per les hores felices del seu matrimoni.

LORENZO.—Qui va amb ella?

ESTEVE.—Ningú, llevat d’un eremita

i la seva donzella. Però, si us plau, digueu-me:

ja ha tornat el meu amo?

LORENZO.—Encara no,

ni n’hem sabut res més. Però, t’ho prego, Jessica:

entrem a dins i cerimoniosament

preparem la vinguda de la mestressa de la casa.

Entra Lancelot.

LANCELOT.—Tararí! Tararà! Au, vinga! Tararí! Tararà!

LORENZO.—Qui crida?

LANCELOT.—Tararí! No heu pas vist el senyor Lorenzo i la senyora Lorenzo?

LORENZO.—Prou de trompetes, xicot! Vine!

LANCELOT.—Tararí! On? On?

LORENZO.—Aquí!

LANCELOT.—Digueu-li que arriba un correu de part del meu amo, amb el corn ple de bones notícies.[96] El meu amo arribarà aquest matí.

Surt.

LORENZO.—Ànima dolça, entrem, i esperem l’arribada.

Però no val la pena. Per què hauríem d’entrar?

Sisplau, amic Esteve: anuncia als de dintre

que la mestressa ja s’acosta.

Feu que surtin els músics aquí fora.

Surt Esteve.



Que dolça dorm la lluna sobre els marges!

Seiem aquí, i que la música ens complagui l’oïda.

Aquest suau silenci de la nit s’agermana amb la dolça melodia.

Seu, Jessica, contempla com la volta

del cel està clavetejada amb lluentons

daurats i resplendents. Fins i tot a l’esfera

més petita hi ha un cant angelical

que harmonitza amb les veus dels querubins d’ulls vius.[97]

Així és l’harmonia de l’ànima immortal;

però fins que no tanquin aquesta vestidura

fangosa i corruptible que ens envolta

no la podrem sentir.



Entren els músics.



Veniu i desperteu Diana amb himnes!

I amb dolces notes penetreu l’oïda

de la vostra senyora. Porteu-la a casa amb música!



Els músics toquen.

JESSICA.—Jo, quan escolto música, no em sento mai alegre!

LORENZO.—És perquè tens la ment preocupada.

Si no, observa només un ramat desbocat

o un grup de poltres indòmits i joves

saltant salvatgement, renillant i cridant,

tal com escau a tota sang que bull:

si per atzar senten una trompeta

o si algun aire musical els frega les orelles,

veuràs com tots s’aturen. La mirada salvatge

es converteix en un esguard humil

pel dolç poder que té la música.

I per això el poeta va fer veure que Orfeu[98]

commovia les pedres, els arbres i els torrents.

No hi ha mai res tan bast, tan dur i tan furiós

que no es transformi de naturalesa

pel momentani encís que té la música.

Els homes insensibles a la música

i els que no se senten commoguts pels dolços sons

estan donats a les deslleialtats,

a les espoliacions i estrategemes.

Els impulsos que els mouen són negres com la nit

i el seu caràcter és obscur com l’Erebus.[99]

No et fiïs mai d’homes així.

I ara, escolta la música.

Entren Porcia i Nerissa.

PORCIA.—Aquest llum que veiem crema a la meva sala;

que lluny que llança els seus fulgors

una candela tan petita! Brilla igual

una bona obra en un món de maldats.

NERISSA.—Quan la lluna brillava, la candela no es veia.

PORCIA.—La llum més clara apaga sempre la més feble.

Un substitut brilla tant com un rei,

fins que el rei se li acosta i, després, el seu rang

queda anul·lat igual que un rierol

quan es buida en el mar. Escolta: músics!

NERISSA.—Senyora, són els vostres, els de casa.

PORCIA.—No hi ha res bo fora del seu context;

el so sembla més dolç que quan era de dia.

NERISSA.—El silenci, senyora, li dóna aquest encís.

PORCIA.—El corb té un cant tan tendre com l’alosa,

quan l’un i l’altra canten sols, i em sembla

que, si cantés de dia, el rossinyol,

entre els crits de les oques, no semblaria pas

un músic més galant que l’estornell.

Quantes coses no arriben a obtenir

les justes alabances i perfeccions totals

perquè se’ns mostren al moment propici.

Calla! La lluna dorm amb Endimió,

i ara no vol que se’ls desperti.[100]

LORENZO.—Aquesta,

si no m’enganyo, és la veu de Porcia.

PORCIA.—Em reconeix com el cec al cucut:

perquè tinc mala veu.

LORENZO.—Estimada senyora, benvinguda

a casa vostra.

PORCIA.—Hem estat resant

per la salut dels nostres marits,

i espero que hagin tingut molta sort

per les nostres pregàries.

Ja han arribat?

LORENZO.—Encara no, senyora.

Però ha vingut un missatger per dir-nos

que vindran aviat.

PORCIA.—Entra, Nerissa.

I digues als criats que no revelin

que hem estat fora uns dies.

Ni vosaltres tampoc, Lorenzo i Jessica.

Toc de trompeta.

LORENZO.—Ja està a punt d’arribar el vostre marit.

He sentit la trompeta. No tingueu por, senyora:

no som uns bocamolls.

PORCIA.—Aquesta nit sembla un dia malalt;

té un aspecte més pàl·lid. És un dia

com aquells que no veuen mai el sol.

Entren Bassanio, Antonio, Graziano i els seus acompanyants.

BASSANIO.—Ara seria com a les antípodes, de dia,

si amb l’absència del sol volguéssiu passejar.

PORCIA.—Vull ser una llum lleugera, no una dona lleugera.[101]

Les esposes lleugeres fan els marits pesats,

i no vull que Bassanio sigui pesat amb mi.

Però que sigui com Déu vulgui. Benvingut

a casa meva.

BASSANIO.—Moltes gràcies, senyora.

Dóna la benvinguda al meu amic.

Aquest home és Antonio, amb qui jo em sento en deute.

PORCIA.—Amb tota la raó t’hi has de sentir, perquè,

pel que jo sé, ell es va endeutar molt per tu.

ANTONIO.—No més que tot allò de què ja he quedat lliure.

PORCIA.—Senyor, sigueu molt benvingut a casa.

I això ho heu de notar molt més que amb les paraules.

Val més, doncs, que ens deixem de paraules corteses.

GRAZIANO [A Nerissa].—Et juro, per la lluna, que malpenses de mi.

A fe que vaig donar-lo a l’ajudant del jutge,

i tant de bo el castressin, pel que a mi m’importa,

ja que t’ho prens, amor, tan malament.

PORCIA.—Què: ja tenim una baralla? De què es tracta?

GRAZIANO.—D’un anell d’or, d’un miserable anell,

que ella em va regalar, amb una inscripció

tan poètica com els versos d’un marxant

de ganivets. Deia: «Estima’m; no em deixis».

NERISSA.—Com parles ara de poètica i valor?

Quan te’l vaig regalar, tu em vas jurar

que el portaries fins a l’hora de la mort,

que es quedaria amb tu dintre la tomba.

No pas per mi, sinó pels juraments

que em vas fer amb tanta vehemència,

hauries d’haver estat molt més respectuós

i guardar-te’l. Donar-lo a l’escrivent d’un jutge!

Déu sap que l’escrivent no tindrà mai

ni un sol pèl a les galtes.[102]

GRAZIANO.—En tindrà si viu prou per fer-se un home.

NERISSA.—Sí, si una dona viu prou per fer-se un home.

GRAZIANO.—Mira, t’ho juro: vaig donar-lo a un jove,

una mena de nen, un nen baixet

no pas més alt que tu; era el passant d’un jutge,

un noiet molt xerraire que el volia

com una recompensa i no he gosat negar-l’hi.

PORCIA.—Si he de ser franca amb tu, vas fer molt malament

de desprendre’t amb tanta lleugeresa

del primer obsequi de la teva esposa.

Tu te’l vas posar al dit tot fent-li una promesa,

i la fidelitat te’l va reblar a la carn.

Jo també vaig donar un anell al meu amor,

i li vaig fer jurar que no se’n desprendria mai.

Aquí el tens. Gosaria jurar

que no se’n desprendrà, ni se’l traurà del dit,

per tota la riquesa que hi pugui haver en el món.

A fe, Graziano, que has donat al teu amor

un motiu de dolor massa cruel.

Si jo fos d’ella, em tornaria boja.

BASSANIO.—Més em valdria tallar-me la mà

i jurar que he perdut l’anell per defensar-lo.

GRAZIANO.—També el senyor Bassanio va donar el seu anell

al jutge, que l’hi va demanar. De fet,

també se’l mereixia. I després, el noiet,

l’ajudant seu, que es va esforçar prenent

algunes notes, em va demanar

que li donés el meu. Ni l’amo ni el criat

no van voler res més que aquells anells.

PORCIA.—I quin anell li vas donar, senyor?

No pas aquell —espero— que vas rebre de mi.

BASSANIO.—Si a la falta hi pogués afegir una mentida,

ho negaria; pro ja veus que, al meu dit,

no l’hi tinc pas; no el porto.

PORCIA.—Tens el cor buit de lleialtat! Pel cel,

que no em tindràs al llit fins que vegi l’anell.

NERISSA.—Ni jo en el teu, fins que jo vegi el meu!

BASSANIO.—Ah, dolça Porcia, si sabessis

a qui vaig regalar l’anell,

si sabessis per qui vaig regalar l’anell,

si entenguessis per què vaig regalar l’anell,

i amb quina mala gana em vaig desprendre de l’anell,

quan no se m’acceptava res més que aquell anell,

minvaria la força del disgust que ara em mostres.

PORCIA.—Si haguessis conegut la virtut de l’anell,

la dignitat de la que et va donar l’anell,

l’honorable valor de conservar l’anell,

no te n’hauries desprès mai, d’aquell anell.

Quin home al món és tan poc raonable,

i tan mancat de seny, com per entossudir-se

—després d’haver-l’hi raonat amb termes convincents—

a acceptar allò que tu tenies com a cosa sagrada.

Nerissa m’ha ensenyat què m’he de creure:

que em mori si l’anell no el té una dona!

BASSANIO.—Ah no, pel meu honor, per la meva ànima, senyora!

No el té cap dona, sinó un doctor en lleis,

que es va negar a acceptar de mi tres mil ducats,

i em va sol·licitar l’anell. Jo, que l’hi vaig negar,

vaig adonar-me que marxava disgustat

després d’haver salvat la vida al meu amic

tan estimat. Què li havia de dir, dolça senyora?

Em vaig veure obligat a enviar-lo a buscar.

M’havien encerclat vergonya i cortesia.

El meu honor no permetia que la ingratitud

el deixés tan tacat. Perdona’m, dolça amiga!

Per les sagrades llumeneres de la nit,

que si ho haguessis vist, m’hauries suplicat

l’anell per regalar-lo a aquell digne doctor.

PORCIA.—Que aquest doctor no se m’acosti mai,

ja que ha obtingut la joia que jo estimava tant

i que tu vas jurar que guardaries pel meu amor.

Seré com tu, de generosa.

No li negaré res que sigui meu,

ni el meu cos ni el teu llit. Estic segura

que un dia ja el coneixeré. No dormis mai,

ni que sigui una nit, fora de casa.

M’hauràs de vigilar com Argos.[103]

I si no ho fas, si em deixes tota sola,

pel meu honor que encara és meu, tindré

com a company de llit aquest doctor.

NERISSA.—I jo, el seu escrivent. Vés molt amb compte

de no deixar que jo em cuidi de mi mateixa.

GRAZIANO.—Fes-ho com vulguis; però, si l’atrapo,

segur que li faré malbé la ploma.

ANTONIO.—Jo sóc el malaurat motiu de les baralles.

PORCIA.—Senyor, no us n’afligiu. De totes formes,

sou benvingut.

BASSANIO.—Perdoneu, Porcia, aquesta ofensa

comesa sense males intencions.

Davant de tots aquests amics, et juro

que, pels teus ulls bonics, on ara em veig…

PORCIA.—Fixeu-vos-hi! Es veu, en els meus ulls,

dos cops a si mateix. Doncs jura pel teu doble jo,

i serà un jurament que podrem creure.

BASSANIO.—Però, escolta: perdona’m i jo, per la meva ànima,

juraré no trencar mai més cap jurament.

ANTONIO.—Una vegada vaig prestar el meu cos

per la seva riquesa. I si no hagués estat

pel qui ha rebut l’anell del vostre espòs,

ho hauria perdut tot. Vull ser una altra vegada

fiador seu, vull comprometre la meva ànima

que el vostre senyor mai no tornarà a trencar

deliberadament la vostra lleialtat.

PORCIA.—Així, doncs, li fareu de fiador. Doneu-li aquest anell

i digueu-li que el guardi millor que no pas l’altre.

ANTONIO.—Amic Bassanio, té: jura que el guardaràs.

BASSANIO.—Pel cel! És el mateix que vaig donar al doctor!

PORCIA.—I jo l’he rebut d’ell. Ah, perdona’m, Bassanio,

perquè he dormit amb ell per obtenir-lo.

NERISSA.—I perdona’m a mi també, gentil Graziano,

perquè aquell noi baixet, l’escrivent del doctor,

aquesta nit passada ha volgut dormir amb mi

a canvi de l’anell.

GRAZIANO.—Això és com arreglar els camins

a ple estiu quan encara no s’han fet malbé.[104]

Què! Ens heu de fer cornuts abans no ho mereixem?

PORCIA.—No sigueu tan groller. Tots esteu astorats.

Mireu aquesta carta i llegiu-vos-la amb calma.

Ve de Pàdua, l’ha escrita Bellario.

Hi llegireu que Porcia era el doctor,

i Nerissa, el passant. Lorenzo, aquí present,

pot testimoniar que vam marxar

el mateix dia que vosaltres,

i que hem tornat ara mateix. Encara

no he entrat a casa. Benvingut, Antonio:

us porto noves molt millors que no esperàveu.

Obriu aquesta carta de seguida;

hi llegireu que tres dels vostres galions

han arribat inesperadament a port

amb totes les riqueses. Però mai no sabreu

de quina forma estranya m’ha arribat aquesta carta.

ANTONIO.—M’he tornat mut!

BASSANIO.—Tu eres el doctor i no et vaig conèixer?

GRAZIANO.—I tu el passant que m’ha de posar banyes?

NERISSA.—Sí, però sóc aquell passant que mai

te’n posarà, llevat que es torni un home.

BASSANIO.—Gentil doctor, seràs el meu company de nit,

i quan jo sigui absent, dorm amb la meva esposa.

ANTONIO.—Dolça senyora: us dec la vida i els mitjans de viure!

Perquè la carta diu que els meus vaixells

han ancorat sense problemes.

PORCIA.—Què, Lorenzo?

El meu passant també us ha dut bones notícies.

NERISSA.—I tant! I us les faré saber sense cobrar honoraris.

Us dono a vós i a Jessica, de part del ric jueu,

un document segons el qual,

quan Shylock sigui mort, us deixarà els seus béns.

LORENZO.—Gentils senyores, vesseu el mannà

pels camins de la fam.[105]

PORCIA.—Ja és gairebé de dia.

Estic segura que no esteu prou satisfets

del que sabeu sobre les coses que han passat.

Entrem a dins i comenceu a interrogar-nos:

us respondrem cada pregunta amb lleialtat.

GRAZIANO.—D’acord, i que al primer interrogatori,

al qual Nerissa respondrà prestant el jurament

de rigor, digui si s’estima més

no anar a dormir fins a la nit vinent,

o anar-se’n ara al llit aprofitant

les dues hores que ens queden de nit.

Jo, més que el dia, prefereixo la foscor

i anar a dormir amb el passant del doctor.

I ara la cosa per la qual el cor em frisa,

és no perdre mai més el teu anell, Nerissa.

Surten.



FI





WILLIAM SHAKESPEARE (Stratford-upon-Avon, Anglaterra 1564 - 1616). És considerat l’escriptor anglès més important de tots els temps i el millor escriptor de la literatura universal. Dramaturg i poeta, les seves obres teatrals es representen avui dia en els cinc continents. Els trets que més es valoren de la seva obra són el poder de commoure’ns, la capacitat de crear un ampli ventall de personatges d’una gran profunditat psicològica, l’habilitat de caracteritzar els personatges mitjançant un llenguatge variat i riquíssim i la modernitat amb què són tractats alguns temes universals com ara l’amor, la gelosia, el poder, l’ambició o la mort.

Les seves obres teatrals són mundialment conegudes, tant si són obres dramàtiques com Romeu i Julieta (1597), Hamlet (1603), El rei Lear (1606), Otel·lo (1622), Macbeth (1623) o Juli Cèsar (1623), com si es tracta de comèdies com ara El somni d’una nit d’estiu (1595), El mercader de Venècia (1600) o Molt soroll per a res (1600). Autor també de poesia i sonets, les seves obres s’han representat milers de vegades i han estat portades al cinema nombroses ocasions.





Notes


[1] Harold Bloom, The invention of the Human, Forth Estate Limited, Londres, 1999. p. 171. [Torna]



[2] W. H. Auden, Lectures on Shakespeare, Princeton University Press, Princeton, New lersey, p. 75. [Torna]



[3] Elmer Edgar Stoll, «Shylock», reproduït a The Merchant of Venice, Signet Classics, New York, 1965. [Torna]



[4] Nicholas Rowe, The Works of Mr. William Shakespeare, reproduït a The Merchant of Venice, Signet Classics, New York, 1965. [Torna]



[5] És bàsic insistir en l’adjectiu «bon», perquè és justament una característica d’un mal dramaturg crear una obra per fer-la servir per predicar doctrina, sigui la que sigui. Les finalitats ideològiques no s’avenen mai amb les artístiques. [Torna]



[6] Naturalment, no és aquest el cas de Bloom, que justament fustiga aquesta mena de lectors. [Torna]



[7] Un altre exemple de diversitat d’opinions ens el dóna M. M. Mahood a la «Introducdó» de l’edició de The New Cambridge Shakespeare. [Torna]



[8] A l’escena segona de l’acte tercer, Porcia diu a Bassanio: «Ja que us he comprat car, em sereu car d’amor». Aquí, tant en català com en anglès, la paraula dear té els dos sentits: ‘car’ (de preu) i ‘estimat’. [Torna]



[9] En anglès es fa la diferència entre gentle, en el sentit de ‘gentil, amable’, i Gentile, en el sentit de ‘pagà, no jueu’. [Torna]



[10] Janus era un déu romà representat amb dues cares, una d’alegre i l’altra trista, que aquí pot simbolitzar la incertesa del futur. [Torna]



[11] Néstor, el més vell i venerable dels capitans grecs de la guerra de Troia, és el símbol de la gravetat i la saviesa. [Torna]



[12] El fetge és la víscera que s’associava amb les passions. [Torna]



[13] A l’època de Shakespeare es creia que el mal humor causava icterícia. [Torna]



[14] Vegeu Proverbis (18. 28). [Torna]



[15] El gòbit és considerat com un peix fàcil de pescar. [Torna]



[16] El velló d’or va ser guanyat a la costa de la Còlquida per Jàson i els argonautes, amb l’ajut de Medea. Bassanio compara l’expedició a Belmont amb la de la Còlquida. [Torna]



[17] L’original, racket, fa al·lusió a l’instrument de tortura rack (‘poltre’). [Torna]



[18] Les capelles eren, i encara són, una part de les esglésies: un altar lateral o bé un edifici adjunt a una església o monestir. [Torna]



[19] L’original té el triple sentit de ‘voluntat’, ‘desig’ i ‘testament’. [Torna]



[20] En temps de Shakespeare era usual de creure que les persones, a l’hora de la mort, deien veritats. Vegeu el discurs de Joan de Gant a Ricard II. [Torna]



[21] Referència a Heràclit, segons la sàtira X de Juvenal. [Torna]



[22] Al·lusió al tipus de promeses d’ajut que els francesos feien als escocesos per lluitar contra Anglaterra. [Torna]



[23] La sibil·la és la profetessa a qui Apol·lo va prometre de viure tants anys com granets de sorra li poguessin cabre a la mà. [Torna]



[24] Al segle XVI, el dimoni solia representar-se de color negre. [Torna]



[25] Tres mil ducats era una quantitat considerable, equivalent a uns vint-i-quatre mil euros actuals. [Torna]



[26] El Rialto era l’edifici de la Borsa de Venècia on es veien els mercaders. [Torna]



[27] Al·lusió a l’episodi narrat a la Bíblia per Marc (5, 1-13), Lluc (8, 26-33) i Mateu (8, 28-34). [Torna]



[28] A l’Antiga Roma, arrendador dels impostos i de les rendes públiques. [Torna]



[29] Vegeu Gènesi (11, 1-13, i 30, 14-43). [Torna]



[30] Vegeu Gènesi (30, 37-43). [Torna]



[31] Tenir la sang molt vermella era considerat com un senyal de valor i de dignitat. [Torna]



[32] A l’original, aspect significa alhora ‘aspecte’ i ‘rostre’. [Torna]



[33] El Sofí era l’emperador de Pèrsia. [Torna]



[34] Licas era el criat d’Hèrcules. [Torna]



[35] Hèrcules. [Torna]



[36] Porcia vol anar al temple, presumiblement, a fer el jurament. [Torna]



[37] Despropòsit per ‘directament’. [Torna]



[38] En llatí a l’original: ‘així doncs’. [Torna]



[39] Les tres Germanes eren les Parques o Fats, que supervisaven el destí dels homes. [Torna]



[40] Despropòsit per ‘afició’. [Torna]



[41] És a dir, ‘fer evident’; després dirà impertinent en lloc de ‘pertinent’. [Torna]



[42] Despropòsit per ‘substància’. [Torna]



[43] El proverbi a què al·ludeix Lancelot deia: «Qui té la gràcia de Déu ja ho té tot». [Torna]



[44] Els comptes no surten; però tractant-se d’un personatge com Lancelot, no cal buscar-hi cap explicació. [Torna]



[45] A l’època de Shakespeare era habitual, però no obligatori, que els que anaven disfressats portessin una torxa, o bé que anessin acompanyats d’un torxer. Vegeu Romeo i Julieta (I, IV). [Torna]



[46] A l’original, hand, que significa a la vegada ‘lletra’ i ‘mà’. [Torna]



[47] Les paraules de Shylock van adreçades a Lancelot que, més amunt, a l’escena segona, diu al seu pare que el jueu li fa passar gana: «Em moro de gana al seu costat». [Torna]



[48] Somiar monedes d’or sovint era considerat com a somni de mal averany. [Torna]



[49] Despropòsit en lloc de ‘rostre’. A l’original es juga amb approach i reproach. [Torna]



[50] És claríssim que, aquí, Lancelot diu bestieses deliberadament. Tot i això, alguns hi han cregut trobar una referència al dilluns de Pasqua de 1560, que aquell any va ser el 13 d’abril i va ser un dia molt fred i plujós. A partir d’això s’han adduït proves per datar l’obra. La gràcia addicional és que Lancelot identifiqui un dia de festa (el dilluns de Pasqua) amb un dia de penitència (el dimecres de cendra). [Torna]



[51] Al·lusió a la postura que adopta el gaiter quan toca el seu instrument. [Torna]



[52] Ismael era fill d’Agar, l’esclava egípcia de Sara, esposa d’Abraham. De la casa d’Agar, doncs, vol dir ‘israelita’, considerat com a terme insultant. [Torna]



[53] Se sobreentén: una vegada fet el casament. [Torna]



[54] Les convencions de l’amor cortès proposaven considerar la dama estimada com un objecte de veneració, com si fos un sant o una relíquia dipositada en una urna. [Torna]



[55] A l’original, mortal-breathing significa ‘vivent, però que ha de morir’. [Torna]



[56] Els deserts d’Hircània estan situats al sud del mar Caspi, terra famosa per les bèsties salvatges. [Torna]



[57] Al·lusió a la creença popular segons la qual els esperits i els follets no poden travessar els corrents d’aigua. [Torna]



[58] A l’original, complexion, que significa ‘color’ i ‘temperament’ alhora. [Torna]



[59] Portar barret seria interpretat com un senyal de dignitat. [Torna]



[60] Porcia vol dir també: ‘el culpable no es pot jutjar a si mateix’. [Torna]



[61] Aquest cap es el cap del retrat de l’idiota que hi ha dins el cofre. [Torna]



[62] En anglès col·loquial, bird significa ala vegada ‘noia’ i ‘ocell’. [Torna]



[63] A l’original, joc entre confess and life i confess and love. [Torna]



[64] Hesíone, germana de Príam, va ser oferta, com a sacrifici, al monstre enviat per Neptú, i Hèrcules (Alcides) la va salvar. [Torna]



[65] Alguns comentaristes diuen que devia ser Porcia la que cantava la cançó, perquè les rimes dels tres primers versos, bread, head i nourrished, també rimen amb lead, ‘plom’, i, d’aquesta manera, Porcia indica indirectament a Bassanio que es tracta d’escollir el cofre de plom. [Torna]



[66] A l’original diu fancy, que, a més a més de ‘fantasia’, podia significar també ‘amor’, basat en els sentits, especialment el de la vista. [Torna]



[67] El sentit d’«escales de sorra» és incert. Pot significar els graons que es troben de vegades fets en els marges sorrencs. [Torna]



[68] A l’època es creia que un fetge pàl·lid era el responsable de la covardia. [Torna]



[69] Una bellesa índia és una «bellesa fosca»; el contrari, doncs, de l’ideal elisabetià de la bellesa. [Torna]



[70] El caràcter de Porcia ja està, a hores d’ara, prou dibuixat per endevinar que aquestes paraules finals han de ser pronunciades amb ironia. [Torna]



[71] A partir del moment que Bassanio triomfà en la prova dels cofres, tenim la sensació que s’estableix una diferència de rang entre ell i els seus amics. A l’original, els tractaments canvien del ‘tu’ al ‘vós’. [Torna]



[72] A l’original hi ha un joc entre at last, ‘finalment’, i if promise last, ‘si la promesa té algun final’. [Torna]



[73] Infidel és dit irònicament, com a conseqüència de la condició jueva de Jessica. [Torna]



[74] Joc de paraules entre el so de fleece, ‘velló’, que recorda fleets, ‘flota’. [Torna]



[75] Porcia es refereix a Antonio, el reflex de la imatge de Bassanio, el seu amor. [Torna]



[76] Algunes edicions situen després d’aquesta rèplica la sortida de Lorenzo, i més avall la sortida de Jessica. Tot i que sembla absurd que surtin separats, el text justifica bastant aquesta esmena. [Torna]



[77] Nerissa diu: shall we turn to men?, que té un doble sentit: (a) ‘ens convertirem en homes?’ i (b) ‘ens lliurarem als homes?’. [Torna]



[78] L’original diu I speak my agitation, ‘us parlo de la meva agitació’, com a despropòsit lingüístic de cogitation, ‘cogitació’ (‘us parlo de les meves cogitacions del que penso’). Substituïm el joc. [Torna]



[79] Vegeu Homer, Odissea, XII, 235 ss. [Torna]



[80] Substituïm els jocs de paraules de l’original, basats en la pronúncia semblant de Moor, ‘mora’, i more, ‘més’, per una banda, i per l’altra, big, ‘gran, prenyada’. [Torna]



[81] Tornem a substituir un joc basat amb to cover, ‘parar taula’, però també ‘posar-se el barret’, ja que, a l’Anglaterra elisabetiana, era usual de dur-lo a dins de casa. [Torna]



[82] El plural majestàtic apareix aquí com a recurs apropiat al fet de donar una ordre. Al vers següent, apareix el «jo» com a més apropiat a la demanda que el Dux farà a Shylock. [Torna]



[83] A l’Anglaterra elisabetiana, aquesta era la forma com se servien els porcs rostits: amb la boca oberta i, normalment, amb una fruita a dintre. [Torna]



[84] Un dels jocs de paraules típics de Shakespeare: sole, ‘sola’ (d’una sabata, etc.) i soul, ‘ànima’. Vegeu Romeo i Julieta (I, IV). [Torna]



[85] L’original diu inexecrable, tret de l’edició Quarto. L’edició Folio ho corregeix amb inexorable. Però inexecrable, com ha advertit W. M. Merchant, té una lectura atractiva: ‘que mai no pot ser suficientment execrat’. [Torna]



[86] Referència a la doctrina segons la qual Déu pot justament condemnar, perquè no hi ha cap home lliure de pecat. A més a més de justícia, cal, doncs, la gràcia. [Torna]



[87] Al·lusió a Daniel, el jove heroi bíblic que va assegurar que es fes justícia a Susanna. [Torna]



[88] Shylock es refereix al jurament fet amb Tubal a la sinagoga. [Torna]



[89] És tradicional que hi hagi dos padrins al bateig, però hi ha d’haver dotze homes al jurat que podia haver condemnat Shylock a mort. [Torna]



[90] Al·lusió a Troilus i Cressida, els herois de l’obra de Chaucer, i també de Shakespeare. El primer és el prototipus d’amant fidel, i la segona el de la dona deslleial. [Torna]



[91] Jessica resumeix una escena del conte tràgic protagonitzat per Píram i Tisbe, que Ovidi aplica a les Metamorfosis. [Torna]



[92] Dido era la reina de Cartago, que Eneas va estimar, però que va acabar suïcidant-se després que Eneas l’abandones. [Torna]



[93] La princesa Medea va ajudar Jàson a conquerir el velló d’or, i desprès aquest la va abandonar. Èson va ser el pare de Jàson, a qui Medea va retornar la joventut. [Torna]



[94] L’original diu unthrift love, que té un doble sentit: ‘un amor generós que menysprea les riqueses’, i també ‘un amor sense riqueses’. [Torna]



[95] Esteve segurament es refereix s les creus que marquen el camí cap a una església o ermita. [Torna]



[96] Lancelot fa una comparació implícita amb la cornucòpia, o corn de l’abundància. [Torna]



[97] Referència a la música de les esferes. La font de Shakespeare podia ser el llibre X de La República de Plató. [Torna]



[98] El poeta al qual es refereix Lorenzo és Ovidi, i Orfeu és el llegendari músic i poeta grec. [Torna]



[99] L’Erebus era una regió fosca que hi havia abans d’arribar a l’Hades. [Torna]



[100] La lluna és Diana, que aquí s’identifica amb Jessica, i el pastor, Endimió, és identificat amb Lorenzo. [Torna]



[101] Shakespeare fa un joc de paraules amb light, que significa ‘llum’ i també ‘lleuger’. [Torna]



[102] Nerissa vol fer creure a Graziano que ella es pensa que en lloc de donar l’anell a un escrivent, Graziano el va donar a una dona. [Torna]



[103] Argos era un monstre gegant amb cent ulls al voltant del cap, que sempre en tenia algun d’obert. [Torna]



[104] Amb aquestes paraules, Graziano vol dir que arreglar els camins abans que l’hivern els hagi fet malbé és el mateix que fer el salt a un marit jove, ple de vitalitat. [Torna]



[105] Lorenzo, com Bassanio, tenia una posició social bona, però ni l’un ni l’altre no eren gaire rics. [Torna]





