La fi de la infantesa és una de les obres més respectades i llegides del conjunt d’allò que anomenem «corrent utòpic» de la ciència-ficció. Descriu la naixença d’una nova humanitat basada en l’espiritualitat i l’energia, i el final de la civilització actual. El tall, que es produeix en el transcurs d’una sola generació, és preparat per uns éssers extraordinaris, els «Grans Senyors». Aquests, com si de mainaderes es tractés, instal·len la pau i el benestar a tot el món i possibiliten l’evolució de l’home vers la utopia definitiva.





Arthur C. Clarke





La fi de la infantesa




ePUB v2.0

PerDut 26.05.13





Títol original: Childhood’s End

Arthur C. Clarke, 1953

Traducció: Eduard Castanyo, 1988

Edició digital: PerDut (v1.0)

Segona edició: EpubCat (v2.0)

ePUBCat base r1.3





LA TERRA I ELS GRANS SENYORS





1


El volcà que havia alçat Taratua de les profunditats del Pacífic feia mig milió d’anys que dormia. Però aviat, pensava Reinhold, l’illa seria banyada per uns focs més ferotges que els que l’havien vist néixer. Féu una ullada a la plataforma de llançament, i escalà amb la vista la piràmide de bastides que encara envoltaven la Columbus. A seixanta metres sobre el nivell del terra, la proa de la nau reflectia els últims raigs de sol ponent. Aquesta era una de les últimes nits que veia; aviat flotaria en l’eterna llum solar de l’espai.

S’estava tranquil aquí, sota les palmeres, al cim del pedregós llom de l’illa. L’únic soroll que arribava des del Projecte era l’ocasional esgarip d’un compressor d’aire o el dèbil crit d’un operari. A Reinhold li agradava aquest grapat de palmeres; gairebé cada vespre havia vingut aquí a inspeccionar el seu petit imperi. L’entristia pensar que tot seria reduït a àtoms quan la Columbus s’alcés cap a les estrelles enmig de la fúria de les flames.

Un quilòmetre i mig més enllà dels esculls de corall, el James Forrestal rastrejava amb els seus llums les aigües enfosquides. Ara el sol havia acabat de pondre’s, i la veloç nit tropical arribava a corre-cuita des de l’est. Reinhold va preguntar-se, una mica sardònic, si el vaixell esperava trobar submarins russos tan a prop de la costa.

Com sempre, pensar en Rússia li va portar a la memòria Konrad, i aquell matí de la convulsionada primavera de 1945. Havien transcorregut més de trenta anys, però el record d’aquells últims dies, quan el Reich s’ensorrava sota les ones de l’est i de l’oest, no s’havia esborrat. Encara podia veure els blaus ulls de Konrad, cansats, i la barba de dos o tres dies, daurada, quan es donaren la mà i se separaren en aquella vila prussiana plena de runes, mentre els refugiats passaven sense interrupció. Era un comiat que simbolitzava tot allò que li havia succeït al món: la separació entre l’est i l’oest. Perquè Konrad havia triat el camí de Moscou. Reinhold en aquell moment havia pensat que era un ximple, però ara no n’estava tan segur.

Durant trenta anys havia suposat que Konrad era mort. Només feia una setmana que el coronel Sandmeyer, d’Intel·ligència Tècnica, li havia donat les notícies. No li agradava Sandmeyer, i estava segur que el sentiment era mutu. Però cap dels dos no permetia que això s’interposés en la feina.

—Senyor Hoffmann —havia començat el coronel, amb la seva millor actitud oficial—, acabo de rebre una informació alarmant de Washington. És alt secret, evidentment, però hem decidit comunicar-ho als enginyers perquè s’adonin de la necessitat que hi ha d’afanyar-se.

Va fer una pausa per aconseguir més efecte, però això era inútil amb Reinhold. Ja veia venir què seguiria.

—Els russos gairebé ens han atrapat. Tenen algun tipus d’impulsió atòmica; potser fins i tot més eficient que la nostra, i estan construint una nau a les platges del llac Baikal. No sabem fins on han arribat, però els d’Intel·ligència creuen que pot ser llançada aquest any. Ja sabeu què significa això.

«Sí —havia pensat Reinhold—. La cursa ha començat, i és possible que no la guanyem».

—Sabeu qui porta el seu equip? —havia preguntat, sense esperar realment cap resposta.

Per a la seva sorpresa, el coronel Sandmeyer li donà un full mecanografiat… i en el capçal hi apareixia el nom: Konrad Schneider.

—Vós coneixíeu una colla d’aquests homes a Peenemünde, oi? —havia dit el coronel—. Això ens pot donar alguna idea sobre els seus mètodes. Voldria que em donéssiu informació sobre tants d’ells com pugueu: les seves especialitats, les idees que tenien, etcètera. Sé que és demanar molt després de tant de temps, però mireu què podeu fer-hi.

—En Konrad Schneider és l’únic que compta —havia contestat Reinhold—; era brillant. Els altres només són enginyers competents. Déu sap què ha fet en trenta anys. Recordeu-ho: ell probablement ha vist tots els nostres resultats, i nosaltres no en tenim cap dels seus. Això li dóna un gran avantatge.

No havia dit això per criticar els d’Intel·ligència, però durant un instant va semblar que Sandmeyer s’hagués ofès. Aleshores el coronel s’encongí d’espatlles.

—Funciona en els dos sentits, m’ho heu dit vós mateix. L’intercanvi lliure d’informació significa un progrés més ràpid, fins i tot si deixem escapar uns quants secrets. Els del departament d’investigació dels russos segurament no saben què fa la seva pròpia gent més de la meitat de les vegades. Els demostrarem que la democràcia pot arribar a la lluna primer.

«Democràcia… Bestieses!», pensà Reinhold, però era prou intel·ligent per a no dir-ho. Un sol Konrad Schneider valia un milió de vots. I què havia estat fent Konrad en aquest temps, amb tots els recursos de l’URSS al seu darrere? Potser, ara mateix, la seva nau deixava la Terra…

El sol que havia abandonat Taratua encara estava ben enlaire en el cel sobre el llac Baikal quan Konrad Schneider i el comissari auxiliar de Ciència Nuclear tornaven a poc a poc del banc de proves del motor. L’oïda continuava bategant-los dolorosament, tot i que els últims ecos eixordadors havien mort a l’altra banda del llac deu minuts abans.

—Per què aquesta cara tan llarga? —preguntà Grigorièvitx de sobte—. Hauríeu d’estar content, ara. D’aquí a un mes serem de camí, i els ianquis es moriran de ràbia.

—Sou massa optimista, com sempre —digué Schneider—. Encara que el motor funcioni, no és tan fàcil com això. És veritat, ja no hi veig cap obstacle seriós, però em preocupen els informes de Taratua. Ja us he dit que en Hoffmann és molt bo, i té milions de dòlars al darrere. Aquelles fotografies de la seva nau no són gaire clares, però sembla com si li faltés poc per estar acabada. I sabem que va provar el seu motor fa cinc setmanes.

—No patiu —rigué Grigorièvitx—. Són ells els que tindran la gran sorpresa. Recordeu-ho: no saben absolutament res de nosaltres.

Schneider va preguntar-se si devia ser veritat, però decidí que era molt més segur no expressar cap dubte. Això podria fer que la ment de Grigorièvitx comencés a explorar massa camins tortuosos, i si hi havia hagut alguna filtració, tindria prou problemes per a no esquitxar-se.

El guarda saludà quan entraren a l’edifici de l’administració. Aquí hi havia gairebé tants soldats com tècnics, va pensar sorrut. Però així era com els russos feien les coses, i mentre no es posessin en el seu camí, no tenia res a dir-hi. En general —a part d’excepcions exasperants—, les coses havien anat com ell esperava. Només el futur podia dir qui havia fet la millor elecció: ell o Reinhold.

Estava treballant en el seu informe final quan uns crits el varen destorbar. Durant un instant romangué immòbil a la seva taula preguntant-se quin esdeveniment podria arribar a trencar la rígida disciplina del camp. Aleshores s’acostà a la finestra… i per primer cop en la seva vida va conèixer la desesperació.

Les estrelles l’envoltaven mentre Reinhold baixava del turó. Mar endins, el Forrestal encara escombrava l’aigua amb els seus dits de llum, mentre més avall, a la platja, la bastida de la Columbus s’havia transformat en un arbre de nadal ple de llumetes: únicament la punxeguda proa de la nau estava a les fosques, com una ombra entre les estrelles.

Una ràdio a tot volum sonava als allotjaments, i inconscientment els peus de Reinhold s’acceleraren al ritme de la música. Gairebé havia arribat a l’estreta carretera al costat de la sorra quan una premonició, un moviment vist de cua d’ull, el va fer deturar-se. Estranyat, va mirar des de terra cap al mar i cap a terra un altre cop; va trigar una estona a pensar de mirar cap al cel.

Aleshores Reinhold Hoffmann va adonar-se, com ho feia Konrad Schneider en el mateix instant, que havia perdut la seva cursa. I va saber que l’havia perduda, no per les poques setmanes o mesos que ell havia temut, sinó per mil·lennis. Les immenses i silencioses ombres que volaven entre les estrelles, a més quilòmetres per sobre el seu cap dels que ell gosava provar d’endevinar, estaven tant més endavant de la Columbus, com la Columbus de les canoes de fusta de l’home del paleolític. Durant un moment que va semblar durar una eternitat, Reinhold restà a l’aguait, com restava tot el món, mentre les gegantines naus descendien en la seva majestat aclaparadora, fins que a la fi va poder sentir el dèbil udol que feien en travessar la prima capa d’aire de l’estratosfera.

No li va saber greu que la feina de tota una vida fos esborrada. Havia treballat per dur els homes a les estrelles, i en el moment de l’èxit les estrelles —les reservades i indiferents estrelles— havien vingut a ell. Aquest era el moment en què la història aguantava la respiració, i el present se separava del passat com un iceberg es trenca de les parets glaçades que l’han format i marxa sol, navegant pel mar amb solitari orgull. Tot el que les èpoques passades havien assolit no era res ara; un únic pensament ressonava en la ment de Reinhold: La raça humana ja no estava sola.





2


El secretari general de les Nacions Unides estava immòbil al costat del gran finestral, observant el trànsit que s’arrossegava allà baix, pel Carrer 43. De vegades es preguntava si devia ser bo treballar a tanta alçada per sobre els seus companys de raça. Un cert aïllament estava molt bé, però podia convertir-se fàcilment en indiferència. ¿O potser únicament intentava fer racional l’aversió que sentia pels gratacels, una aversió que no havia disminuït després de vint anys a Nova York?

Va sentir com la porta s’obria al seu darrere, però no va girar-se quan Pieter van Ryeberg entrà a la sala. Hi hagué una pausa inevitable mentre Pieter mirava el termòstat amb desaprovació; era un acudit freqüent dir que el secretari general vivia en una nevera. Stormgren esperà fins que el seu ajudant se li reuní al costat de la finestra, i aleshores separà la vista del panorama sota d’ell, familiar i, alhora, sempre fascinador.

—Arriba tard —va dir—. Ja fa cinc minuts que en Wainwright hauria de ser aquí.

—La policia m’acaba d’informar. Du una bona processó, i ha embussat el trànsit. Arribarà en qualsevol moment.

Van Ryeberg féu una pausa, i de sobte afegí:

—Encara esteu segur que és bona idea veure’l?

—Em penso que ja és una mica tard per penedir-se’n. Al capdavall, jo he acceptat… tot i que, per començar, no ha estat idea meva, ja ho sabeu.

Stormgren s’havia acostat a l’escriptori i joguinejava amb el seu famós petjapapers d’urani. No estava nerviós, era tan sols indecisió, s’alegrava que Wainwright fes tard, perquè això li donaria un lleuger avantatge moral quan comencés la trobada. Trivialitats com aquesta tenien més importància en els afers humans que allò que voldria qualsevol persona de les que donen més importància a la lògica i els raonaments.

—Ja són aquí —exclamà de sobte Van Ryeberg, amb la cara contra la finestra—. Venen per l’Avinguda… uns tres mil, em sembla.

Stormgren va agafar el seu bloc i tornà al costat del seu ajudant. A uns set-cents metres, una multitud petita però plena de determinació s’apropava lentament a l’edifici del secretari.

Duien pancartes que eren indesxifrables a aquesta distància, però Stormgren sabia prou bé què deien. Ara podia sentir, elevant-se per sobre el soroll del trànsit, l’ominós ritme de veus que cantaven. Se sentí fastiguejat. ¿És que el món encara no havia tingut prou manifestacions i consignes enceses?

La multitud ja havia arribat al davant de l’edifici. Devien saber que els estaven observant, perquè aquí i allà s’alçaven, amb una certa presumpció, punys amenaçadors. No el desafiaven, tot i que sens dubte el gest estava fet amb la intenció que Stormgren el veiés. De la mateixa manera que els pigmeus poden amenaçar un gegant, aquells punys es dirigien cap al cel, cinquanta quilòmetres per sobre del seu cap, contra el lluent núvol de plata que era la nau insígnia de la flota dels Grans Senyors.

I molt probablement, Karellen s’ho mirava tot i se la passava d’allò més bé, perquè aquesta reunió mai no hauria tingut lloc si no hagués estat impulsada pel Supervisor.

Era la primera vegada que Stormgren es trobava amb el cap de la Lliga de la Llibertat. Ja no es preguntava si això era assenyat; els plans de Karellen eren tot sovint massa subtils per a la comprensió humana. Com a mínim, Stormgren no veia que en pogués resultar cap mal. Si hagués refusat rebre Wainwright, els de la Lliga ho haurien fet servir en contra d’ell.

Alexander Wainwright era un home alt i de bona presència, d’entre quaranta-cinc i cinquanta anys. Stormgren sabia que era completament honest, i, en conseqüència, doblement perillós. Tot i així, la seva òbvia sinceritat feia difícil tenir-li antipatia, fos quina fos l’opinió que es tingués sobre la causa que defenia… i sobre alguns dels seguidors que havia atret.

Stormgren no va perdre temps després de les presentacions, breus i una mica tenses, fetes per Van Ryeberg.

—Suposo —va començar— que l’objectiu principal de la vostra visita és presentar una protesta formal contra el Projecte de Federació. M’equivoco?

Wainwright assentí greument.

—Aquesta és la queixa principal, senyor secretari. Com sabeu durant els últims cinc anys hem intentat fer veure a la raça humana els perills que l’amenacen. La tasca és prou difícil, perquè sembla que a la majoria ja els està bé que els Grans Senyors governin el món com vulguin. Tot i així, més de cinc milions de patriotes, de tots els països, han signat la nostra petició.

—Això no és una xifra gaire impressionant sobre dos mil cinc-cents milions.

—És una xifra que no es pot deixar de banda. I per cada una de les persones que ha signat, n’hi ha moltes que tenen seriosos dubtes sobre l’encert, per no mencionar la justícia, d’aquest projecte de Federació. Ni tan sols el Supervisor Karellen, per molts poders que tingui, no pot esborrar mil anys d’història amb una signatura.

—Què sabem dels poders d’en Karellen? —respongué Stormgren—. Quan jo era xicot, la Federació d’Europa era un somni, però de més gran s’havia convertit en realitat. I això fou abans de l’arribada dels Grans Senyors. En Karellen tan sols està acabant la feina que nosaltres vam començar.

—Europa era una entitat cultural i geogràfica; el món no: aquesta és la diferència.

—Per als Grans Senyors —replicà Stormgren sarcàsticament—, la Terra és probablement molt més petita que el que Europa semblava als nostres pares; i he de reconèixer que la perspectiva dels Grans Senyors és més madura que la nostra.

—No m’oposo necessàriament a la Federació com a objectiu últim, encara que molts dels que em donen suport podrien no estar-hi d’acord. Però ha de sortir de dins, no pot ser imposada des de fora. Hem de crear el nostre propi destí. No pot haver-hi cap interferència en els afers humans!

Stormgren sospirà. Tot això ja ho havia sentit abans un centenar de vegades, i sabia que només podia donar la vella resposta que la Lliga de la Llibertat havia refusat d’acceptar. Ell tenia fe en Karellen, i ells, no. Aquesta era la diferència fonamental, i ell no podia fer-hi res. Afortunadament, la Lliga tampoc no podia fer res.

—Permeteu-me que us faci unes preguntes —digué—. ¿Podeu negar que els Grans Senyors han dut seguretat, pau i prosperitat al món?

—És cert. Però ens han pres la llibertat. L’home no viu…

—… tan sols de pa. Sí, ja ho sé, però aquesta és la primera vegada en què l’home, com a mínim, està segur de poder-ne obtenir. En qualsevol cas, ¿quina llibertat hem perdut en comparació amb la que els Grans Senyors ens han donat per primer cop en la història de la humanitat?

—La llibertat de controlar les nostres vides, sota el guiatge de Déu.

Finalment, va pensar Stormgren, hem arribat a la qüestió. Bàsicament, el conflicte és religiós, per molt que intentin disfressar-lo. Wainwright mai no et permetia oblidar que era un clergue. Encara que ja no dugués coll, sempre tenies la impressió que el portava.

—El mes passat —assenyalà Stormgren—, un centenar de bisbes, cardenals i rabins van signar una declaració conjunta en suport de la política del Supervisor. Les religions del món estan en contra vostra.

Wainwright sacseja el cap negant amb irritació.

—Molts dels caps són cecs: els Grans Senyors els han corromput. Quan s’adonin del perill pot ser massa tard. La Humanitat haurà perdut la iniciativa i serà una raça subjugada.

Va haver-hi un silenci momentani. Aleshores Stormgren replicà:

—D’aquí a tres dies m’he de tornar a reunir amb el Supervisor. Li explicaré les vostres queixes, ja que és la meva obligació representar els punts de vista del món. Però no canviarà res, us ho puc assegurar.

—Hi ha una altra cosa —digué Wainwright lentament—. Podem posar objeccions als Grans Senyors, però per sobre de tot detestem el seu hermetisme. Sou l’únic ésser humà que ha parlat amb en Karellen, i ni tan sols vós no l’heu vist mai! ¿És sorprenent que dubtem dels seus motius?

—Tot i el que ha fet per la humanitat?

—Sí, tot i això. No sé què ens molesta més, l’omnipotència d’en Karellen o la seva reserva. Si no té res a amagar, ¿per què no es dóna a conèixer? La propera vegada que parleu amb el Supervisor, senyor Stormgren, pregunteu-li això!

Stormgren restà en silenci. No podia dir res contra això, absolutament res, per convèncer l’altre. De vegades es preguntava si s’havia convençut a si mateix.

Des del seu punt de vista tan sols era una operació molt petita, però per a la Terra era el més gran que mai hagués succeït. No hi havia hagut cap avís quan les immenses naus aparegueren des de les profunditats desconegudes de l’espai. Aquest dia havia estat descrit innombrables vegades en la ficció, però ningú no havia cregut que realment arribés. Ara ja era aquí: les formes brillants i silencioses suspeses sobre cada territori eren el símbol d’una ciència que l’home no assoliria en segles. Durant sis dies flotaren immòbils sobre les ciutats, sense donar cap senyal indicant que coneguessin l’existència de l’home. Però no calia; era impossible que únicament per casualitat aquelles immenses naus haguessin anat a descansar amb tanta precisió sobre Nova York, Londres, París, Moscou, Roma, Ciutat del Cap, Tòquio, Canberra…

Fins i tot abans de la fi d’aquells dies que glaçaren la sang de tothom, alguns homes ja havien endevinat què estava passant. Aquest no era el primer contacte d’aproximació que establia una raça que no sabia res de l’home. Dins d’aquelles naus callades i immòbils, genis de la psicologia estaven estudiant les reaccions de la humanitat. Quan la corba de tensió arribés al punt més alt, passarien a l’acció.

I al sisè dia, Karellen, Supervisor per a la Terra, va donar-se a conèixer al món en una emissió que va cobrir totes les freqüències de ràdio. Parlà en un anglès tan perfecte, que la controvèrsia que inicià al costat britànic de l’Atlàntic va durar una generació. Però les cites que hi havia en el discurs foren més sorprenents que el discurs en si. Per a qualsevol, aquell discurs era la tasca d’un geni superior, que demostrava un domini complet i absolut dels afers humans. No podia haver-hi cap dubte sobre el saber ni sobre el virtuosisme del seu autor: les tantalitzadores visions fugaces d’uns coneixements encara sense explotar en profunditat estaven deliberadament destinades a convèncer la humanitat que es trobava davant un poder intel·lectual abassegador. Quan Karellen acabà, les nacions de la Terra sabien que els seus dies de precària sobirania havien finalitzat. Els governs locals, interns, retindrien els seus poders, però en el terreny d’afers internacionals les decisions supremes ja no estaven en mans humanes. Raons, protestes, tot era inútil.

No es podia esperar que totes les nacions del món se sotmetessin a aquesta limitació dels seus poders. La resistència activa, però, presentava algunes dificultats de difícil solució, ja que la destrucció de les naus dels Grans Senyors, en cas que fos possible, anihilaria les ciutats que hi havia a sota. Tot i això, una potència ho havia provat. Potser els responsables pensaven matar dos ocells d’un sol míssil atòmic, perquè l’objectiu flotava sobre la capital d’un país veí i hostil.

Mentre la imatge de la gran nau s’expandia en la pantalla de televisió, en la petita cambra secreta de control, el petit grup d’oficials i tècnics devien sentir moltes emocions oposades. Si tenien èxit, quines accions emprendrien les altres naus? ¿Podrien ser també destruïdes, i deixar que la humanitat seguís el seu camí un cop més? ¿O desencadenaria Karellen alguna terrible venjança sobre els que l’havien atacat?

La imatge desaparegué de la pantalla quan el míssil es destruí amb l’impacte, i es passà immediatament a una càmera aèria a molts quilòmetres de distància. En la fracció de segon que havia transcorregut, la bola de foc ja devia haver-se format i la seva flamarada solar ompliria el cel.

Però no havia passat absolutament res. La gran nau flotava intacta, banyada per la llum del sol, al límit de l’atmosfera. No tan sols la bomba no l’havia tocada, sinó que ningú no va poder mai establir què li havia passat al projectil. A més, Karellen no feu res contra els responsables, ni tan sols va donar senyals d’haver-se assabentat de l’atac. Els ignorà desdenyosament, deixant que es preocupessin per una venjança que mai no va arribar. Era un tractament més efectiu i més desmoralitzant que qualsevol acció de càstig. El govern responsable s’enfonsà completament en recriminacions mútues poques setmanes després.

També hi havia hagut alguna resistència passiva a la política dels Grans Senyors. Normalment, Karellen ho havia solucionat deixant-los fer la seva, fins que s’adonaven que tan sols es feien mal a si mateixos amb la seva negativa a cooperar, únicament una vegada havia emprès una acció directa contra un govern recalcitrant.

Durant més de cent anys, la República de Sud-àfrica havia estat el centre de la lluita social. Persones de bona voluntat de les dues bandes havien intentat crear un pont, però havia resultat debades: les pors i els prejudicis estaven massa profundament arrelats per a permetre qualsevol cooperació. Els successius governs només s’havien diferenciat pel seu grau d’intolerància; la terra estava emmetzinada per l’odi i per les conseqüències de la guerra civil.

Quan es va veure clar que no es faria cap intent per acabar amb les discriminacions. Karellen donà el seu avís. Tan sols citava un dia i una hora, res més. Va haver-hi aprensió, però poca gent va sentir por o pànic: ningú no creia que els Grans Senyors emprenguessin cap acció violenta i destructiva que afectés innocents i culpables sense distinció.

No pensaven fer-ho. Tot el que succeí fou que el sol passà de llarg de Ciutat del Cap, va apagar-se. Quedava un fantasma a penes visible, morat i pàl·lid, que no donava llum ni calor. Per algun mitjà desconegut, en l’espai exterior, la llum solar havia estat polaritzada per dos camps encreuats de manera que no deixessin passar cap radiació. L’àrea afectada tenia cinc-cents quilòmetres de diàmetre, i era perfectament circular.

La demostració va durar trenta minuts. N’hi hagué prou: al dia següent el govern de Sud-àfrica anuncià que es restituirien tots els drets civils a la minoria blanca.

A part d’aquests incidents aïllats, la raça humana havia acceptat els Grans Senyors com a part de l’ordre natural de les coses. En un temps sorprenentment breu, el xoc inicial havia passat, i el món continuà el seu camí. El canvi més gran que un Rip van Winkle acabat de despertar hauria trobat hauria estat una silenciosa expectació, la sensació que a un l’estan observant, mentre la humanitat esperava que els Grans Senyors es deixessin veure i descendissin de les seves naus.

Cinc anys després encara esperava. Aquesta, pensava Stormgren, era la causa de tots els problemes.

Hi havia el cercle habitual de curiosos, amb les càmeres a punt, quan el cotxe de Stormgren es dirigí al camp d’aterratge. El secretari general intercanvià les últimes paraules amb el seu ajudant, recollí el portafolis i passà per entre els espectadors.

Karellen mai no el feia esperar gaire. Hi hagué un «Oh!» sobtat entre la multitud, i una bombolla platejada s’expandí amb gran velocitat en el cel sobre els seus caps. Una ventada agità la roba de Stormgren quan la petita nau aterrà a cinquanta metres d’ell, flotant delicadament uns quants centímetres per sobre el formigó, com si tingués por de contaminar-se de la Terra. Stormgren, mentre avançava lentament, veié el familiar frunzit sense costures de la closca metàl·lica, i en un instant l’obertura que tant havia intrigat els millors científics del món aparegué davant d’ell. Va creuar-la i es trobà a l’interior de l’única cambra de la nau, suaument il·luminada, l’entrada se segellà com si mai no hagués existit i l’aïllà de qualsevol so o llum de l’exterior.

Cinc minuts després va tornar a obrir-se. No hi havia hagut cap sensació de moviment, però Stormgren sabia que ara estava a cinquanta quilòmetres per sobre de la Terra, en el cor de la nau de Karellen. Era al món dels Grans Senyors: per tot arreu, al voltant d’ell, es dedicaven a les seves misterioses tasques, s’havia apropat més a ells que cap altre home, i, tot i així, no sabia més sobre la seva constitució física que qualsevol individu dels milions que hi havia al món sota els seus peus.

La petita sala de reunions al final del curt passadís de connexió no tenia cap mobiliari a part de la cadira i la taula, situades sota la pantalla. Com estava previst, no revelava absolutament res de les criatures que l’havien construïda. La pantalla estava buida ara, com ho havia estat sempre. De vegades, en els seus somnis, Stormgren havia imaginat que s’il·luminava i revelava el secret que turmentava tot el món. Però el somni mai no havia esdevingut realitat: al darrere del rectangle de foscor hi havia el misteri més complet. Però també hi havia poder i saviesa, una comprensió tolerant i immensa de la humanitat, i, un afecte jocós per a les criatures que s’arrossegaven pel planeta d’allà baix.

De la reixa amagada sorgí aquella veu tranquil·la i lenta que Stormgren coneixia tan bé encara que el món només l’havia sentida un cop en la història. La seva profunditat i ressonància eren l’única pista que existia sobre la naturalesa de Karellen: deixava l’abassegadora impressió d’un immens volum. Karellen era gran, potser molt més que un home. Alguns científics, després d’analitzar la gravació del seu únic discurs, havien suggerit que era la veu d’una màquina. Això era una cosa que Stormgren mai no podria creure.

—Sí, Rikki, us estava escoltant durant la vostra entrevista. Què t’ha semblat el senyor Wainwright?

—És un home honest, encara que molts dels seus seguidors no ho siguin. Què farem amb ell? La Lliga en si no pot ser perillosa, però alguns dels seus extremistes estan obertament en favor de la violència. He estat pensant si hauria de posar-me un guarda a casa. Però espero que no calgui.

Karellen evadí la qüestió amb aquella empipadora manera que tenia de fer-ho de vegades.

—Els detalls de la Federació Mundial ja fa un mes que són públics. ¿Hi ha hagut algun increment substancial en el set per cent que estan en contra meva o en el dotze per cent que No Ho Sap?

—Encara no. Però això no té importància. El que em preocupa és el sentiment general, fins i tot entre els que et donen suport, que ja és hora que s’acabi aquest hermetisme.

El sospir de Karellen fou tècnicament perfecte, però semblava que li faltés una mica de convicció.

—Tu també penses així, oi?

La pregunta era tan retòrica que Stormgren no va molestar-se a respondre.

—Em pregunto si realment t’adones de com em fa de difícil la feina aquest estat de coses.

—Tampoc no m’acaba d’ajudar a mi —replicà Karellen amb animació—. Tant de bo la gent deixés de pensar en mi com en un dictador, i recordés que jo tan sols sóc un funcionari intentant dur a terme una política colonial en la confecció de la qual no vaig tenir res a veure.

Això, es digué Stormgren, era una descripció prou interessant. Va preguntar-se quanta veritat contenia.

—No pots donar-nos alguna raó per la qual us amagueu? Com que no ho entenem, ens molesta i dóna lloc a interminables rumors.

Karellen emeté aquella rialla seva rica i profunda, una mica massa ressonant per a ser completament humana.

—Què se suposa que sóc, ara? ¿Encara es manté la teoria del robot? Més m’estimo ser una massa de tubs electrònics que un centpeus… Ah, sí, he vist el dibuix al Chicago Times d’ahir. He pensat de sol·licitar-ne l’original.

Stormgren arrufà el nas. Hi havia vegades, va pensar, que Karellen es prenia les seves obligacions massa a la lleugera.

—Això és seriós —desaprovà.

—Estimat Rikki —va replicar Karellen— és únicament perquè no em prenc la raça humana seriosament que encara conservo els últims fragments de la considerable capacitat mental que abans tenia!

Stormgren somrigué a pesar seu.

—Això no m’ajuda gaire, oi? Jo he de baixar i explicar-los que tot i que no us deixeu veure, no teniu res per amagar. No és una tasca fàcil. La curiositat és una de les principals característiques humanes. No es pot desafiar-la sempre.

—De tots els problemes que varem plantejar-nos en venir a la Terra, aquest fou el pitjor —admeté Karellen—. S’ha confiat en el nostre criteri en altres ocasions, bé heu de poder-hi confiar en aquesta!

—Jo sí que confio —digué Stormgren però en Wainwright no, ni els seus seguidors tampoc. ¿Pots culpar-los si malinterpreten la vostra recança d’aparèixer en públic?

Va fer-se un silenci momentani. Aleshores Stormgren sentí un so dèbil (o era una crepitació?) que podia haver estat causat pel Supervisor en moure’s lleument.

—Ja saps per què en Wainwright i molts com ell em tenen por, oi? —va demanar Karellen. La seva veu era fosca ara, com un orgue quan deixa caure les seves notes des de la nau d’una catedral—. Trobaràs homes com ell en totes les religions del món. Saben que representem la raó i la ciència, i per molta fe que tinguin en les seves creences, temen que enderroquem els seus déus. No cal que sigui a través d’un acte deliberat, sinó d’una manera més subtil. La ciència pot destruir la religió tant pel mitjà d’ignorar-la com pel de refutar-ne els dogmes. Mai ningú no va demostrar, pel que jo sé, la no existència de Zeus o Thor, però tenen ben pocs seguidors ara. Els Wainwrights tenen por que coneguem la veritat sobre els orígens de les seves fes. ¿Quant fa que estem observant la humanitat?, es pregunten. ¿Han vist Mahoma començant l’Hègira, o Moisès donant als jueus les seves lleis? Sabem tot el que hi ha de fals en les històries en què creuen?

—Ho sabeu?

—Això, Rikki, és el temor que els turmenta, encara que mai no ho admetin obertament. Creu-me, no és cap satisfacció destruir les creences dels homes, però és impossible que totes les religions del món tinguin raó, i ells ho saben. Més tard o més d’hora l’home sabrà la veritat, però aquest moment encara no ha arribat. Pel que fa a la reserva que mantenim, la qual, com molt bé dius, ens empitjora els problemes, és una qüestió fora del nostre control. Lamento tant com tu la necessitat d’aquest hermetisme, però hi ha prou motius. Tot i això, intentaré obtenir una declaració dels meus… superiors… que potser et satisfarà i calmarà els de la Lliga de la Llibertat. Ara, si us plau, ¿podem tornar a l’ordre del dia i començar a gravar un altre cop?

—Què? —digué Van Ryeberg ansiosament—. ¿Hi ha hagut sort?

—No ho sé —respongué cansat Stormgren llençant els informes sobre la seva taula i deixant-se caure al seient—. En Karellen està consultant els seus superiors ara. Siguin qui siguin, o el que siguin. No està disposat a fer promeses.

—Escolteu —digué Pieter de sobte—, se m’acaba d’acudir una cosa. ¿Quina raó tenim per creure que hi ha algú al darrere d’en Karellen? ¿I si tots els Grans Senyors, com els hem batejat, estan aquí a la Terra, en aquestes naus seves? Potser que no tinguin on anar, però que ens ho amaguin.

—És una història enginyosa —somrigué Stormgren— però es contradiu amb el poc que sé, o que crec que sé, de la situació d’en Karellen.

—I què és el que sabeu?

—Bé, ell tot sovint es refereix a la seva posició aquí com una cosa temporal, que l’impedeix de continuar amb la seva feina real, que em penso que és alguna mena de matemàtiques. Una vegada vaig mencionar la cita d’Acton: el poder corromp i el poder absolut corromp absolutament. Volia veure com reaccionava davant d’això. Va fer una d’aquelles riallades cavernoses seves i va dir: «No hi ha por que això em passi a mi. Primer, com més d’hora acabi la meva feina aquí, més d’hora podré tornar al lloc d’on sóc, a molts anys llum de distància. I segon, no tinc el poder absolut, de cap de les maneres. Sóc únicament… Supervisor». Pot haver-me estat ensarronant, és clar. Mai no ho puc saber, això.

—És immortal, oi?

—Per als nostres estàndards sí, però sembla témer alguna cosa en el seu futur, no m’imagino què. I, de fet, això és tot el que sé d’ell.

—No és gaire concloent. La meva teoria és que la seva petita flota s’ha perdut en l’espai i busquen una nova llar. No vol que sapiguem que són molt pocs. Potser totes les altres naus són automàtiques, i estan buides. Són tan sols una aparença per impressionar.

—Heu estat llegint massa ciència-ficció digué Stormgren.

Van Ryeberg somrigué, una mica avergonyit.

—La «invasió de l’espai» no ha estat del tot com ens esperàvem, oi? La meva teoria certament explica per què en Karellen mai no apareix en públic. No vol que sapiguem que no hi ha cap més Gran Senyor.

Stormgren mogué el cap negant divertit.

—La vostra explicació, com sempre, és massa enginyosa per a ser bona. Tot i que només podem suposar-ho, ha d’haver-hi una gran civilització al darrere del Supervisor, i una civilització que fa molt de temps que té coneixement de l’existència de l’home. El mateix Karellen deu fer segles que ens està estudiant. Mireu el seu domini de l’anglès, per exemple. M’ha ensenyat a mi a utilitzar-ne les locucions.

—Heu trobat mai alguna cosa que ell no sàpiga?

—Sí, prou sovint, però únicament en qüestions trivials. Crec que té una memòria absolutament perfecta, però hi ha coses que no s’ha molestat a aprendre. Per exemple, l’anglès és l’únic idioma que entén del tot, però en els últims dos anys ha començat a aprendre coses de finès per fer-me la guitza. I el finès no s’aprèn en quatre dies. Pot citar llargues tirades del Kalevala, mentre que jo m’avergonyeixo de dir que només en sé uns quants versos. També se sap les biografies de tots els polítics vius, i de vegades puc identificar les seves fonts. Els seus coneixements d’història i de ciència semblen complets: ja sabeu tot el que hem après d’ell. Tot i això, agafades d’una en una, no crec que les seves capacitats mentals siguin fora de l’abast humà. Però, evidentment, cap home no podria fer tot el que ell arriba a fer.

—Això és més o menys el que jo havia suposat —assentí Van Ryeberg—. Podem parlar d’en Karellen eternament, però sempre anem a parar a la mateixa pregunta: per què no es deixa veure? Fins que no ho faci, jo continuaré proposant teories i la Lliga de la Llibertat continuarà llançant els seus atacs.

Mirà cap al sostre amb un gest rebel.

—Alguna nit fosca, senyor Supervisor, espero que algun periodista agafi un coet, pugi a la vostra nau i se us coli per la porta del darrere amb una càmera. Això sí que seria una primícia.

Si Karellen estava escoltant no va demostrar-ho. Però, és clar, mai no ho feia.

El primer any, l’arribada dels Grans Senyors va canviar menys les estructures de la vida humana del que es podia haver esperat. La seva ombra era a tot arreu, però era una ombra que no interferia en res. Tot i que hi havia poques grans ciutats des de les quals l’home no pogués veure una de les naus platejades brillant en el zenit, al cap de poc eren tan normals com el sol, la lluna o els núvols. La majoria dels homes possiblement només tenien una vaga consciència que la contínua elevació dels seus nivells de vida es devia als Grans Senyors. Quan es paraven a pensar-hi —cosa que passava poc sovint— s’adonaven que aquelles naus silencioses havien portat la pau a tot el món per primer cop en la història, i estaven degudament agraïts.

Però aquests beneficis eren negatius i no gens espectaculars, acceptats i aviat oblidats. Els Grans Senyors estaven en les altures, amagant les seves cares a la humanitat. Karellen podia imposar respecte i admiració; no assoliria res de més profund mentre mantingués la seva política actual. Era difícil no sentir ressentiment contra aquests olímpics que només parlaven a l’home a través dels circuits de teleimpressió a la seu de les Nacions Unides. Mai no es revelava allò que passava entre Karellen i Stormgren, i de vegades el mateix Stormgren es preguntava si el Supervisor considerava necessàries aquestes entrevistes. Potser sentia la necessitat de contacte directe amb un ésser humà com a mínim; potser s’adonava que Stormgren necessitava aquesta forma de suport personal. Si l’explicació era aquesta, el secretari general estava agraït: tant li feia que els de la Lliga es referissin a ell menyspreadorament com «el saltataulells d’en Karellen».

Els Grans Senyors mai no tractaven amb països o governs aïlladament: van agafar la Societat de les Nacions Unides tal com l’havien trobada, van donar instruccions per a instal·lar els equips necessaris de ràdio, i donaven les seves ordres per boca del secretari general. El delegat soviètic havia remarcat prou correctament, amb una considerable extensió i en ocasions incomptables, que això no estava d’acord amb la Carta. A Karellen no semblava preocupar-li.

Era sorprenent que tants abusos, bestieses i maldats poguessin ser esborrades per aquells missatges del cel. Amb l’arribada dels Grans Senyors, les nacions s’adonaren que ja no havien de tenir por les unes de les altres, i endevinaren —fins i tot abans que es fes l’experiment— que les seves armes eren impotents contra una civilització que podia creuar l’espai interestel·lar. Així, de cop, l’obstacle més gran per a la felicitat humana havia estat suprimit.

Els Grans Senyors semblaven indiferents a les formes de govern, sempre que no fossin opressives o que estiguessin corrompudes. La Terra encara tenia democràcies, monarquies, dictadures benevolents, comunisme i capitalisme. Això fou un gran motiu de sorpresa per a moltes ànimes simples, convençudes que la seva forma de govern era l’única possible. D’altres creien que Karellen tan sols estava esperant per introduir un sistema que escombraria totes les formes de societat que existien, i per això no s’havia preocupat de fer reformes polítiques menors. Però això, com totes les altres especulacions que feien referència als Grans Senyors, eren conjectures. Ningú no coneixia els seus motius, i ningú no sabia cap a quin futur menaven la humanitat.





3


Stormgren feia dies que dormia malament, la qual cosa era estranya, ja que aviat deixaria de banda, per sempre, les preocupacions de la feina. Havia servit la humanitat durant quaranta anys, i els seus amos durant cinc, i pocs homes podien mirar enrere cap a una vida que havia vist tantes de les seves ambicions assolides. Potser aquest era el problema: en els seus anys de retir, fossin els que fossin, no tindria més objectius per donar al·licient a la vida. Com que Martha havia mort i els fills havien creat les seves pròpies famílies, els seus lligams amb el món semblaven haver-se debilitat. Podria ser, també, que comencés a identificar-se amb els Grans Senyors, i així s’estigués aïllant de la humanitat.

Aquesta era una d’aquelles nits en què estava desvetllat, quan el seu cervell girava com una màquina sense control. Era inútil intentar tornar a agafar el son, i s’aixecà. Va posar-se la bata i sortí al terrat del seu modest apartament. No hi havia cap dels seus subordinats directes que no tingués una casa molt més luxosa, però aquest lloc era espaiós per a les necessitats de Stormgren. Havia arribat a la posició en què ni les possessions personals ni la cerimònia oficial no podien afegir res a la seva figura.

La nit era càlida, gairebé opressiva, però el cel estava clar i la lluna apareixia baixa sobre el sud-oest. A deu quilòmetres de distància, els llums de Nova York brillaven sobre la línia de l’horitzó com una albada que s’hagués glaçat en el moment de trencar.

Stormgren alçà la mirada per sobre l’adormida ciutat, ascendint un altre cop les altures que només ell d’entre tots els homes havia escalat. Tot i la distància a què estava, podia veure el buc de la nau de Karellen lluint a la llum de la lluna. Va preguntar-se què devia estar fent el Supervisor, perquè no creia que els Grans Senyors dormissin mai.

A molta alçada, una estrella fugaç clavà la seva llança de foc en la cúpula del cel. La cua lluminosa brillà dèbilment uns instants, després s’esvaí deixant únicament les estrelles. Li recordà brutalment que, al cap de cent anys, Karellen encara menaria la humanitat cap a l’objectiu que només ell podia veure, però al cap de quatre mesos un altre home seria el secretari general, això, en si, no li feia res, a Stormgren, però volia dir que li quedava poc temps si volia saber què hi havia al darrere d’aquella pantalla enfosquida.

Només en els últims dies havia gosat admetre que la reserva dels Grans Senyors començava a obsessionar-lo. Fins feia poc, la seva fe en Karellen havia fet que no tingués dubtes, però ara, pensava una mica ressentit, les protestes de la Lliga de la Llibertat començaven a fer efecte sobre ell. Era cert que la propaganda sobre l’esclavatge de l’home no era res més que propaganda. Hi havia poca gent que hi cregués seriosament, o que realment desitgés tornar als vells temps. Els homes s’havien acostumat a l’imperceptible govern de Karellen…, però s’impacientaven per saber qui els governava. I com els podien culpar?

Tot i que era la més gran de bon tros, la Lliga de la Llibertat tan sols era una de les organitzacions que s’oposaven a Karellen, i, conseqüentment, als humans que cooperaven amb els Grans Senyors. Les objeccions i polítiques d’aquests grups variaven enormement: alguns tenien un punt de vista religiós, mentre que d’altres merament expressaven un sentiment d’inferioritat. Se sentien, amb força raó, tal com un indi cultivat devia sentir-se en contemplar la sobirania britànica. Els invasors havien dut pau i prosperitat a la Terra, però qui en sabia el preu? La història no era tranquil·litzadora: fins i tot els contactes més pacífics entre races de diferents nivells culturals havien acabat sovint en l’obliteració de la societat més endarrerida. Les nacions, igual que els individus, podien perdre l’esperit quan s’enfrontaven a un repte per sobre de les seves possibilitats. I la civilització dels Grans Senyors, encara que estigués velada pel misteri, era el repte més gran a què l’home s’hagués enfrontat mai.

La màquina de facsímils emeté un dèbil soroll en treure el resum horari enviat per la Central de Notícies, Stormgren entrà i passà els fulls amb un cert desinterès. A l’altra banda del món, la Lliga de la Llibertat havia inspirat un titular no gaire original. «GOVERNATS PER MONSTRES?», preguntava el diari, i continuava: «En una reunió celebrada a Madràs avui, el doctor C. V. Krishnan, president de la Divisió Oriental de la Lliga de la Llibertat, ha dit: “l’explicació del comportament dels Grans Senyors és prou simple: la seva forma física és tan aliena i repulsiva, que no gosen mostrar-se a la humanitat. Desafio el Supervisor a negar això”».

Stormgren llençà el full, fastiguejat. Fins i tot si l’acusació era certa, importava? La idea era vella, però mai no l’havia preocupat. No creia que hi hagués cap forma biològica, per molt estranya que fos, que ell no pogués acceptar i amb el temps, potser, trobar bonica. El que importava era la ment, no el cos. Si pogués arribar a convèncer Karellen d’això, potser els Grans Senyors canviarien la seva política. No podien ser ni la meitat d’horribles de com els pintaven en els imaginatius dibuixos que havien aparegut poc després de la seva arribada a la Terra!

Però Stormgren sabia que no era tan sols consideració envers el seu successor allò que l’incitava a veure la fi d’aquest estat de coses. Era prou honest per a admetre que, al capdavall, el seu principal motiu era simple curiositat humana. Havia arribat a conèixer Karellen com a persona, i mai no estaria satisfet fins que descobrís quina mena de criatura era.

Pieter Van Ryeberg se sorprengué i es molestà una mica quan, al matí següent, Stormgren no va arribar a l’hora normal. Tot i que el secretari general sovint feia algunes visites abans d’anar a l’oficina, sempre avisava. Aquest matí, per a empitjorar les coses, hi havia hagut uns quants missatges urgents per a Stormgren. Van Ryeberg telefonà a una dotzena de departaments per intentar localitzar-lo, i ho deixà estar, fastiguejat.

Cap al migdia estava alarmat i envià un cotxe a casa de Stormgren. Deu minuts després el sobresaltà l’udol d’una sirena, i un cotxe de policia arribà a tota velocitat per Roosevelt Drive. Les agències de notícies devien tenir amics dins d’aquell cotxe, perquè fins i tot mentre Van Ryeberg el veia apropar-se, la ràdio comunicava al món que ell ja no era només ajudant, sinó secretari general en funcions de les Nacions Unides.

Si Van Ryeberg hagués tingut menys problemes en les seves mans, hauria trobat entretingut estudiar les reaccions de la premsa davant la desaparició de Stormgren. Durant l’últim mes, els diaris del món s’havien dividit en dos grups clarament definits. La premsa occidental, en general, aprovava el pla de Karellen de convertir tots els homes en ciutadans del món. Els països de l’est, per altra banda, passaven per espasmes d’orgull nacional violents, però bàsicament artificials. Alguns eren independents des de feia poc més d’una generació, i se sentien estafats. Les crítiques sobre Grans Senyors eren esteses i enèrgiques: després d’un període inicial d’extrema cautela, la premsa havia descobert aviat que podia ser tan grollera com volgués amb Karellen sense que passés res. Ara s’estava lluint.

La majoria d’aquests atacs, tot i que eren molt sorollosos, no eren representatius de la gran majoria. Al llarg de les fronteres que aviat desapareixerien per sempre s’havien doblat les guàrdies… però els soldats es contemplaven amb una amistositat encara no expressada. Els polítics i els generals podien enfurismar-se i desvariejar, però els silenciosos milions que esperaven sentien que, aviat, un llarg i sagnant capítol de la història arribaria al seu final.

I ara Stormgren havia desaparegut, l’aldarull disminuí de sobte quan el món s’adonà que havia perdut l’únic home a través del qual els Grans Senyors, pels seus estranys motius, parlaven a la Terra. Una paràlisi semblà apoderar-se dels comentaristes de ràdio i premsa, però enmig del silenci podia sentir-se la veu de la Lliga de la Llibertat clamant ansiosament la seva innocència.

Tot estava completament fosc quan Stormgren es despertà. Durant uns instants estava massa endormiscat per a adonar-se que la situació era completament inusual. Aleshores, en recobrar tota la consciència, s’assegué de cop i buscà l’interruptor que hi havia al costat del seu llit.

En la foscor la seva mà va trobar una paret de pedra nua, freda al tacte. Va quedar-se immòbil a l’instant, amb la ment i el cos paralitzats per la sorpresa. Aleshores, amb prou feina creient els seus sentits, s’agenollà al llit, i comença a explorar amb les puntes dels dits aquella paret desconeguda.

Feia un moment que hi estava posat quan hi hagué un «clic» sobtat i una secció de la foscor lliscà de costat. Va poder veure la silueta d’un home sobre un fons dèbilment il·luminat: aleshores la porta va tancar-se un altre cop i la foscor retornà. Tot succeí tan ràpidament, que no va poder veure res de l’habitació en què es trobava.

Al cap d’un moment, una potent llanterna l’enlluernà. El raig passà per la seva cara, s’aturà un moment, i descendí per il·luminar tot el llit, el qual no era més que, ara ho veia, un matalàs estès sobre unes fustes.

Des de la fosca, una veu suau li parlà en un anglès molt bo, però amb un accent que Stormgren no va poder identificar de seguida.

—Ah, senyor secretari… M’alegro de veure que esteu despert. Espero que us trobeu prou bé.

Hi havia alguna cosa en l’última frase que va atraure l’atenció de Stormgren, i les preguntes encoleritzades que havia estat a punt de fer moriren abans de sortir dels seus llavis. Aleshores replicà amb calma:

—Quant de temps he estat inconscient?

L’altre féu una rialleta.

—Uns quants dies. Ens van prometre que no hi hauria efectes secundaris. M’alegra veure que és veritat.

En part per guanyar temps, en part per comprovar les seves pròpies reaccions, Stormgren tragué les cames del llit per un costat. Encara duia el seu pijama, però estava molt arrugat i força brut. En moure’s sentí un lleuger rodament de cap, no per fer-li venir basques, però suficient per a adonar-se que efectivament l’havien drogat.

Es girà cap a la llum.

—On sóc? —demanà secament—. ¿En Wainwright sap alguna cosa d’això?

—Apa, no us poseu nerviós —replicà la silueta fosca—. D’això ja en parlarem més endavant. Suposo que deveu tenir força gana. Vestiu-vos i veniu a sopar.

L’oval de llum lliscà per l’habitació i per primera vegada Stormgren va fer-se una idea de les seves dimensions. Pràcticament no arribava a l’habitació, perquè les parets eren de roca nua, toscament tallada. S’adonà que estava sota terra, possiblement a gran profunditat. I si havia estat inconscient uns quants dies, podia ser a qualsevol lloc del planeta.

La llanterna il·luminà una pila de roba escampada sobre una maleta.

—Amb això n’hi haurà d’haver prou per a vós —digué la veu des de la foscor—. Rentar roba és un problema aquí, de manera que us vam agafar un parell de vestits i mitja dotzena de camises.

—Sou molt considerats —digué Stormgren sense humor.

—Lamentem l’absència de mobiliari i llum elèctrica. Aquest lloc és convenient en certs aspectes, però no hi ha gaire diversions.

—Convenient per a què? —va preguntar Stormgren mentre es posava una camisa.

El tacte familiar de la roba sota els seus dits resultava estranyament tranquil·litzador.

—Només… convenient —digué la veu—. I, com que és molt possible que passem força temps junts, val més que em digueu Joe.

—Tot i la vostra nacionalitat —replicà Stormgren—; sou polonès, oi? Em sembla que sabria pronunciar el vostre veritable nom. No pot ser pitjor que molts de finesos.

Va haver-hi una lleugera pausa i la llum oscil·là un instant.

—Bé, suposo que m’ho hauria hagut d’esperar —digué Joe resignadament—. Deveu tenir molta pràctica en aquesta mena de coses.

—És un hobby molt útil per a un home en el meu càrrec. Diria que vàreu créixer als Estats Units, però no vau marxar de Polònia fins…

—Ja n’hi ha prou —digué Joe amb fermesa—. Com que sembla que us heu acabat de vestir… Si us plau…

La porta s’obrí quan Stormgren, lleugerament alegrat per la seva petita victòria, va acostar-s’hi. Quan Joe s’enretirà per deixar-lo passar, li vingué al cap si el seu captor devia anar armat. Era gairebé segur que sí, i a més devia tenir amics per allà.

El passadís estava dèbilment il·luminat per llums d’oli situats a intervals, i per primera vegada Stormgren va poder veure clarament Joe. Era un home d’uns cinquanta anys, i devia passar dels cent quilos. Tot el que duia era d’una talla molt gran, des del brut uniforme de combat fins al segell sorprenentment gran que duia a la mà esquerra. Un home construït a aquesta escala probablement no es molestaria a dur un arma. No costaria gaire localitzar-lo, va pensar Stormgren, si mai sortia d’aquest lloc. Es deprimí una mica en adonar-se que Joe devia ser-ne perfectament conscient.

Els murs que els envoltaven, tot i que de tant en tant estaven coberts amb formigó, eren principalment de roca nua. Stormgren s’adonà que estava en una mina abandonada, i se li acudien poques presons més efectives. Fins aquest moment, mai no l’havia preocupat gaire que el segrestessin. Pensava que, passés el que passés, els immensos recursos dels Grans Senyors aviat el localitzarien i el rescatarien. Ara ja no n’estava tan segur, ja feia dies que havia desaparegut… i no havia passat res. Devia haver-hi un límit fins i tot per al poder de Karellen, i si de veritat estava enterrat en algun continent remot, tota la ciència dels Senyors Superiors podia ser incapaç de localitzar-lo.

Hi havia dos homes més asseguts vora la taula en l’habitació nua i pobrament il·luminada. Van alçar la mirada amb interès, i amb més que una mica de respecte, quan Stormgren entrà. Un d’ells va acostar-li una pila d’entrepans que Stormgren acceptà amb avidesa. Tot i que tenia moltíssima gana, hauria preferit un menjar més interessant, però era probable que els seus segrestadors no haguessin sopat res millor.

Mentre menjava, donà una ullada als tres homes que l’envoltaven. Joe era de bon tros el personatge que més sobresortia, i no únicament pel volum. Estava clar que els altres eren els seus ajudants: individus normals, l’origen dels quals Stormgren podria establir quan els sentís parlar.

Li havien servit vi en un got no excessivament asèptic, i Stormgren va utilitzar-lo per tirar avall l’últim entrepà. Sentint-se més segur d’ell mateix, va girar-se cap a l’immens polonès.

—Bé —va dir amb suavitat—, potser ara m’explicareu de què va tot això, i què espereu treure’n.

Joe s’escurà la gola.

—Vull deixar una cosa clara —digué—. Això no té res a veure amb en Wainwright. Ell se sorprendrà tant com qualsevol altre.

Stormgren s’havia mig esperat això, però es preguntava per què Joe confirmava les seves sospites. Feia temps que sospitava de l’existència d’un moviment extremista dins —o en els límits de la Lliga de la Llibertat.

—Hi ha una cosa que m’interessa —digué—. ¿Com vau segrestar-me?

Amb prou feines sí esperava una resposta a això, i el desconcertà una mica la bona disposició —fins i tot les ganes— que tenia l’altre de contestar.

—Va ser una mica com una pel·lícula de lladres i serenos de Hollywood —digué alegrement Joe—. No sabíem si Karellen us vigilava o no, de manera que vam prendre unes precaucions força elaborades. Us vam deixar inconscient posant-vos gas a l’aire condicionat; això va ser fàcil. Aleshores us vam portar al cotxe; cap problema. Tot això, puc afegir, no ho va fer ningú dels nostres. Vam llogar… eh… professionals per a la feina. En Karellen potser els atraparà, de fet se suposa que ho ha de fer, però no en traurà res. Quan el cotxe va marxar de casa vostra, entrà en un llarg túnel a menys de mil quilòmetres de Nova York. Va sortir normalment per l’altra banda, encara amb un home drogat que s’assemblava extraordinàriament al secretari general. Força estona després, un gran camió carregat amb contenidors metàl·lics sortí en direcció contraria i va dirigir-se a un aeroport on els contenidors foren carregats en un avió de transport en un negoci perfectament legal. Estic segur que els propietaris d’aquells contenidors es feririen si sabessin com els hem utilitzat.

»Mentrestant, el cotxe que realment havia fet la feina prosseguia una intricada acció evasiva cap a la frontera del Canadà. Potser en Karellen ja l’ha atrapat: ni ho sé ni m’importa. Com veureu (espero que sapigueu apreciar la meva franquesa) tot el nostre pla depenia d’una sola cosa. Estem segurs que en Karellen pot veure i sentir tot el que passa a la superfície de la terra, però si no fa servir màgia en comptes de ciència, no pot veure el que passa sota la superfície. De manera que no sabrà res del transvasament que vam fer en el túnel, com a mínim no fins que sigui massa tard. Naturalment, ens hem arriscat, però també teníem una o dues altres possibilitats que ara no explicaré. Podria ser que les volguéssim utilitzar un altre cop, i seria una llàstima que fossin conegudes.

Joe havia explicat la història amb un plaer tan obvi, que Stormgren amb prou feines podia evitar somriure.

Però també se sentia torbat. El pla era enginyós, i era força possible que haguessin enganyat Karellen. Stormgren ni tan sols estava segur que els Grans Senyors mantinguessin cap forma de protecció sobre ell. Joe tampoc no n’estava segur, era obvi. Potser per això havia estat tan franc: volia veure com reaccionava Stormgren. Bé, intentaria donar una aparença de confiança en si mateix, fossin quins fossin els seus veritables sentiments.

—No hi acabeu de tocar —digué Stormgren desdenyosament— si us penseu que podeu enredar els Grans Senyors així com així. En qualsevol cas, quin bé pot arribar a fer-vos?

Joe li oferí una cigarreta, però Stormgren la rebutjà; aleshores n’encengué una i va asseure’s a la vora de la taula. Se sentí un cruixit ominós i Joe s’alçà d’un bot.

—Els nostres motius —començà— són prou evidents. Les raons són inútils, i hem hagut de prendre altres mesures. Hi ha hagut altres moviments clandestins abans, i fins i tot a en Karellen, per molt poder que tingui, no li serà fàcil tractar amb nosaltres. Estem lluitant per la nostra independència. No em malinterpreteu. No hi haurà violència, com a mínim al començament, però els Grans Senyors han d’utilitzar agents humans, i els podem fer la vida molt incòmoda.

«Començant per mi, suposo», va pensar Stormgren. Es preguntava si l’altre li havia donat alguna cosa més que una fracció de tota la història. ¿De veritat pensava que aquests mètodes de gàngster tindrien la més mínima influència sobre Karellen? Per altra banda, era veritat que un moviment de resistència ben organitzat podia fer la vida molt difícil: Joe havia posat el dit en l’únic punt dèbil del govern dels Grans Senyors. En últim terme, totes les seves ordres eren dutes a terme per agents humans. Si aquests agents eren terroritzats fins al punt de la desobediència, tot el sistema podia ensorrar-se. Era tan sols una possibilitat remota, i Stormgren confiava que Karellen aviat hi trobaria alguna solució.

—Què penseu fer amb mi? —preguntà finalment Stormgren—. Sóc un hostatge, o què?

—No patiu; us cuidarem. Esperem visites d’aquí a uns dies, i fins aleshores us entretindrem tan bé com puguem.

Afegí algunes paraules en el seu idioma, i un dels altres va treure un joc de cartes completament nou.

—Les hem comprades especialment per a vós —explicà Joe—. L’altre dia vaig llegir al Time que sou un bon jugador de pòquer. —La seva veu va tornar-se greu de sobte—: Espero que dugueu prou diners en efectiu a sobre —digué amb ànsia—, no hem pensat de mirar-ho. No podem acceptar xecs.

Completament desarmat, Stormgren va quedar-se mirant astorat els seus segrestadors. Aleshores, en adonar-se de la comicitat de la situació, de sobte va semblar-li que li havien tret de les espatlles les preocupacions i els maldecaps de l’oficina. A partir d’ara, Van Ryeberg era el director de l’espectacle. Passés el que passés, ell no podia fer-hi absolutament res… i ara aquests criminals esperaven ansiosament per jugar al pòquer amb ell.

De cop, tirà el seu cap enrere i rigué com no ho havia fet en molts anys.

No hi havia dubte, pensava Van Ryeberg taciturn que Wainwright deia la veritat. Podia tenir les seves sospites, però no sabia qui havia segrestat Stormgren. Ni aprovava el segrest. A Van Ryeberg li semblava que des de feia temps els extremistes de la Lliga de la Llibertat havien estat pressionant Wainwright perquè adoptés una política més activa. Ara havien agafat les regnes ells.

El segrest havia estat ben organitzat, d’això no hi havia cap dubte. Stormgren podia trobar-se en qualsevol lloc de la Terra, i semblava haver-hi poques esperances de localitzar-lo. Però s’havia de fer alguna cosa, decidí Van Ryeberg, i aviat. Tot i les bromes que sovint havia fet, el seu veritable sentiment cap a Karellen era d’un temor i una reverència aclaparadors. La idea d’adreçar-se directament al Supervisor no era la que més l’atreia, però no semblava haver-hi cap alternativa.

La Secció de Comunicacions ocupava tota l’última planta del gran edifici. Les fileres de màquines facsímils, algunes en silenci, d’altres repicant ocupades, es perdien en la distància. Per elles circulaven infinites tirades d’estadístiques: xifres de producció, censos, tota la comptabilitat d’un sistema econòmic mundial. En algun lloc dins la nau de Karellen devia haver-hi l’equivalent d’aquesta sala, i Van Ryeberg es preguntava, amb un calfred a l’esquena, quines formes s’hi movien recollint els missatges que la Terra enviava als Grans Senyors.

Però avui no l’interessaven aquestes màquines i les feines de rutina que duien a terme. Caminà fins a la petita cambra privada on se suposava que només podia entrar Stormgren. Seguint les seves instruccions havien forçat el pany i l’oficial en cap de Comunicacions l’esperava allà.

—És un teletip normal, amb teclat estàndard de màquina d’escriure —li explicà—. També hi ha una màquina facsímil en cas que vulgueu enviar imatges o gràfics… però heu dit que això no caldria.

Van Ryeberg assentí absent.

—Això és tot, gràcies —digué—. No espero quedar-me gaire estona. Després feu tancar el lloc i doneu-me totes les claus.

Va esperar fins que oficial de Comunicacions sortís, i aleshores s’assegué al davant de la màquina. Sabia que es feia servir molt poc, ja que gairebé tots els assumptes entre Karellen i Stormgren eren tractats en les seves reunions setmanals. Com que això venia a ser una mena de circuit d’emergència, esperava una resposta ràpida.

Després d’un moment de dubte va començar a teclejar el seu sistema amb dits poc hàbils en aquesta tasca. La màquina feu un zumzumeig suau i les paraules brillaren durant uns segons en la pantalla enfosquida. Aleshores es repenjà al respatller i esperà la resposta.

A penes un minut després, la màquina tornà a fer un lleu brunzit. Ara, per primer cop, Van Ryeberg es preguntà si el Supervisor devia dormir mai.

El missatge era tan breu com de poca ajuda.


NO HI HA INFORMACIÓ. HO DEIXEM A LA VOSTRA DISCRECIÓ. K.

Amb força amargor, i sense la més mínima satisfacció, Van Ryeberg s’adonà de quanta grandesa acabaven de dipositar sobre ell.

Durant els tres últims dies Stormgren havia analitzat els seus segrestadors amb una certa profunditat. Joe era l’únic que tenia alguna importància: els altres eren nul·litats, la púrria que s’apila al voltant de qualsevol moviment il·legal. Els ideals de la Lliga de la Llibertat no significaven res per a ells; la seva única preocupació era guanyar-se la vida treballant com menys millor.

Joe era un individu molt més complex, tot i que de vegades recordava a Stormgren un nen que hagués crescut massa. Les inacabables partides de pòquer estaven puntuades per violentes discussions polítiques, i Stormgren aviat va adonar-se que el gran polonès mai no havia meditat seriosament la causa per la qual lluitava. L’emoció i un conservadorisme extrem enterbolien tots els seus judicis. La llarga lluita del seu país per la independència l’havia condicionat tant, que encara vivia en el passat. Era un sobrevivent pintoresc, un d’aquells que no trobaven cap utilitat en una vida ordenada. Quan els de la seva espècie s’extingissin, si alguna vegada ho feien, el món seria un lloc més segur però menys interessant.

Stormgren tenia pocs dubtes ara que Karellen no l’havia pogut localitzar. Ell havia estat actuant com si esperés el rescat, però no pogué convèncer els seus segrestadors. Estava gairebé segur que l’havien retingut allà per veure si Karellen actuava, i ara que no havia passat res, continuarien amb els seus plans.

Stormgren no se sorprengué quan, quatre dies després de la seva captura, Joe li va dir que esperaven visites. Últimament en el petit grup estava augmentant el nerviosisme, i el presoner suposà que els líders del moviment, veient que la via estava lliure, finalment venien a recollir-lo.

Ja l’estaven esperant, al voltant de la taula desllorigada, quan Joe el féu entrar educadament a la sala d’estar. A Stormgren el divertí veure que el seu carceller ara duia, amb gran ostentació una immensa pistola que mai no havia exhibit abans.

Els altres dos facinerosos havien desaparegut, i fins Joe semblava una mica tens. Stormgren va adonar-se de seguida que ara s’enfrontava a homes d’un calibre molt més gran, i el grup que tenia al davant li recordà una fotografia que havia vist una vegada de Lenin i els seus associats en els primers dies de la revolució russa. Hi havia la mateixa força intel·lectual, resolució de ferro i implacabilitat en aquests sis homes. Joe i els de la seva espècie eren inofensius: aquests eren els veritables cervells que hi havia al darrere de l’organització.

Amb un sec cop de cap de salutació, Stormgren es dirigí a l’únic seient buit i intentà donar una sensació de confiança en si mateix. En acostar-se, l’home que seia a l’extrem més allunyat de la taula, corpulent i d’edat, li clavà la mirada dels seus ulls grisos. Stormgren se sentí tan incòmode que va parlar el primer, una cosa que no havia volgut fer.

—Suposo que heu vingut a discutir els termes. Quin és el meu rescat?

S’adonà que algú estava anotant les seves paraules en un bloc de taquigrafia. Tot tenia un aire de negocis.

El lider replicà en un musical accent gal·lès:

—Podeu dir-ne així, senyor secretari general. Però estem interessats en la informació, no en els diners.

D’això es tractava, doncs, va pensar Stormgren. Era un presoner de guerra i aquest era l’interrogatori.

—Ja coneixeu els nostres motius —continuà l’altre amb la seva veu suau i melòdica—. Digueu-ne un moviment de resistència, si us sembla. Creiem que més d’hora o més tard la Terra haurà de lluitar per la seva independència, però som conscients que la lluita només pot dur-se a terme per mètodes indirectes com ara el sabotatge i la desobediència. Us hem segrestat en part per demostrar a Karellen que això va de veres i que estem ben organitzats, però també perquè sou l’únic home que pot dir-nos alguna cosa dels Grans Senyors. Sou un home raonable, senyor Stormgren. Doneu-nos la vostra cooperació, i tindreu la vostra llibertat.

—Què voleu saber exactament? —preguntà Stormgren cautelós.

Aquells extraordinaris ulls semblaven escrutar la seva ment fins a les més íntimes profunditats: eren diferents a tot el que Stormgren havia vist mai en la seva vida. Aleshores la veu melodiosa replicà:

—Sabeu què, o qui, són en realitat els Grans Senyors?

Stormgren gairebé va somriure.

—Creieu-me —digué—, tinc tantes ganes com vós de descobrir-ho.

—Aleshores respondreu a les nostres preguntes?

—No faig promeses. Potser.

Hi hagué un suau sospir d’alleujament de Joe, i una remor d’expectació va recórrer tota l’habitació.

—Tenim una idea general de les circumstàncies en les quals us trobeu amb Karellen. Però potser vós ens les descriuríeu amb més detall, sense deixar de banda res d’importància.

Això era prou inofensiu, va pensar Stormgren. Ho havia fet moltes vegades abans, i semblaria que cooperava. Hi havia ments agudes aquí, potser podrien descobrir alguna cosa nova. Qualsevol deducció que poguessin extreure de la seva informació seria positiva…, sempre que la compartissin. Ni per un moment va creure que poguessin fer cap mal a Karellen.

Stormgren rebuscà per les seves butxaques i va treure un llapis i un sobre vell. Fent uns esbossos mentre parlava, començà:

—Ja sabeu que una petita màquina voladora, sense cap mitjà de propulsió aparent, ve a recollir-me a intervals regulars i em puja a la nau d’en Karellen. Entra dins el buc…, i sens dubte heu vist les pel·lícules telescòpiques que s’han fet d’aquesta operació. La porta s’obre un altre cop, si és que podem dir-ne porta, i jo entro en una habitació petita amb una taula, una cadira i una pantalla. És una cosa així.

Va empènyer el plànol cap al vell gal·lès, però els estranys ulls no varen moure’s per mirar-lo. Encara estaven fixos sobre la cara de Stormgren, i mentre els observava, va semblar que alguna cosa canviava en la profunditat d’aquelles ninetes. S’havia fet un silenci absolut a l’habitació, però al darrere seu va sentir com Joe agafava aire i aguantava la respiració.

Sorprès i empipat, Stormgren observà fixament l’altre, i en fer-ho, va començar a entendre. Confús, va arrugar el sobre fent-ne una bola i el llençà a terra.

Ara ja sabia per què aquells ulls grisos l’havien afectat d’aquella manera, l’home que tenia al davant era cec.

Van Ryeberg no havia tornat a intentar posar-se en contacte amb Karellen. La major part de la feina del seu departament —donar a conèixer estadístiques, els resums de la premsa mundial, i coses així— havia continuat automàticament. A París els juristes encara s’esbatussaven sobre la Constitució Mundial proposada, però de moment això no era cosa d’ell. Faltava una setmana per a la data en què el Supervisor volia l’esborrany final: si aleshores en aquella data no estava a punt, no hi havia dubte que Karellen prendria les mesures que considerés necessàries.

I encara no se sabia res de Stormgren.

Van Ryeberg estava dictant en el moment en què va sonar el telèfon de «només emergències». Va engrapar l’auricular i escoltà amb un astorament que creixia; aleshores el deixà caure i corregué cap a la finestra oberta. En la distància s’alçaven del carrer crits d’astorament, i el trànsit s’aturava.

Era veritat: la nau de Karellen, aquell immutable símbol dels Grans Senyors, ja no era al cel. Va cercar-la per tota l’extensió d’espai que podia veure, i no en trobà cap rastre. Aleshores, de cop, va semblar com si s’hagués fet de nit. Procedent del nord, el seu ventre obscur com un núvol de tempesta, la gran nau corria en un vol rasant per sobre les torres de Nova York. Involuntàriament, s’apartà del camí del monstre que s’abalançava sobre d’ell. Sempre havia sabut com eren de grans les naus dels Grans Senyors, però una cosa era veure-les lluny en l’espai, i una altra de força diferent que et passessin per sobre el cap com núvols empesos pels dimonis.

En la fosca de l’eclipsi parcial, va estar-se observant fins que la nau i la seva ombra monstruosa hagueren desaparegut pel sud. No hi havia cap so, ni tan sols la fressa de l’aire, i Van Ryeberg s’adonà que tot i l’aparent proximitat, la nau havia passat com a mínim a un quilòmetre per sobre del seu cap. Aleshores l’edifici s’estremí com si una ona de xoc l’hagués colpejat, i d’algun lloc arribà el so de trencadissa de vidres quan una finestra va rebentar cap endins.

A l’oficina que hi havia al darrere seu, tots els telèfons havien començat a sonar, però Van Ryeberg no es mogué. Va quedar-se repenjat en el marc de la finestra, encara amb l’esguard perdut en el sud, paralitzat per la presència del poder il·limitable.

Mentre parlava, a Stormgren li va semblar que la seva ment operava en dos nivells simultàniament. Per una banda, estava intentant desafiar els homes que l’havien segrestat, però per l’altra esperava que l’ajudessin a descobrir el secret de Karellen. Era un joc perillós, però, per a la seva sorpresa, en gaudia.

El gal·lès cec havia dirigit la major part de l’interrogatori. Era fascinant veure com aquella ment àgil intentava obrir una porta darrere d’una altra, comprovant i rebutjant totes les teories que el mateix Stormgren havia abandonat feia molt. Finalment es tirà enrere en la cadira i sospirà.

—No anem enlloc —digué amb resignació—. Volem més fets, i això implica acció, no discussió.

Els ulls cecs semblaren contemplar Stormgren pensativament. Va donar uns copets nerviosos sobre la taula amb les puntes dels dits…, era el primer senyal d’indecisió que Stormgren veia. Aleshores continuà:

—Em sorprèn una mica, senyor secretari, que mai no hàgiu fet cap esforç per saber més coses dels Grans Senyors.

—Què suggeriu? —preguntà Stormgren fredament, intentant dissimular el seu interès—. Us he explicat que només hi ha una sortida de l’habitació on tinc les reunions amb Karellen…, i du directament a la Terra.

—Podria ser possible —medità en veu alta l’altre— dissenyar instruments que ens ensenyessin alguna cosa. No sóc cap científic, però podríem mirar què s’hi pot fer. Si us donem la llibertat, estaríeu disposat a col·laborar en el nostre pla?

—D’una vegada i per sempre —digué Stormgren enfadat— deixaré clara la meva posició: Karellen treballa per un món unit, i jo no faré res per ajudar els seus enemics. No sé quins poden ser els seus plans en últim terme, però estic convençut que són bons.

—Quina prova en tenim?

—Tot el que ha fet, des que les seves naus van aparèixer en els nostres cels. Us desafio que mencioneu un acte que, en una anàlisi profunda, no hagi estat beneficiós.

Stormgren va fer una petita pausa, mentre la seva ment repassava els últims anys. Aleshores somrigué.

—Si voleu una prova única de l’essencial…, com ho diria?, benevolència dels Grans Senyors, penseu en l’ordre relativa a la crueltat cap als animals que van donar abans que fes un mes que havien arribat. Si havia tingut algun dubte sobre Karellen abans, això els va esborrar…, encara que aquesta ordre m’hagi ocasionat més problemes que qualsevol altra cosa que ell hagi fet.

Això no era gaire exagerat, va pensar Stormgren. Tot l’incident havia estat d’allò més extraordinari, la primera revelació de l’odi que sentien els Grans Senyors per la crueltat. Allò, i la passió per l’ordre i la justícia semblaven ser les emocions dominants en les seves vides…, com a mínim pel judici que es podia fer d’ells sobre la base dels seus actes.

I fou l’única vegada que Karellen havia mostrat ira, o com a mínim l’aparença d’ira.

«Podeu matar-vos els uns als altres si voleu —deia el missatge—, i això és una qüestió entre vosaltres i les vostres lleis. Però si mateu, excepte per menjar o en defensa pròpia, els animals que comparteixen el món amb vosaltres…, aleshores haureu de respondre’n davant meu».

Ningú no sabia què cobria exactament aquesta prohibició, o què podia fer Karellen per reforçar-la. No van haver d’esperar gaire.

La plaça de braus estava plena quan els matadors i els ajudants van iniciar el paseíllo. Tot semblava normal: la brillant llum del sol refulgia aspra sobre els vestits tradicionals, la gran multitud aclamava els seus favorits com ho havia fet un centenar de vegades abans. Però aquí i allà hi havia cares que es giraven amb ànsia cap la forma platejada que hi havia a cinquanta quilòmetres sobre Madrid.

Els picadors havien ocupat els seus llocs i el brau va sortir esbufegant a l’arena. Els magres cavalls, amb els narius dilatats pel terror, giravoltaren quan els seus cavalcadors van forçar-los a enfrontar-se al seu enemic. La primera pica brillà, va clavar-se, i en aquell moment hi hagué un so que mai no s’havia sentit abans sobre la Terra.

Era el so de deu mil persones cridant amb el dolor de la mateixa ferida: deu mil persones que, quan es recobraren del xoc, van trobar-se completament il·leses. Però això va ser la fi d’aquella cursa de braus, i, de fet, la fi de les curses de braus, perquè les notícies s’estengueren amb rapidesa. Cal mencionar que els afeccionats van quedar-se tan sotragats, que només un de cada deu va demanar que li tornessin els diners, i també que el Daily Mirror de Londres va empitjorar molt les coses proposant que els espanyols adoptessin el criquet com a nou esport nacional.

—Podeu tenir raó —replicà el gal·lès—. Possiblement els motius dels Grans Senyors són bons… d’acord amb els seus punts de vista, els quals de vegades poden coincidir amb els nostres. Però són uns intrusos; mai no els vam demanar que vinguessin i ens posessin el món de cap per enlaire, destruint ideals…, sí, i nacions, que generacions senceres d’homes han lluitat per protegir.

—Jo sóc d’una nació petita que va haver de lluitar per les seves llibertats —replicà Stormgren—. Tot i així, estic a favor d’en Karellen. Podeu empipar-lo, fins i tot podeu retardar l’acompliment dels seus objectius, però a la llarga no canviareu res. No hi ha dubte que de veritat dieu el que sentiu: puc entendre la vostra por que les tradicions i les cultures dels països petits siguin sobrepassades quan arribi l’Estat Mundial. Però us equivoqueu; és inútil agafar-se al passat. Fins i tot abans que els Grans Senyors arribessin a la Terra, l’Estat sobirà es moria. Tan sols han fet que la seva fi arribi abans. Ningú no pot salvar-lo ara…, i ningú no ha d’intentar-ho.

No hi hagué cap resposta. L’home que tenia al davant ni va moure’s ni parlà. Seia amb la boca mig oberta i els ulls sense vida a més de cecs. Al voltant d’ell, els altres estaven igualment immòbils, gelats en unes actituds forçades i innaturals. Amb un crit sufocat d’horror, Stormgren s’aixecà i retrocedí cap a la porta. En fer-ho, el silenci es trencà de sobte.

—Ha estat un discurs molt bonic, Rikki: gràcies. Ara em sembla que podríem marxar.

Stormgren girà sobre els seus talons i mirà cap al corredor enfosquit. Flotant allà, al nivell dels ulls, hi havia una esfera petita i sense marques, sens dubte la font d’aquella força misteriosa, fos la que fos, que els Grans Senyors havien posat en acció. Era difícil estar-ne segur, però a Stormgren va semblar-li que sentia un lleuger zumzumeig com el d’un rusc d’abelles en un soporós dia d’estiu.

—Karellen! Gràcies a Déu! Però què has fet?

—No pateixis, estan perfectament bé. Pots dir-ne una paràlisi, però és una cosa més subtil que això. Només viuen uns quants milers de vegades més a poc a poc del que és normal. Quan siguem fora mai no sabran què ha passat.

—Els deixaràs aquí fins que arribi la policia?

—No. Tinc un pla molt millor. Els deixaré anar.

Stormgren va sentir un sorprenent alleujament. Donà una última ullada de comiat a la petita habitació i els seus ocupants glaçats. Joe s’aguantava en un peu, mirant el no-res amb un posat molt estúpid. De cop i volta Stormgren va posar-se a riure i es regirà les butxaques.

—Gràcies per l’hospitalitat, Joe —digué—. Et deixaré un record.

Va buscar entre els paperots que duia fins que trobà les xifres que volia. Aleshores, en un full raonablement net, escrigué amb cura:


BANC DE MANHATTAN

Pagueu a Joe la quantitat de cent trenta-cinc dòlars i cinquanta cèntims ($ 135,50).

R. Stormgren



Quan deixava el tros de paper al costat del polonès, la veu de Karellen preguntà:

—Què és el que estàs fent?

—Nosaltres, els Stormgren, sempre paguem els nostres deutes. Els altres dos feien trampes, però Joe jugava net. Com a mínim, mai no el vaig atrapar.

Se sentia molt content i frívol, i quaranta anys més jove, en caminar cap a la porta. L’esfera de metall va enretirar-se per deixar-lo passar. Stormgren va suposar que era alguna mena de robot, i explicava com Karellen l’havia pogut localitzar a través de les desconegudes capes de roca sobre el seu cap.

—Segueix recte cent metres —digué l’esfera parlant amb la veu de Karellen—, aleshores gira a l’esquerra fins que et torni a donar instruccions.

Avançà amb impaciència, tot i que s’adonava que no hi havia cap necessitat d’afanyar-se. L’esfera continuava flotant en el passadís, possiblement cobrint la seva retirada.

Al cap d’un moment trobà una segona esfera, que l’esperava en una bifurcació del passadís.

—Et queda mig quilòmetre —li digué—. Continua per l’esquerra fins que ens tornem a trobar.

Va trobar sis esferes en el seu camí cap al cel obert. Al principi va preguntar-se si d’alguna manera el robot se les componia per mantenir-se per davant d’ell. Aleshores va adonar-se que devia haver-hi una cadena de màquines que mantenien un circuit complet en les profunditats de la mina. A l’entrada, un grup de guardes formaven un inversemblant conjunt d’estàtues, vigilades per una altra d’aquelles esferes ubiqües. Sobre la falda de la muntanya, a pocs metres d’ell, hi havia el petit aparell volador en què Stormgren feia tots els seus viatges cap a Karellen.

Va parpellejar, enlluernat per la llum del sol. Aleshores veié la maquinària espatllada de la mina escampada pels voltants, i més enllà el derelicte d’una línia de tren que baixava la muntanya. A uns quants quilòmetres un dens bosc llepava la base de la muntanya, i molt lluny Stormgren va poder veure la lluentor d’aigua d’un gran llac. Va suposar que estava en algun lloc de Sud-amèrica, tot i que era difícil dir exactament què li produïa aquella impressió.

En entrar a l’aparell volador. Stormgren va tenir una última visió fugaç de l’entrada de la mina i els homes glaçats al seu voltant. Aleshores la porta se segellà al darrere seu, i ell es deixà caure en el conegut sofà amb un sospir d’alleujament.

Va esperar una estona, fins que hagué recuperat l’alè: aleshores li sortí de molt endins:

—I doncs?

—Sento no haver-te pogut rescatar abans. Però has d’entendre que era molt important esperar que tots els líders s’haguessin reunit aquí.

—Vols dir —barbotejà Stormgren— que sempre has sabut on em tenien? Si jo pensés…

—No vagis tan de pressa —respongué Karellen—, com a mínim, deixa’m acabar d’explicar-me.

—Molt bé —digué Stormgren foscament—. T’escolto.

Començava a sospitar que només havia fet d’esquer en una trampa molt elaborada.

—Fa temps que dus un… diguem-ne «seguidor» —començà Karellen—. Tot i que els teus ex-amics tenien raó de pensar que no podia seguir-te per sota terra, vaig poder-te mantenir localitzat fins que et van dur a la mina. El canvi dins el túnel va ser enginyós, però quan el primer cotxe va deixar d’emetre senyals, va engegar-ho tot a rodar i aviat vaig tornar a localitzar-te. Aleshores només va ser qüestió d’esperar. Sabia que quan estiguessin segurs que t’havia perdut, els líders vindrien aquí i jo podria atrapar-los.

—Però els deixes anar!

—Fins ara —digué Stormgren— no podia dir qui dels dos mil cinc-cents milions d’homes d’aquest planeta eren els veritables caps de l’organització. Ara que estan localitzats, puc seguir els seus moviments en qualsevol lloc de la Terra, i observar detalladament el que fan, si vull. Això és molt millor que tancar-los. Si fan cap moviment, trairan els altres camarades. Estan completament neutralitzats, i ells ho saben. El teu rescat els serà del tot inexplicable, perquè et deus haver evaporat al davant dels seus ulls.

La rica riallada ressonà en la petita habitació.

—En alguns aspectes tot l’afer ha estat una comèdia, però tenia un objectiu seriós. No em preocupa només el grapat d’homes de la seva organització, he de pensar en l’efecte moral que tindrà en altres grups que hi ha arreu.

Stormgren romangué una estona en silenci. No estava del tot satisfet, però podia veure el punt de vista de Karellen, i part de la seva ira havia desaparegut.

—És una llàstima que hagi passat en les meves últimes setmanes en el càrrec —digué finalment—, però a partir d’ara em posaré un vigilant a casa. Que segrestin en Pieter la propera vegada. I com li ha anat, ara que en parlem?

—L’he observat molt de prop aquesta setmana, i deliberadament he evitat d’ajudar-lo. En general ho ha fet molt bé, però no és el tipus d’home per a agafar el teu lloc.

—Està de sort, doncs —digué Stormgren, encara una mica empipat—. Ara que hi penso, ¿has tingut notícies dels teus superiors… sobre la qüestió de mostrar-vos a la Terra? Estic segur que és l’argument més poderós que tenen els teus enemics, m’ho han dit contínuament: «Mai no confiarem en els Grans Senyors fins que els puguem veure».

Karellen sospira.

—No. No m’han dit res. Però sé quina serà la resposta.

Stormgren no insistí. Abans potser ho hauria fet, però ara, per primera vegada, la dèbil ombra d’un pla començava a formar-se en la seva ment. Les paraules del seu interrogador tornaren a passar-li pel cap. Sí, potser es podrien dissenyar instruments…

Allò que havia refusat de fer per la força, ho intentaria per pròpia voluntat.





4


Stormgren mai no s’hauria pensat, ni tan sols uns quants dies abans, que pogués considerar seriosament l’acció que estava planejant. Aquell segrest, ridículament melodramàtic, que ara semblava una sèrie de televisió de tercera classe, probablement tenia molt a veure amb el seu nou punt de vista. Era la primera vegada que Stormgren havia estat exposat a una acció violenta, en contraposició a les batalles verbals de la sala de reunions. El virus devia haver penetrat en el seu corrent sanguini, o potser era que s’acostava a la segona joventut més de pressa del que havia suposat.

La pura curiositat era un motiu poderós, i també n’era tornar la jugada que li havien fet. Era perfectament obvi que Karellen l’havia utilitzat com a esquer, i encara que ho havia fet amb el millor motiu, Stormgren no se sentia inclinat a perdonar el Supervisor de seguida.

Pierre Duval no va mostrar cap mena de sorpresa quan Stormgren entrà sense anunciar-se en la seva oficina. Eren vells amics i no hi havia res inusual que el secretari general fes una visita al cap del Departament Científic. Ben segur que Karellen no ho trobaria estrany, si per qualsevol casualitat ell —o un dels seus sequaços— enfocava els seus instruments de vigilància sobre aquest punt.

Durant una estona els dos homes varen estar parlant de la feina i xafardejant sobre política; aleshores, amb no gaire decisió, Stormgren anà al gra. Mentre el visitant parlava, el vell francès es repenjà en el respatller de la cadira i les seves celles s’anaren alçant progressivament, mil·límetre a mil·límetre, fins que gairebé s’enredaren amb el tupè. Una vegada o dues va semblar que anava a dir alguna cosa, però cada vegada s’hi repensà.

Quan Stormgren hagué acabat, el científic mira nerviosament al voltant seu.

—Ens deu estar escoltant? —va dir.

—No crec que pugui. M’ha posat una cosa que en diu un seguidor, per a la meva seguretat. Però no funciona sota terra; per això he baixat a aquesta masmorra teva. Se suposa que està protegida de totes les formes de radiació, oi? En Karellen no és cap bruixot. Sap on sóc, però prou.

—Espero que tinguis raó. A part d’això, ¿no tindràs problemes quan descobreixi què intentes fer? Perquè ho descobrirà, ho saps.

—M’arriscaré. A més, ell i jo ens entenem força bé.

El físic jugà amb el seu llapis i s’estigué amb la mirada perduda una estona.

—És un problema molt bonic. M’agrada —digué simplement.

Aleshores se submergí en un calaix i en tragué un enorme bloc de notes, el més gran que Stormgren havia vist mai.

—Bé —començà, feia uns gargots furiosos en alguna cosa que semblava una mena de taquigrafia privada—. Vull assegurar-me que tinc tots els fets. Explica’m tot el que puguis de la cambra on manteniu les reunions. No et deixis cap detall, per molt trivial que et sembli.

—No hi ha gaire per descriure. És metàl·lica, quadrada, i fa uns vuit metres de costat per quatre d’alt. La pantalla fa cosa d’un metre de costat, i hi ha una taula just a sota… Porta, anirem més de pressa si t’ho dibuixo.

Ràpidament, Stormgren esbossà l’habitació que coneixia tan bé, i acostà el dibuix a Duval. En fer-ho recordà amb un lleuger estremiment l’última vegada que havia fet una cosa així. Va preguntar-se què devia haver-li passat al gal·lès cec i als seus còmplices, i com devien haver reaccionat davant la seva sobtada marxa.

El francès estudià el dibuix amb el front arrugat.

—I això és tot el que pots dir-me?

—Sí.

Duval esbufegà empipat.

—I què me’n dius de la il·luminació? ¿Estàs assegut enmig de la fosca absoluta? I la ventilació, la calefacció…

Stormgren somrigué davant aquesta explosió característica.

—Tot el sostre és lluminós, i em fa l’efecte que l’aire entra per la reixa per on arriba la seva veu. No sé com surt; potser el corrent s’inverteix a intervals, però jo no me n’he adonat. No hi ha res que sembli un aparell de calefacció, però l’habitació sempre està a temperatura normal.

—La qual cosa vol dir que el vapor d’aigua s’ha congelat, però el diòxid de carboni encara no.

Stormgren va fer el que va poder per somriure després d’aquell acudit tan gastat.

—Em sembla que ja t’ho he dit tot —conclogué—. Pel que fa a la màquina que em puja a la nau d’en Karellen, el lloc on viatjo té tan poques característiques distintives com la caixa d’un ascensor. Si no fos pel sofà i la taula, podria ser-ne una.

Es féu el silenci durant uns minuts mentre el físic brodava el seu bloc amb gargots meticulosos i microscòpics. Mentre se’l mirava, Stormgren va preguntar-se per què un home com Duval —la ment del qual era incomparablement més brillant que la seva— mai no havia assolit una fita més alta en el món de la ciència. Va recordar un comentari poc amable i possiblement gens acurat que havia fet un amic del Departament d’Estat dels Estats Units. «Els francesos produeixen els millors segona fila del món». Duval era la mena d’individu que donava validesa a aquesta afirmació.

El físic assentí per a ell mateix, satisfet, s’inclinà cap endavant i apuntà a Stormgren amb la punta del seu llapis.

—Què et fa pensar, Rikki —va demanar-li— que la pantalla de televisió d’en Karellen, com tu l’anomenes, és el que sembla?

—Sempre ho he suposat: sembla exactament una pantalla de televisió. Què podria ser, si no?

—Quan dius que sembla una pantalla, vols dir que sembla una de les nostres pantalles, oi?

—És clar.

—Trobo això sospitós per si sol. Estic segur que els aparells dels Grans Senyors no fan servir res tan bast com una pantalla de televisió…, possiblement materialitzin les imatges directament en l’espai. Però per què s’hauria de molestar en Karellen a fer servir un sistema de televisió? La solució més simple sempre és la millor. ¿No sembla molt més probable que la teva «pantalla de televisió» no sigui res més complicat que una làmina de vidre unidireccional?

Stormgren estava tan enfadat amb si mateix que, durant una estona, no va dir res, tot recorrent el passat. Des del principi, mai no havia dubtat de la història de Karellen, però ara que hi pensava: ¿quan li havia dit el Supervisor que estava utilitzant un sistema de televisió? Ell ho havia suposat així; tot era una trampa psicològica, i l’havia enganyat del tot. Sempre suposant, és clar, que la teoria de Duval fos correcta. Però ja tornava a treure conclusions precipitades.

—Si és com dius —digué— tot el que he de fer és trencar el vidre…

Duval sospirà.

—Aquests profans tan poc científics! ¿Et penses que deu estar fet d’alguna cosa que puguis trencar sense explosius? I si tens èxit. ¿T’imagines que en Karellen deu respirar el mateix aire que nosaltres? ¿Us ho passaríeu bé, oi, si ell viu en una atmosfera de clor?

Stormgren se sentí una mica enze. Hauria d’haver pensat en això.

—Bé, què suggereixes tu, doncs? —preguntà una mica exasperat.

—He de pensar-hi. Primer hem de veure si la meva teoria és correcta, i si ho és, descobrir alguna cosa sobre el material d’aquesta pantalla. Posaré un parell d’homes a treballar-hi. Una altra cosa: suposo que dus un maletí quan visites el Supervisor, oi? És aquest d’aquí?

—Sí.

—Em sembla que serà prou gran. No volem atraure l’atenció canviant-lo per un altre, particularment si en Karellen s’ha acostumat a aquest.

—Què he de fer? —preguntà Stormgren—. ¿Portar amagat un equip de raigs X?

El físic somrigué.

—Encara no ho sé, però ja se’ns acudirà alguna cosa, d’aquí a quinze dies et diré què.

Va riure.

—Saps què em recorda tot això?

—Sí —digué Stormgren amb rapidesa—, l’època en què construïes equips clandestins de ràdio durant l’ocupació alemanya.

Duval va fer una cara desil·lusionada.

—Bé, suposo que dec haver-ho mencionat una vegada o dues abans. Però hi ha una altra qüestió…

—Quina?

—Quan t’atrapin, jo no sé per a què volies l’aparell.

—Què? ¿Després de tot l’enrenou que vas organitzar sobre la responsabilitat social que un científic té sobre les seves invencions? Realment, Pierre, m’avergonyeixo de tu!

Stormgren deixà la carpeta plena de fulls mecanografiats amb un sospir d’alleujament.

—Gràcies a Déu que això ja està enllestit —digué—. Es fa estrany pensar que aquests pocs centenars de pàgines contenen el futur de la humanitat. L’Estat Mundial! Mai no m’hauria pensat que arribaria a veure’l!

Deixà caure els papers en el seu maletí, el llom del qual no estava a més de deu centímetres del rectangle fosc de la pantalla. Els seus dits recorregueren la tanca en una reacció nerviosa mig conscient, però no tenia cap intenció de prémer l’interruptor fins que la reunió s’hagués acabat. Hi havia la possibilitat que alguna cosa no anés bé: tot i que Duval havia jurat que Karellen no detectaria res, mai no se’n podia estar segur.

—M’has dit que tenies notícies per a mi —continuà Stormgren, sense dissimular gaire la seva impaciència—. És sobre…?

—Sí —digué Karellen—. Fa poques hores he rebut una decisió.

Què volia dir?, va preguntar-se Stormgren. Segurament no era possible que el Supervisor s’hagués comunicat amb la seva llunyana llar, a través dels incomptables anys llum que el separaven de la seva base. O potser —aquesta era la teoria de Van Ryeberg— tan sols havia estat consultant algun immens computador que podia predir els resultats de qualsevol acció política.

—No crec —continuà Karellen— que la Lliga de la Llibertat i els seus associats estiguin gaire satisfets, però ajudarà a reduir la tensió. A propòsit, això no ho gravarem.

»M’has dit tot sovint, Rikki, que per molt diferents que siguem físicament, la raça humana aviat s’acostumarà a nosaltres. Això demostra una manca d’imaginació per part teva. Possiblement seria veritat en el teu cas, però has de tenir present que la major part del món és analfabeta si prenem uns mínims raonables, i està carregada de prejudicis i supersticions que poden trigar dècades a desaparèixer.

»Has d’admetre que sabem prou sobre psicologia humana. Sabem bastant acuradament què passaria si ens deixéssim veure en l’actual estat de desenvolupament. No puc entrar en detalls, ni tan sols amb tu, o sigui que hauràs d’acceptar la meva anàlisi a ulls clucs. De totes passades, podem fer aquesta promesa, que us hauria de proporcionar una certa satisfacció. D’aquí a cinquanta anys, dues generacions a partir d’ara, baixarem de les nostres naus i la humanitat per fi ens veurà tal com som.

Stormgren no va dir res durant una estona, mentre absorbia les paraules del Supervisor. Sentia poca d’aquella satisfacció que, temps abans, la declaració de Karellen li hauria proporcionat. De fet, estava una mica confós pel seu èxit parcial, i, per un instant, la seva resolució vacil·là. La veritat arribaria amb el pas del temps: totes les seves conspiracions eren innecessàries i potser forassenyades. Si tirava endavant, seria tan sols per la raó egoista que ell no estaria viu al cap de cinquanta anys.

Karellen devia haver-se adonat de la seva manca de resolució, perquè continuà:

—Em sap greu que això sigui una decepció per a tu, però com a mínim els problemes del futur immediat no seran la teva responsabilitat. Potser pensaràs que els nostres temors són infundats, però creu-me, hem tingut proves convincents del perill de qualsevol altre camí.

Stormgren s’inclinà cap endavant respirant dificultosament.

—Així l’home us ha vist abans!

—Jo no he dit això —replicà Karellen immediatament—. El vostre món no és l’únic planeta que hem supervisat.

No era tan fàcil espolsar-se Stormgren de sobre.

—Hi ha moltes llegendes que suggereixen que la Terra ha estat visitada per altres races en el passat.

—Ja ho sé: he llegit l’informe de la Secció de Recerca Històrica. Fa que la Terra sembli la cruïlla de tots els camins de l’Univers.

—Pot haver-hi hagut visites de les quals no sapigueu res —digué Stormgren, encara llançant els seus hams amb esperança—. Tot i que, com que deu fer milers d’anys que ens observeu, suposo que això és força improbable.

—Suposo que ho és —replicà Karellen, amb una actitud que revelava poca col·laboració.

En aquell moment Stormgren va decidir-se.

—Karellen —digué de sobte—, faré un esborrany de la declaració i te l’enviaré per al vist-i-plau. Però em reservo el dret a continuar fent-te la guitza, i, si trobo cap oportunitat, faré tot el que podré per descobrir el vostre secret.

—En sóc perfectament conscient —replicà el Supervisor amb una lleugera rialleta.

—I no t’importa?

—En absolut… Tot i que no toleraré armes nuclears, gas verinós, o qualsevol altra cosa que pugui afectar la nostra amistat.

Stormgren va preguntar-se què havia endevinat Karellen, si és que havia endevinat res. Al darrere de la mofa del Supervisor havia reconegut una nota de comprensió, potser —¿qui ho sabia?— d’encoratjament.

—M’alegra saber-ho —replicà Stormgren en una veu tan calmada com va poder.

Va alçar-se i abaixà la tapa del maletí mentre ho feia. El seu dit gros lliscà per la tanca.

—Prepararé la declaració de seguida —repetí— i l’enviaré per teletip més tard, avui mateix.

Mentre parlava, va prémer el botó, i s’adonà que tots els seus temors havien estat infundats. Els sentits de Karellen no eren més subtils que els de l’home. El Supervisor no podia haver detectat res, perquè no va haver-hi cap canvi en la seva veu en dir adéu i pronunciar les familiars paraules clau que obrien la porta de la cambra.

Tot i així, Stormgren encara se sentia com un pispa en sortir d’uns grans magatzems sota la mirada de l’agent de seguretat de la casa, i deixà escapar un sospir d’alleujament quan la porta s’hagué segellat al darrere d’ell.

—Admeto —digué Van Ryeberg— que algunes de les meves teories no han estat massa encertades. Però digueu-me què en penseu, d’aquesta.

—Segur que ho voleu sentir? —sospirà Stormgren.

No va semblar que Pieter s’adonés del comentari.

—De fet la idea no és meva —digué amb modèstia—. L’he treta d’una narració de Chesterton. ¿I si els Grans Senyors estan amagant el fet que no tenen res per a amagar?

—Això és una mica massa complicat per a mi —digué Stormgren, començant a prendre-hi un lleuger interès.

—El que vull dir és això —continuà animat Van Ryeberg—: Jo crec que físicament són iguals que nosaltres. S’adonen que tolerarem que ens governin unes criatures que nosaltres imaginem que són…, bé, completament estranyes i superintel·ligents. Però tal com és la raça humana, segur que no ens deixarem manegar per éssers de la mateixa espècie.

—Molt enginyós, com totes les vostres teories —digué Stormgren—. M’agradaria que les numeréssiu, i així podria portar-ne el compte. Les objeccions a aquesta…

En aquell moment van fer entrar Alexander Wainwright.

Stormgren es preguntà què pensava. També va preguntar-se si es devia haver posat en contacte amb els homes que l’havien segrestat. Ho dubtava, perquè creia que Wainwright estava realment en contra de la violència. Els extremistes del seu moviment s’havien desacreditat completament, i passaria molt de temps abans que es tornés a sentir res d’ells.

El cap de la Lliga de la Llibertat va escoltar amb atenció mentre li llegien l’esborrany. Stormgren esperava que apreciés el gest, que havia estat idea de Karellen. La resta del món trigaria encara dotze hores a conèixer la promesa que s’havia fet als seus néts.

—Cinquanta anys —digué Wainwright pensativament—. Això és molt de temps per a esperar.

—Potser sí per a la humanitat, però no per a en Karellen —respongué Stormgren.

Ara començava a adonar-se de la precisió de la solució dels Grans Senyors. Els havia donat l’espai de maniobra que ells consideraven que necessitaven, i havia segat l’herba de sota els peus de la Lliga de la Llibertat. No pensava que la Lliga capitulés, però la seva posició es debilitaria molt. Certament Wainwright també se n’adonava.

—D’aquí a cinquanta anys —digué amargament—, tot el mal ja estarà fet. Aquells que recordin la nostra independència seran morts: la humanitat haurà oblidat la seva herència.

Paraules, paraules buides, va pensar Stormgren. Les paraules per les quals una vegada els homes havien lluitat i havien mort, i per les quals mai més no tornarien a morir o a lluitar. I el món seria millor per aquesta raó.

Mentre veia Wainwright marxar, Stormgren va preguntar-se quants problemes causaria encara la Lliga de la Llibertat en els anys següents. Però això, va pensar més animat, era problema del seu successor.

Hi havia coses que només podia curar el temps. Es podien destruir els homes malvats, però no es podia fer res amb els homes bons que anaven errats.

—Aquí tens la teva maleta —digué Duval—. Sembla nova.

—Gràcies —respongué Stormgren inspeccionant-la acuradament tot i l’afirmació del francès—. ¿I si ara m’expliquessis de què va tot i què farem a continuació?

El físic semblava més interessat en els seus pensaments.

—El que no puc entendre —digué— és la facilitat amb què ens n’hem sortit. Si jo hagués estat Kar…

—Però no l’ets. Vés al gra, nano. Què és el que hem descobert?

—Ai, senyor, aquestes races nòrdiques, tan excitables i nervioses! —sospirà Duval—. Vam construir una mena de radar de baixa potència. A part d’ones de ràdio de freqüència molt alta, utilitzava infraroig…, totes les longituds, de fet, que estàvem segurs que cap criatura no podia veure, per molt estrany que fos el seu ull.

—Com podíeu estar-ne segurs? —va preguntar Stormgren, començant a sentir-se intrigat pels problemes tècnics a pesar seu.

—Bé, no podíem estar-ne del tot segurs —admeté Duval a desgrat—. Però en Karellen et mira sota il·luminació normal, oi? Doncs els seus ulls deuen ser aproximadament com els nostres pel que fa a l’espectre de visió. Sigui com sigui, ha funcionat. Hem demostrat que hi ha una gran habitació al darrere d’aquella pantalla teva. La pantalla té uns tres centímetres de gruix, i l’espai que hi ha al darrere fa com a mínim deu metres. No hem detectat cap eco de la paret més llunyana, però tampoc no esperàvem fer-ho amb la poca potència que vam gosar d’utilitzar. Però el que sí que vam obtenir és això.

Li acosta un full de paper fotogràfic en el qual hi havia una única línia ondulada. En un punt hi havia un pic com l’autògraf d’un lleuger terratrèmol.

—Veus aquest petit pic?

—Sí; què és?

—En Karellen.

—Déu meu! N’estàs segur?

—Bastant. Està assegut, o dret, o com estigui, a uns dos metres a l’altra banda de la pantalla. Si la resolució hagués estat millor, fins i tot hauríem pogut calcular la seva grandària.

Els sentiments de Stormgren es barrejaren en contemplar aquella inflexió amb prou feines visible en el traç. Fins ara no hi havia hagut cap prova que Karellen tingués un cos material. La prova encara era indirecta, però ell l’acceptava sense qüestionar-la.

—L’altra cosa que hem hagut de fer —digué Duval— és calcular la capacitat de transmissió de la pantalla per a llum normal. Creiem que en tenim una idea raonable, però no hi fa res si ens equivoquem d’un factor de deu. T’adones, evidentment, que no existeix cap vidre realment unidireccional. És només qüestió d’arreglar els llums. En Karellen seu en una habitació a les fosques: tu estàs il·luminat. Això és tot! —Duval féu una rialleta—: Bé, farem que això canviï!

Amb l’aire d’un prestidigitador fent aparèixer una llodrigada de conills blancs, va treure un flaix de grans dimensions. L’extrem acabava en una ampla tovera, i tot l’aparell semblava un trabuc.

Duval somrigué.

—No és tan perillós com sembla. Tot el que has de fer és recolzar la tovera contra la pantalla i prémer el gallet. Emet un raig de llum molt poderós que dura deu segons, i en aquest temps podràs fer-lo girar per tota l’habitació i mirar bé què hi ha. Tota la llum travessarà la pantalla i il·luminarà el teu amic a la perfecció.

—No li farà mal a en Karellen?

—No si apuntes avall i el vas aixecant. Això donarà temps als seus ulls perquè s’adaptin. Suposo que té reflexos com nosaltres; no volem deixar-lo cec.

Stormgren mirà l’arma amb dubtes i va sospesar-la amb una mà. Durant les últimes setmanes la seva consciència l’havia estat burxant. Karellen sempre l’havia tractat amb un afecte inconfusible, tot i la seva ocasional franquesa devastadora, i ara que s’acabava el temps de treballar junts no volia fer res que pogués espatllar aquella relació. Però el Supervisor havia estat adequadament advertit, i Stormgren tenia la convicció que, si la decisió hagués estat en les seves mans, Karellen faria temps que s’hauria mostrat en públic. Ara algú altre prendria la decisió en el seu lloc: quan s’acabés l’última reunió, Stormgren veuria la cara de Karellen.

Si és que Karellen tenia cara.

Els nervis que havia sentit Stormgren al principi feia estona que havien passat. Karellen duia pràcticament tot el pes de la conversa enllaçant les elaborades frases que de vegades era propens a utilitzar. Abans això havia semblat a Stormgren la capacitat més astoradora i inesperada de Karellen. Ara ja no semblava tan meravellosa, però sabia que, com la major part de les capacitats del Supervisor, era el resultat d’un poder intel·lectual immens, i no el de cap talent especial.

Karellen tenia temps per a qualsevol nivell d’elaboració literària quan reduïa la velocitat dels seus pensaments a la de la parla humana.

—No hi ha cap necessitat que tu o el teu successor us preocupeu per la Lliga de la Llibertat, ni tan sols quan es recuperi de l’abatiment actual. Ha estat molt callada l’últim mes i, tot i que es revifarà un altre cop, no representarà cap perill durant uns quants anys. De fet, com que sempre és bo saber què fan els teus oponents, la Lliga és una institució molt útil. Si mai arriba a tenir dificultats financeres, podria ser que jo l’hagués de subvencionar.

A Stormgren de vegades li costava endevinar quan Karellen feia broma. Va mantenir la seva cara impassiva i continuà escoltant.

—La Lliga perdrà molt aviat un altre argument. S’ha criticat molt, i d’una manera bastant infantil, la posició que tu has tingut aquests últims anys. Va ser-me molt útil durant els primers dies de la meva administració, però ara que el món segueix les línies que jo havia planejat, pot acabar-se. En el futur, totes les meves relacions amb la Terra seran indirectes, i el càrrec de secretari general pot tornar a alguna cosa que s’assembli a la forma original.

»Durant els propers cinquanta anys hi haurà moltes crisis, però passaran, l’esquema del futur és prou clar, i algun dia s’oblidaran totes aquestes dificultats…, fins i tot les oblidarà una raça amb una memòria tan vella com la vostra.

Havia dit les últimes paraules amb un èmfasi tan especial, que Stormgren va quedar-se glaçat en la seva cadira. Estava segur que Karellen mai no tenia lapsus accidentals: fins i tot les seves indiscrecions estaven calculades amb molts decimals. Però no hi hagué temps per a fer preguntes —les quals certament no serien contestades— abans que el Supervisor tornés a canviar de tema.

—Tot sovint m’has preguntat pels nostres plans a llarg termini —continuà—. La fundació de l’Estat Mundial és, evidentment, tan sols el primer pas. Viuràs per veure’l, però el canvi serà tan imperceptible que pocs se n’adonaran quan arribi. Després d’això hi haurà un període de consolidació lenta mentre la teva raça es prepara per a nosaltres. I aleshores arribarà el dia que hem promès. Sento que no hi siguis.

Els ulls de Stormgren estaven oberts, però tenia la vista fixa molt més enllà de la barrera fosca de la pantalla. Estava mirant el futur, imaginant el dia que mai no veuria, quan les immenses naus dels Grans Senyors descendissin a la Terra i s’obrissin al món que les esperava.

—Aquest dia —continuà Karellen— la raça humana sofrirà una cosa que només es pot anomenar una discontinuïtat psicològica. Però no es causarà cap mal permanent: els homes d’aquella època seran més estables que els seus avis. Sempre haurem estat part de les seves vides, i, quan ens trobem, no els semblarem tan… estranys… com ho seríem per a tu.

Stormgren mai no havia conegut Karellen en una actitud tan contemplativa però això no el sorprenia. No creia que hagués vist més que unes poques facetes de la personalitat del Supervisor: el veritable Karellen era desconegut per als éssers humans, i potser no podia ser conegut. I una vegada més a Stormgren va semblar-li que els interessos del Supervisor estaven en un altre lloc, i que governava la Terra tan sols amb una fracció de la seva ment, amb tan poc esforç com un mestre d’escacs tridimensionals podria fer una partida de dames.

—I després? —preguntà Stormgren suaument.

—En aquest moment podrem començar la nostra veritable tasca.

—Tot sovint em pregunto quina deu ser. Endreçar el nostre món i civilitzar la raça humana són només mitjans… deveu tenir un fi també. ¿És que mai no podrem sortir a l’espai i veure el vostre univers, fins i tot ajudar-vos en la vostra tasca?

—És una manera de dir-ho —respongué Karellen, i ara la seva veu tenia una inexplicable nota de tristesa que deixà Stormgren lleugerament torbat.

—Però i si al final el vostre experiment amb l’home fracassa? S’ha donat la situació en els nostres tractes amb races humanes més primitives. Ben segur que també deveu tenir fracassos…

—Sí —digué Karellen, amb una veu tan baixa que Stormgren gairebé no el sentia—. Hem tingut els nostres fracassos.

—I aleshores què feu?

—Esperem… i ho tornem a intentar.

Va haver-hi una pausa que durà com a mínim cinc segons. Quan Karellen tornà a parlar, les seves paraules foren tan inesperades que de moment Stormgren no va reaccionar.

—Adéu, Rikki!

Karellen l’havia enredat… probablement ja era massa tard. La paràlisi de Stormgren només va durar un moment. Aleshores, amb un únic moviment, ràpid i assajat, va treure el flaix i l’apuntà sobre el vidre.

Els pins arribaven gairebé fins a la vora del llac, i només deixaven una banda estreta d’herba, de pocs metres, a la platja. Cada tarda, quan encara l’aire era prou tebi, Stormgren, tot i els seus noranta anys, passejava per aquesta banda fins al desembarcador, mirava com la llum del sol moria sobre l’aigua, i aleshores tornava a casa abans que el fred vent de la nit pugés des del bosc. El simple ritual li donava una gran satisfacció, i ho continuaria fent mentre tingués forces.

Molt lluny, per sobre del llac, alguna cosa s’acostava des de l’oest, volant baix i de pressa. Els aparells aeris eren poc comuns en aquesta zona, si no es comptaven els de les línies transpolars, que devien passar per sobre el seu cap cada hora del dia i de la nit. Però mai no hi havia cap signe de la seva presència, excepte el rastre ocasional de vapor que deixaven contra el blau de l’estratosfera. Aquest aparell era un petit helicòpter, i anava cap a ell amb una determinació òbvia. Stormgren donà un cop d’ull al llarg de la platja i s’adonà que no hi havia possibilitat d’escapatòria. Aleshores s’encongí d’espatlles i s’assegué al banc de fusta que hi havia al final de l’embarcador.

El periodista mostrava tanta deferència, que Stormgren se sorprengué. Gairebé havia oblidat que era no tan sols un polític d’edat, sinó, fora del seu país, una figura gairebé mítica.

—Senyor Stormgren —començà el visitant—, sento moltíssim molestar-vos, però voldria saber si estaríeu disposat a comentar una cosa que acabem de saber sobre els Grans Senyors.

Stormgren arrugà les celles lleugerament. Després de tots aquests anys, encara compartia l’aversió de Karellen per aquell tractament.

—No crec —va dir— que jo pugui afegir res a tot el que ja s’ha escrit.

El periodista l’observava amb una atenció curiosa.

—Pensava que potser sí. Ha arribat a les nostres mans una història força estranya. Sembla que, fa gairebé trenta anys, un dels tècnics del Departament Científic va construir per a vós un equip prou curiós. Ens preguntàvem si ens en podríeu dir res.

Durant un moment, Stormgren romangué en silenci, mentre la seva ment retrocedia en el passat. No se sorprenia que s’hagués descobert el secret. De fet, era sorprenent que s’hagués mantingut tant de temps.

Va alçar-se i començà a tornar enrere per l’embarcador, amb el periodista seguint-lo a poca distància.

—La història —digué— conté part de veritat. En la meva última visita a Karellen vaig endur-me uns aparells, esperant poder veure el Supervisor. Era una cosa força ximple, però…, bé, només tenia seixanta anys aleshores.

Rigué per a ell i continuà.

—No és prou important per a fer-vos fer tot aquest camí. Sabeu? No va funcionar.

—No vau veure res?

—No, res en absolut. Em temo que haureu d’esperar…, però, fet i fet, només falten vint anys!

Falten vint anys. Sí, Karellen no s’havia errat. En aquell moment el món estaria preparat, com no ho havia estat quan havia dit aquella mateixa mentida a Duval feia trenta anys.

Karellen havia confiat en ell, i Stormgren no havia traït la seva confiança. Estava completament segur que el Supervisor havia conegut el seu pla des del principi, i havia previst cada moment de l’acte final.

Per què, si no, ja estava buida aquella enorme cadira quan el cercle de llum va brillar-hi a sobre! En el mateix moment havia començat a fer girar la làmpada, tement que fos massa tard. La porta metàl·lica, d’una alçada doble que les de la Terra, es tancava ràpidament quan la va veure; es tancava de pressa, però no prou de pressa.

Sí, Karellen havia confiat en ell, no havia volgut que baixés el pendent de la seva vida perseguit per un misteri que mai no podria resoldre. Karellen no gosava desafiar els poders desconeguts que hi havia per sobre d’ell (¿eren aquells altres de la mateixa raça també?) però va fer tot el que va poder. Si els havia desobeït, mai no podrien demostrar-ho. Stormgren sabia que era la prova definitiva de l’afecte de Karellen per ell. Tot i que podia ser l’afecte d’un home per un gos intel·ligent i fidel, no per això era menys sincer, i la vida havia donat a Stormgren poques satisfaccions majors.

«Hem tingut els nostres fracassos».

Sí, Karellen, era veritat: ¿i fóreu vosaltres els que fracassàreu, abans de l’albada de la història humana? Realment havia d’haver estat un fracàs, pensava Stormgren, perquè els ecos ressonaven per totes les èpoques, perseguint la infantesa de totes les races humanes. Fins i tot al cap de cinquanta anys, ¿podríeu vèncer el poder de tots els mites i llegendes del món?

Però Stormgren sabia que no hi hauria un segon fracàs. Quan les dues races tornessin a trobar-se, els Grans Senyors s’haurien guanyat la confiança i l’amistat de la raça humana, i ni tan sols el xoc del reconeixement podria desfer aquesta tasca. Anirien junts cap al futur, i la tragèdia desconeguda que havia enfosquit el passat es perdria pels corredors obscurs d’èpoques prehistòriques.

I Stormgren esperava que quan Karellen pogués caminar lliurement un altre cop per la Terra, un dia vindria a aquests boscos del nord, i romandria dempeus al costat de la tomba del primer home que havia estat el seu amic.





L’EDAT D’OR





5


«Avui és el dia!», xiuxiuejaven les ràdios en cent llengües.

«Avui és el dia!», deien les capçaleres de mil diaris. «Avui és el dia!», pensaven els tècnics de televisió mentre comprovaven una vegada i una altra els equips que hi havia al voltant de l’espai buit sobre el qual descendiria la nau de Karellen.

Ara només hi havia una nau, que flotava sobre Nova York. De fet, com el món acabava de descobrir, les naus de les altres ciutats mai no havien existit. El dia abans, la immensa flota dels Grans Senyors s’havia dissolt en el no-res, fonent-se com la boira al sol.

Les naus de manteniment, que arribaven i marxaven cap a l’espai, havien estat perfectament reals, però els núvols platejats que havien flotat sobre les ciutats eren un miratge. Ningú no sabia com ho havien fet, però semblava ser que cada una d’aquelles naus no havia estat altra cosa que una imatge de la de Karellen. Tot i així, havia estat alguna cosa més que un efecte òptic, perquè també havien enganyat els radars, i encara quedaven homes que juraven que havien sentit l’udol de l’aire esquinçat quan la flota travessà els cels de la Terra.

No hi feia res: l’única cosa que importava era que Karellen pensava que aquesta exhibició de força ja no era necessària. Havia llençat les seves armes psicològiques.

«La nau es mou!», saltà l’avís, que s’estengué instantàniament per tot el planeta. «Va cap a l’oest!».

A menys de mil quilòmetres per hora, caient lentament des de les buides alçades de l’estratosfera, la nau es dirigí cap als grans plans i cap al segon encontre amb la història. Aterrà obedientment davant les càmeres que esperaven i els milers d’espectadors que s’apilaven, de manera que pocs d’ells van veure tant com els milions d’espectadors que estaven al davant dels aparells de televisió.

El terra hauria d’haver tremolat i cruixit sota aquell immens pes, però la nau encara estava sota el control d’aquella força que la impulsava per entre les estrelles. Besà el terra tan suaument com un floc de neu.

La paret corbada que hi havia a vint metres d’alçària va semblar que es tornés fluïda i fes pampallugues: on hi havia hagut una superfície llisa i lluent va aparèixer una gran obertura. No era possible veure res a dins, ni tan sols a través dels curiosos ulls de les càmeres. Era tan fosc com l’entrada d’una cova.

Una passarel·la brillant sortí de l’orifici i es dirigí cap al terra. Semblava una làmina sòlida de metall, amb baranes als dos costats. No hi havia graons; tenia tant de desnivell i era tan llisa com un tobogan, i qualsevol hauria pensat que era igualment impossible de pujar-hi o baixar-hi de cap manera normal.

El món observava el portal fosc, dins del qual encara no s’havia apreciat cap moviment. Aleshores, la veu de Karellen, rares vegades sentida però inoblidable, flota suaument, provinent d’alguna font amagada. El seu missatge no podia ser més inesperat.

—Hi ha nens al peu de la passarel·la. Voldria que en pugessin dos a rebre’m.

Va haver-hi un silenci momentani. Aleshores un nen i una nena sortiren d’entre la multitud i s’adreçaren, sense tenir-ne la més mínima consciència, cap a la passarel·la i la història. D’altres van seguir-los, però s’aturaren quan la rialla de Karellen sorgí de la nau.

—Amb dos ja n’hi ha prou.

Imaginant-se l’aventura amb impaciència, els nens —no devien tenir més de sis anys— saltaren sobre el tobogan metàl·lic. Aleshores ocorregué el primer miracle.

Mentre saludaven alegrement a les multituds que quedaven a baix i als seus angoixats pares —els quals, massa tard, possiblement recordaven la llegenda del flautista d’Hamelín—, els nens començaren el seu ràpid ascens pel pendent. Però les seves cames no es movien, i aviat es va veure que els seus cossos estaven inclinats en angle recte respecte d’aquella peculiar passarel·la. Tenia una gravetat pròpia, la qual podia ignorar la de la Terra. Els nens encara estaven gaudint d’aquesta experiència nova, i preguntant-se què era allò que els arrossegava amunt, quan desaparegueren en l’interior de la nau.

Un gran silenci s’estengué sobre el món durant vint segons, encara que, després, ningú no podia creure que hagués estat tan poc. Aleshores la foscor de l’obertura va semblar que es movia cap enfora, i Karellen sortí a la llum del sol. El nen seia sobre el seu braç esquerre, i la nena en el dret. Tots dos estaven massa enfeinats jugant amb les ales de Karellen per preocupar-se de la multitud que els observava.

Fou un tribut a la psicologia dels Grans Senyors, i als anys d’acurada preparació, que només uns quants es desmaiessin. Tot i així, encara van haver-n’hi menys que no sentissin com l’antic terror els fregava la ment durant un horrible instant abans que la raó el desterrés per sempre.

No hi havia dubte. Les ales coriàcies, les petites banyes, la cua acabada en punxa: tot hi era. La més terrible de totes les llegendes s’havia convertit en realitat, sorgint del passat desconegut. I tot i així estava dempeus, somrient, en la seva majestat de banús, amb la llum del sol relluint sobre la seva immensa còrpora, i amb un nen descansant confiadament en cada braç.





6


Cinquanta anys és un lapse de temps prou ampli per a canviar un món i la seva població fins al punt que gairebé no es puguin reconèixer. El que cal per a la tasca és un bon coneixement d’enginyeria social, una concepció clara dels objectius que es persegueixen… i poder.

Tot això ho posseïen els Grans Senyors. Tot i que els seus objectius eren desconeguts, els seus coneixements eren obvis… i el seu poder també.

Aquest poder tenia moltes formes, i la gent que ells governaven n’era conscient de molt poques. La força que les seves naus representaven era prou clara per a tothom. Però darrere l’exhibició d’aquella força adormida hi havia d’altres armes molt més subtils.

—Tots els problemes polítics —havia dit una vegada Karellen a Stormgren— es poden solucionar amb la correcta aplicació del poder.

—Això és una observació bastant cínica —havia replicat Stormgren dubtant—. S’assembla una mica massa a «la raó de la força». En el nostre passat, l’ús del poder ha estat notablement ineficaç per a solucionar res.

—La paraula operativa és la paraula correcte. Vosaltres mai no heu tingut veritable poder, o els coneixements necessaris per a aplicar-lo. Com en tots els problemes, hi ha plantejaments eficaços i plantejaments ineficaços. Suposem, per exemple, que un dels vostres països, conduït per algun governant fanàtic, intenta revoltar-se contra mi. La resposta altament ineficient a una amenaça així fóra l’energia d’uns quants milers de milions de cavalls-vapor en forma de bombes atòmiques. Si fes servir prou bombes, la solució seria completa i final. També seria, com he dit abans, ineficient, fins i tot si no tingués altres defectes.

—I la solució eficient?

—Això requereix tanta energia com la que fa funcionar un petit emissor de ràdio…, i uns coneixements similars per a utilitzar-la. Perquè és l’aplicació, no la quantitat, d’energia utilitzada el que importa. ¿Quant creus que hauria durat la carrera de Hitler com a dictador d’Alemanya si a qualsevol lloc que anés l’hagués seguit una veu que parlava en veu baixa a la seva oïda? ¿O si una nota musical contínua, prou alta per a ofegar tots els altres sons i que li impedís de dormir, hagués omplert el seu cervell dia i nit? Res de brutal, ja ho veus. Tot i així, en una anàlisi profunda, és tan irresistible com una bomba de triti.

—Ja ho veig —digué Stormgren—. ¿I no hi haurà cap lloc on amagar-se?

—Cap lloc on jo no pugues enviar els meus… eh, aparells si m’hi entestava prou. I aquesta és la raó per la qual mai no em caldrà emprar mitjans veritablement dràstics per a mantenir la meva posició.

Les grans naus, aleshores, mai no havien estat altra cosa que símbols i ara el món sabia que totes excepte una havien estat fantasmes. Tot i així, per la seva mera presència, havien canviat la història de la Terra. Ara la seva tasca s’havia acabat, i allò que havien assolit perduraria durant segles en el record.

Els càlculs de Karellen havien estat precisos. El xoc de repugnància havia passat de pressa, tot i que n’hi havia molts que es vantaven d’estar alliberats de la superstició però mai no serien capaços de posar-se al davant d’un Gran Senyor. Hi havia alguna cosa estranya en això, alguna cosa que estava més enllà de qualsevol explicació o de la lògica. A l’Edat Mitjana, la gent creia en el dimoni i el temia. Però això era el segle XXI: ¿podia ser que, al capdavall, existís realment la memòria racial?

Evidentment, era una cosa universalment assumida que els Grans Senyors, o éssers de la mateixa espècie, havien entrat en un conflicte violent amb l’home en l’antiguitat. El contacte devia haver tingut lloc en el passat remot, perquè no hi havia referències en la història coneguda. Aquí hi havia un altre enigma, i Karellen no estava disposat a donar cap ajuda per a solucionar-lo.

Els Grans Senyors, tot i que ara s’havien mostrat davant l’home, rares vegades sortien de la seva única nau. Potser la Terra els era físicament poc confortable, a causa de la seva grandària, i la presència d’ales indicava que provenien d’un món amb una gravetat molt menor. Mai no els veien sense un cinturó adornat amb mecanismes complexos que, es creia, controlava el seu pes i els permetia de comunicar-se entre ells. La llum solar directa els era dolorosa, i mai no s’hi estaven més que uns quants segons. Quan havien de sortir a l’aire lliure durant una estona llarga, es posaven ulleres fosques, les quals els donaven una aparença una mica incongruent. Tot i que semblava que podien respirar aire terrestre, de vegades duien uns petits cilindres de gas que utilitzaven per a refrescar-se de tant en tant.

Potser aquests problemes purament tècnics explicaven que no baixessin a la Terra, únicament una petita fracció d’humans havien vist un Gran Senyor en persona, i ningú no podia endevinar quants n’hi havia en la nau de Karellen. Mai no n’havien vist més de cinc junts alhora, però podia haver-n’hi centenars, fins i tot milers, a bord d’aquella immensa nau.

En molts aspectes, l’aparició dels Grans Senyors havia ocasionat més problemes dels que havia solucionat. El seu origen encara era desconegut, la seva biologia era una font d’especulació sense fi. Donaven informació sense cap mena de reserves sobre moltes qüestions, mentre que sobre d’altres la seva actitud era de secret total. En conjunt, però, això no molestava ningú excepte els científics. L’home del carrer, tot i que podia ser que s’estimés més no conèixer els Grans Senyors, els estava agraït per tot el que havien fet pel món.

En comparació amb totes les èpoques anteriors, això era Utopia. L’analfabetisme, les malalties, la pobresa i el temor pràcticament havien deixat d’existir. Els records de la guerra s’esborraven en el passat de la mateixa manera que un malson s’esvaeix amb la matinada: aviat no formaria part de l’experiència de cap home viu.

Amb les energies de la humanitat dirigides per camins constructius, s’havia refet la cara al món. Era, gairebé literalment, un món nou. Les ciutats que havien estat bones per a generacions anteriors van ser reconstruïdes o bé abandonades i deixades com a exemplars de museu quan ja no tenien cap utilitat. Moltes ciutats foren abandonades així, ja que tot el sistema d’indústria i comerç havia canviat completament. La producció era gairebé del tot automàtica: les fàbriques robotitzades treien béns de consum en unes quantitats tals, que les necessitats ordinàries de la vida eren pràcticament gratuïtes. Els homes treballaven per obtenir els luxes que desitjaven, o no treballaven gens.

Era un sol món per a tots. Encara s’utilitzaven els vells noms dels països, però no representaven res més que unes divisions postals pràctiques. No hi havia ningú a la Terra que no parlés anglès, que no sabés llegir, que no tingués un aparell de televisió a l’abast, que no pugues visitar l’altra cara del planeta en menys de vint-i-quatre hores…

El crim gairebé havia desaparegut. Havia arribat a ser innecessari i pràcticament impossible. Quan a ningú no li falta res, no té sentit robar. A més, tots els criminals en potència sabien que no podien escapar de la vigilància dels Grans Senyors. En els primers dies del seu govern, havien intervingut tan efectivament en benefici de la llei i l’ordre, que no s’havia oblidat la lliçó.

Dels crims passionals, tot i que no s’havien extingit del tot, gairebé no se’n sentia parlar. Ara que s’havien eliminat tants problemes psicològics, la humanitat era molt més assenyada i menys irracional. I allò que en èpoques anteriors s’hauria anomenat vici, ara no era més que excentricitat…, o, com a molt, mala educació.

Un dels canvis més notables havia estat l’alentiment del ritme esbojarrat que havia caracteritzat el segle XX. La vida era molt més pausada del que havia estat durant generacions. En conseqüència, tenia menys al·licients per a una minoria, però més tranquil·litat per a la majoria. L’home occidental havia tornat a aprendre que no hi havia res de pecaminós en l’oci mentre no degenerés en mandra, una cosa que la resta del món mai no havia oblidat.

Fossin quins fossin els problemes que el futur podia portar, el temps encara no amoïnava gaire la humanitat. L’educació ara era més completa i llarga. Poca gent deixava d’estudiar abans dels vint, i això era tan sols la primera etapa, ja que normalment hi tornaven un altre cop als vint-i-cinc per tres anys més com a mínim, després que els viatges i l’experiència els haguessin donat una mentalitat més oberta. Després possiblement agafarien cursos de reciclatge a intervals durant la resta de les seves vides en les matèries que els interessaven particularment.

Aquesta extensió de l’aprenentatge humà més enllà de la maduresa física havia donat lloc a molts canvis socials. Alguns d’aquests canvis ja feia generacions que eren necessaris, però les èpoques anteriors havien refusat enfrontar-se al problema…, o havien fet veure que no existia. En particular, els esquemes de moralitat sexual —si és que es pot dir que alguna vegada hi havia hagut un esquema únic— havien canviat radicalment. Havien estat virtualment destrossats per dos invents, que, irònicament, eren d’origen purament humà i no tenien res a veure amb els Grans Senyors.

El primer fou un anticonceptiu oral completament segur; el segon fou un mètode igualment infal·lible —tant com les empremtes digitals i basat en una anàlisi molt detallada de la sang— per a identificar el pare de qualsevol criatura. Els efectes d’aquests dos invents sobre la societat humana només es podrien descriure com a devastadors, i havien esborrat els últims vestigis de l’aberració puritana.

Un altre gran canvi fou l’extrema mobilitat de la nova societat. Gràcies a la perfecció del transport aeri, tothom era lliure d’anar a qualsevol lloc en un moment. Hi havia més lloc als cels del que mai hi havia hagut a les carreteres, i el segle XXI havia repetit, en una escala més gran, el gran èxit americà de posar una nació sobre rodes. Havia donat ales al món.

Però no literalment. Els voladors o cotxes aeris privats normals no tenien ales, ni cap panell de control visible. S’havien prohibit fins i tot les barroeres hèlices dels rotors dels vells helicòpters. Però l’home no havia descobert l’antigravetat: només els Grans Senyors en posseïen el secret. Els seus aparells eren impulsats per forces que els germans Wright haurien entès. Els motors a reacció, utilitzats tant directament com en la forma més subtil de control del nivell límit, impel·lien els seus aparells cap endavant i els mantenien en l’aire. Com no ho hagués pogut fer cap llei o edicte dels Grans Senyors, els petits i mòbils cotxes aeris havien esborrat les últimes barreres entre les diferents tribus humanes.

També havien ocorregut esdeveniments més profunds. Era una època completament secular. De les fes que havien existit abans de l’arribada dels Grans Senyors, només en sobrevivia una forma de budisme —potser la religió més austera de totes— purificat. Les creences que s’havien basat en miracles i revelacions s’havien ensorrat. Amb l’increment en l’educació, ja havien començat a dissoldre’s, però durant un temps els Grans Senyors no havien pres cap posició en l’afer. Tot i que tot sovint es va demanar a Karellen que donés la seva opinió sobre religió, l’única cosa que deia era que les creences de l’individu eren cosa de l’individu, sempre i quan no afectessin la llibertat dels altres.

Potser les velles fes haurien continuat encara durant generacions si no hagués estat per la curiositat humana. Se sabia que els Grans Senyors tenien accés al passat, i més d’un cop els historiadors havien apel·lat a Karellen per resoldre alguna controvèrsia històrica. Pot ser que Karellen es cansés d’aquestes preguntes, però és més possible que conegués el resultat de la seva generositat…

L’instrument que va deixar en préstec a perpetuïtat a la Fundació d’Història Mundial no era res més que un aparell de televisió amb un complicat conjunt de controls per a determinar les coordenades en l’espai i el temps. Devia estar connectada a una màquina molt més complexa, la qual operava sobre principis que ningú no podia imaginar, situada a la nau de Karellen. Tan sols calia ajustar els controls i s’obria una finestra sobre el passat. Gairebé la totalitat de la història humana dels últims cinc mil anys esdevingué accessible en un instant. La màquina no anava més enrere, i hi havia llacunes sorprenents en totes les èpoques. Potser hi havia una raó natural, o podien ser degudes a una censura deliberada dels Grans Senyors.

Tot i que sempre havia estat obvi per a qualsevol ment racional que totes les escriptures religioses del món no podien tenir la veritat, el xoc fou important. Això era una revelació sobre la qual no hi havia dubte possible i que ningú no podia negar: aquí, contemplats a través d’una màgia desconeguda de la ciència dels Grans Senyors, hi havia els veritables orígens de les grans fes del món. Moltes eren nobles i encoratjadores, però això no era suficient. En pocs dies, tots els messies de la humanitat varen perdre la seva divinitat. Sota la llum terrible i desapassionada de la veritat, fes que havien sostingut milions d’éssers durant dos milers d’anys desaparegueren com la rosada al matí. Tot el bé i tot el mal que havien forjat foren escombrats de sobte cap al passat, i ja no podien afectar les ments dels homes.

La humanitat havia perdut els seus antics déus: ara era prou gran per a no necessitar-ne de nous.

Tot i que n’hi havia pocs que se n’adonessin en aquest moment, la caiguda de la religió havia estat acompanyada pel declivi de la ciència. Hi havia molts tècnics, però pocs investigadors originals que expandissin les fronteres del coneixement humà. La curiositat encara existia, i el temps lliure per a gaudir-ne, però ja no hi havia interès en la recerca científica fonamental. Semblava fútil dedicar tota una vida a la investigació de secrets que els Grans Senyors possiblement havien descobert molt abans.

Aquesta decadència havia estat dissimulada en part per un enorme creixement de les ciències descriptives, com ara la zoologia, la botànica i l’astronomia observacional. Mai no hi havia hagut tants científics amateurs que recollien dades per a la seva pròpia distracció…, però hi havia pocs teòrics que relacionessin aquestes dades.

La fi de les lluites i els conflictes de tots els tipus també havia portat la fi virtual de l’art creatiu. Hi havia milers d’intèrprets, amateurs i professionals, però, en una generació, no havien aparegut obres que sobresortissin en literatura, música, pintura o escultura. El món encara vivia en les glòries d’un passat que mai no podria tornar.

Això no preocupava a ningú excepte uns quants filòsofs. La raça estava massa absorta assaborint la seva llibertat acabada d’obtenir per a mirar més enllà dels plaers del present. Finalment, Utopia havia arribat; la seva novetat encara no havia estat assetjada per l’enemic suprem de totes les utopies: l’avorriment.

Potser els Grans Senyors tenien la resposta a això, com la tenien a tots els altres problemes. Ningú no sabia —tota una vida després de la seva arribada— quin era el seu objectiu últim. La humanitat havia arribat a confiar en ells, i a acceptar sense dubtes l’altruisme sobrehumà que havia mantingut Karellen i els seus companys exiliats de les seves llars durant tant de temps.

Si és que, és clar, era altruisme. Perquè encara n’hi havia que es preguntaven si la política dels Grans Senyors coincidiria sempre amb el veritable benestar de la humanitat.





7


Quan Rupert Boyce envià les invitacions per a la seva festa, el total de quilòmetres que havien de recórrer era impressionant. Per citar només la primera dotzena de convidats, hi havia els Foster d’Adelaida, els Shoenberger d’Haití, els Farran de Stalingrad, els Moravia de Cincinatti, els lvanko de París, i els Sullivan, els veïns de l’illa de Pasqua, però que estaven aproximadament a cinc quilòmetres de profunditat, sobre el llit de l’oceà. Deia molt a favor de Rupert el fet que, tot i que havia convidat trenta persones, n’apareguessin més de quaranta…, la qual cosa era el percentatge que esperava, únicament fallaren els Kraus, i això fou simplement perquè s’oblidaren de la Línia Internacional del Canvi de Data i arribaren vint-i-quatre hores tard.

Cap al migdia, una col·lecció impressionant d’aparells voladors s’havia acumulat al parc, i els que arribessin més tard haurien de caminar un bon tros un cop haguessin trobat un lloc per a aterrar. Si més no, a ells els semblaria un bon tros, sota aquest cel sense un núvol i amb el mercuri a més de quaranta. Els vehicles reunits anaven des dels Flitterburg monoplaça als Cadillac familiars, que més s’assemblaven a palaus que a voladors raonables. En aquesta època, però, no es podia deduir l’estatus social dels convidats sobre la base dels seus mitjans de transport.

—Quina casa més lletja! —digué Jean Morrel mentre el Meteor descendia en espiral—. Sembla una capsa que l’hagin trepitjada.

George Greggson, que sentia una aversió passada de moda pels aterratges automàtics, reajustà el control de descens abans de contestar.

—No pots jutjar-la des d’aquest angle —va replicar, amb força raó—. A nivell de terra deu ser ben diferent. Ai, mare!

—Què passa?

—Els Foster són aquí. Conec aquell disseny de colors.

—Bé, no cal que hi parlem si no vols. És l’avantatge de les festes d’en Rupert: sempre pots amagar-te entre la multitud.

George havia seleccionat una zona d’aterratge i ara s’hi llançava decididament. Flotaren fins a reposar entre un altre Meteor i una cosa que cap dels dos no va poder identificar. Semblava molt veloç i, va pensar Jean, molt incòmode. Un dels tècnics amics de Rupert, decidí, probablement se l’havia construït ell mateix. Li semblava que hi havia una llei contra aquesta mena de pràctiques.

La calor els colpejà com la bafarada d’un soldador quan sortiren del volador. George va pensar que gairebé sentia la seva pell esqueixant-se. En part era culpa d’ells, és clar. Havien sortit d’Alaska tres hores abans i haurien d’haver ajustat la temperatura de la cabina en conseqüència.

—Quin lloc per a viure-hi! —panteixà Jean—. Em pensava que aquest clima estava controlat.

—Està controlat —replicà George—. Tot això havia estat un desert… i mira ara. Vinga, a dins estarem bé!

La veu de Rupert, lleugerament més gran que al natural, tronà alegrement en les seves orelles. El seu amfitrió estava al costat del volador, amb un got a cada mà, amb el cap inclinat cap avall, mirant-los amb cara trapella. Mirava cap avall per la simple raó que feia cap als quatre metres d’alçada; també era semitransparent. Es podia veure a través d’ell sense massa dificultat.

—Molt maco, rebre així els teus convidats! —protestà George. Intentà agafar les begudes, a les quals amb prou feines si arribava. La seva mà, és clar, va travessar-les—. Espero que ens tinguis a punt alguna cosa més substancial quan arribem a la casa!

—No patiu! —rigué Rupert—. Féu l’encàrrec ara, i estarà a punt quan arribeu.

—Dues cerveses grans, refredades en aire líquid —digué George de seguida—. Ara venim.

Rupert assentí amb un cop de cap, deixà un dels gots que tenia a les mans sobre una taula invisible, ajustà un control igualment invisible, i desaparegué immediatament de la vista.

—Noi! —digué Jean—. És la primera vegada que veig funcionar un artilugi d’aquests. ¿Com s’ho ha fet per tenir-ne un en Rupert? Em pensava que només els Grans Senyors en tenien d’aquests aparells.

—Quan has vist que en Rupert no tingui tot el que vol? —replicà George—. Això és la joguina ideal per a ell. Pot seure confortablement en el seu estudi i passejar-se per mitja Àfrica. Sense calor, sense bestioles, sense esforç… i la nevera sempre a prop. No sé què en pensarien Stanley i Livingstone si aixequessin el cap!

El sol impedí que la conversa continués fins que hagueren arribat a la casa. En acostar-se a la porta principal (la qual no era fàcil de distingir de la resta de la paret de vidre), les portes s’obriren automàticament amb una fanfàrria de trompetes. Jean va pensar, amb prou raó, que abans de la posta de sol ja estaria més que tipa de la fanfàrria.

L’actual senyora Boyce els donà la benvinguda en la deliciosa fresca del rebedor. Ella era, si s’ha de dir la veritat, la raó principal perquè haguessin vingut tants convidats. Potser la meitat haurien vingut en qualsevol cas per veure la nova casa de Rupert; els dubtosos s’havien decidit gràcies als informes sobre la nova muller.

Només hi havia un adjectiu que la descrigués adequadament. Era torbadora. Fins i tot en un món on la bellesa era una cosa gairebé corrent, els homes es giraven a mirar-la quan entrava en una habitació. A George va semblar-li que tenia una quarta part de negra; els seus trets facials eren pràcticament grecs i tenia els cabells llargs i brillants, únicament la textura de la pell, rica i fosca —el mot «xocolata», tan gastat, era l’únic que la descrivia— revelava la seva ascendència mixta.

—Vosaltres sou la Jean i el George, oi? —digué, allargant-los la mà—. Estic molt contenta de conèixer-vos. En Rupert està fent alguna cosa complicada amb les begudes; veniu, tothom és a dins.

La seva veu era un ric contralt que va produir petites esgarrifances a l’esquena de George, com si algú estigués utilitzant la seva columna vertebral com una flauta. Va mirar nerviosament Jean, la qual havia aconseguit forçar un somriure una mica artificial, i finalment recuperà la veu.

—Encantats de conèixer-te —digué sense gaire convicció—. Teníem tantes ganes de venir a aquesta festa!

—En Rupert sempre fa unes festes tan bones… —afegí Jean. De la manera que havia dit «sempre» s’entenia perfectament que pensava «sempre que es casa». George envermellí lleument i llançà una mirada de desaprovació a Jean, però no semblava que l’amfitriona s’hagués adonat de res. Era la simpatia personificada quan els acompanyà a la sala principal, que ja estava mig plena amb una col·lecció representativa dels nombrosos amics de Rupert. El mateix Rupert seia davant la consola d’una cosa que semblava la taula de control d’un tècnic de televisió; George va suposar que aquell aparell havia projectat la imatge de Rupert que havia sortit a rebre’ls. Estava enfeinat fent una altra demostració: es dedicava a sorprendre dos nous convidats mentre descendien cap a l’aparcament, però ho deixà estar un moment per saludar Jean i George i disculpar-se per haver donat les seves begudes a algú altre.

—N’hi ha més allà —digué, fent un gest vague amb una mà cap al seu darrere mentre ajustava els controls amb l’altra—. Com si fóssiu a casa vostra. Ja coneixeu la majoria, la Maia us presentarà els altres. Gràcies que hagueu vingut.

—Gràcies pel convit —digué Jean, sense gaire convicció.

George ja s’havia dirigit cap al bar i ella el seguí, saludant de tant en tant a algú que coneixia. Unes tres quartes parts de la gent que hi havia allà eren perfectes desconeguts, la qual cosa era normal en les festes de Rupert.

—Anem a explorar —suggerí a George després de refrescar-se i quan hagueren saludat tothom que coneixien—. Vull veure la casa.

George, amb una llambregada no gaire dissimulada a Maia Boyce, la seguí. Aquella mirada llunyana que tenia George no agradava gens ni mica a Jean. Era ben empipador que els homes fossin fonamentalment polígams. Per altra banda, si no ho fossin… Sí, potser valia més així, al capdavall.

George es recuperà ràpidament mentre investigaven les meravelles de la nova residència de Rupert. La casa semblava molt gran per a dues persones, però ja estava bé en vista de les freqüents sobrecàrregues que hauria de suportar. Tenia dos pisos, i el superior era força més gran, de manera que feia ombra al voltant de la planta baixa. El nivell de mecanització era considerable, i la cuina s’assemblava molt a la cabina d’un avió.

—Pobra Ruby! —digué Jean—. A ella li hauria encantat aquest lloc.

—Pel que sé —replicà George, que no sentia gaire simpatia per l’anterior senyora Boyce—, és perfectament feliç amb el seu xicot australià.

Com que això era del domini públic, Jean no va poder contradir-lo, i canvià de tema.

—Ella és preciosa, oi?

George estava prou alerta per a evitar la trampa.

—Està bé… —replicà amb indiferència—. Això, és clar, per als que els agradin morenes.

—I a tu no t’agraden, suposo —digué Jean dolçament.

—No et posis gelosa, nina —rigué George suaument, mentre acariciava els seus cabells de platí—. Anem a mirar la biblioteca. En quina planta creus que deu tenir allò?

—Deu ser allà dalt: a baix ja no hi ha més lloc. A més, està d’acord amb el disseny general. L’espai per a estar-s’hi, menjar i dormir és a la planta baixa. Això és el departament de jocs i entreteniment…, però em sembla una bestiesa tenir una piscina al pis de dalt.

—Suposo que deu haver-hi alguna raó —digué George mentre obria experimentalment una porta—. En Rupert devia tenir una bona ajuda quan va construir això. Estic segur que no ho hauria pogut fer ell sol.

—Possiblement tens raó. Si ho hagués fet, hi hauria habitacions sense portes, i escales que no durien enlloc. De fet, em faria por entrar en una casa que en Rupert hagués dissenyat ell sol.

—Ja hi som —digué George amb l’orgull d’un navegant avistant terra—. La fabulosa col·lecció Boyce en la seva nova llar. M’agradaria saber quants n’ha llegit realment, en Rupert.

La biblioteca ocupava tota l’amplada de la casa, però estava virtualment dividida en mitja dotzena d’habitacions petites pels grans prestatges que s’estenien al llarg de la sala. Aquí hi havia, si George ho recordava bé, uns quinze mil volums, pràcticament tot el d’importància que mai s’hagués publicat sobre els nebulosos temes de màgia, recerca parapsicològica, endevinació, telepatia, i tota la gamma de fenòmens deliqüescents apilats en la categoria de parafísica. Era un hobby força peculiar en aquesta època de la raó. Segurament era tan sols la forma privada d’escapisme de Rupert.

George s’adonà de l’olor de seguida que entrà a la sala. Era dèbil però penetrant, i més curiosa que desagradable. Jean també se n’havia adonat: tenia el front arrugat en un intent d’identificar-la. Àcid acètic, va pensar George, era el que més s’hi assemblava. Però també hi havia alguna altra cosa…

La biblioteca acabava en un petit espai obert prou gran per a una taula, dues cadires i uns quants coixins. Aquí devia ser on Rupert llegia. Hi havia algú llegint allà ara, amb una llum innaturalment dèbil.

George va sentir com Jean agafava aire i li estrenyia la mà. La seva reacció era, potser, excusable. Una cosa era veure la televisió, i una altra de molt diferent la realitat. George, que rares vegades se sorprenia de res, es posà a l’alçada de les circumstàncies.

—Espero que no us hàgim molestat, senyor —digué educadament—. No sabíem que hi hagués ningú aquí. En Rupert no ens havia dit…

El Gran Senyor deixà el llibre, els mira amb atenció i reprengué la lectura. No hi havia cap mena de mala educació en això, venint d’un ésser que podia llegir, parlar i probablement fer unes quantes coses més al mateix temps. Tot i així, l’espectacle era pertorbadorament esquizofrènic.

—Em dic Rashaverak —digué el Gran Senyor afablement—. Em fa l’efecte que no resulto gaire sociable, però la biblioteca d’en Rupert és un lloc del qual costa fugir.

Jean aconseguí de suprimir una rialleta nerviosa. S’adonà que l’inesperat convidat llegia a una mitjana d’una pàgina cada dos segons. No va dubtar que assimilava cada una de les paraules, i va preguntar-se si devia poder llegir un llibre amb cada ull. «I aleshores, és clar —va dir-se—, podria aprendre braille per utilitzar els dits…». La imatge mental resultant era massa còmica per a ser còmoda, i va intentar suprimir-la entrant en la conversa. Al capdavall, no es tenia cada dia l’oportunitat de parlar amb un dels amos de la Terra.

George va deixar-la xerrar, després que ell hagués fet les presentacions, esperant que no digués res fora de lloc. Com Jean, ell mai no havia vist un Gran Senyor amb els seus propis ulls. Tot i que es relacionaven amb personalitats del govern, científics i d’altra gent amb la qual tractaven per qüestions oficials, mai no havia sentit dir res d’un Gran Senyor que assistís a una festa privada normal. D’això es deduïa que aquesta festa no era tan privada com semblava. El fet que Rupert tingués un equip procedent dels Grans Senyors també semblava apuntar cap a això, i George va començar a preguntar-se, en majúscules, «QUÈ PASSA AQUÍ?». Hauria d’emprendre-les amb Rupert sobre això quan aconseguís arraconar-lo.

Com que les cadires eren massa petites per a ell, Rashaverak seia a terra, aparentment amb força comoditat, ja que havia ignorat els coixins que només estaven a mig metre d’ell. Com a resultat, el seu cap estava tan sols a uns dos metres d’alçada, i George tingué una oportunitat única per a estudiar biologia extraterrestre. Malauradament, com que sabia molt poca biologia terrestre, no va poder aprendre gaire cosa que ja no sabés d’abans. Tan sols aquell peculiar olor àcid, de cap manera desagradable, li era nou. Va preguntar-se quina olor devien fer els humans per als Grans Senyors, i esperà el millor.

Rashaverak no tenia res d’antropomorf. George podia entendre que, vist des de lluny per salvatges ignorants i terroritzats, poguessin prendre els Grans Senyors per homes alats, i així haguessin donat lloc al retrat convencional del dimoni. Però vistos tant de prop, part de la il·lusió òptica desapareixia. Les petites banyes (quina funció tenien?, va preguntar-se George) semblaven fetes d’encàrrec, però el cos no era ni com el d’un home ni com el de cap animal conegut a la Terra. Procedents d’un arbre evolutiu completament aliè, els Grans Senyors no eren ni mamífers, ni insectes, ni rèptils. Ni tan sols era segur que fossin vertebrats: la seva armadura externa podia ben bé ser l’única estructura que els sostingués.

Les ales de Rashaverak estaven plegades i George no les podia veure clarament, però la cua, que semblava un tros de mànega blindada, estava acuradament enrotllada al seu darrere. La famosa punta s’assemblava més a un gran diamant pla que no pas a una punta de fletxa. S’acceptava generalment que la seva funció era proporcionar estabilitat en el vol, com les plomes de la cua d’un ocell. A partir d’uns quants fets i suposicions com aquestes, els científics havien arribat a la conclusió que els Grans Senyors eren d’un planeta amb poca gravetat i una atmosfera molt densa.

La veu de Rupert bramà des d’un altaveu amagat.

—Jean! George! Es pot saber on cony us heu fotut? Baixeu amb els altres. La gent ja comença a fer comentaris.

—Potser val més que jo també baixi —digué Rashaverak tornant el llibre al prestatge.

Ho va fer amb força facilitat, sense moure’s del terra, i George s’adonà per primer cop que tenia dos dits grossos, oposats, amb cinc dits enmig. Seria horrible fer aritmètica, va pensar George, en un sistema de base catorze.

Rashaverak alçant-se era una visió impressionant, i quan el Gran Senyor s’inclinà per evitar el sostre va fer-se evident que, encara que tinguessin ganes de tractar amb els éssers humans, les dificultats pràctiques serien considerables.

En l’última mitja hora havien arribat unes quantes càrregues més de convidats, i ara a l’habitació gairebé ja no s’hi cabia. L’arribada de Rashaverak encara va empitjorar les coses, perquè tothom que hi havia a les altres habitacions va venir corrents a veure’l. Rupert estava molt satisfet amb la sensació: Jean i George no n’estaven tant, ja que ningú no els feia cap cas. De fet, poca gent podia veure’ls, perquè estaven al darrere del Gran Senyor.

—Acosta’t, Rashy, que coneixeràs uns amics —cridà Rupert—. Seu en el sofà, així no em ratllaràs el sostre.

Rashaverak, amb la cua sobre les espatlles, travessà la sala com un trencagel obrint-se pas per un camp de glaç. Quan s’assegué al costat de Rupert, va semblar que l’habitació es tornava a fer més gran, i George deixà anar un sospir d’alleujament.

—M’agafava claustrofòbia quan s’estava dret. M’agradaria saber com és que en Rupert l’ha fet venir. Em sembla que serà una festa interessant.

—Sembla mentida que el tracti així, i en públic a més. Però no m’ha fet l’efecte que a ell li importés. Tot és molt estrany.

—Estic segur que sí que li ha importat. El problema amb en Rupert és que li agrada fer-se veure, i no té gens de tacte. I ara que me’n recordo: quines preguntes de fer-li, tu també!

—Com ara quines?

—Bé… «Quant fa que sou aquí?». «Com us va amb el Supervisor Karellen?». «Us agrada la Terra?». Realment, nina, no es pot parlar als Grans Senyors d’aquesta manera!

—No veig per què no! Ja és hora que algú ho fes.

Abans que la discussió es tornés aspre, foren abordats pels Shoenberger, i la fissió tingué lloc ràpidament. Les dones se n’anaren pel seu cantó a parlar de la senyora Boyce; els homes, també, però des d’un altre punt de vista. Benny Shoenberger, que era un dels amics més vells de George, tenia molta informació sobre la matèria.

—Per Déu, no ho diguis a ningú. La Ruth no ho sap, però vaig ser jo qui la va presentar a en Rupert.

—Em sembla —digué George amb enveja—, que en Rupert no se la mereix. Però no pot durar. Ella aviat se n’atiparà, d’ell.

Aquesta idea va semblar que l’animava considerablement.

—Creu-t’ho! A més de ser una bellesa, és una boníssima persona. Ja era hora que algú s’ocupés d’en Rupert, i ella és la noia ideal per a fer-ho.

Rupert i Maia estaven asseguts ara al costat de Rashaverak, rebent els convidats amb molta cerimònia. Les festes de Rupert poques vegades tenien un únic centre d’atracció, sinó que consistien normalment en mitja dotzena de grups independents immersos en els seus propis afers. Aquesta vegada, però, l’assemblea estava polaritzada cap a un únic punt. A George li feia una mica de pena Maia. Avui hauria d’haver estat el seu dia, però Rashaverak l’havia eclipsada parcialment.

—Escolta —digué George mossegant un sandvitx—. Com punyetes s’ho ha fet en Rupert per aconseguir un Gran Senyor? Mai no havia sentit dir de res així, però sembla que per a ell sigui una cosa normal. Ni tan sols va mencionar-ho quan ens va convidar.

Benny féu una rialleta.

—Una altra de les seves petites sorpreses. Val més que li ho preguntis a ell. Però tampoc no és la primera vegada que passa, al capdavall. En Karellen ha estat en festes a la Casa Blanca i al Palau de Buckingham, i…

—Cony!, allò era diferent! En Rupert és un ciutadà qualsevol.

—I potser en Rashaverak és un Gran Senyor de baixa categoria. Pregunta’ls-ho a ells.

—Ja ho crec que ho faré —digué George—, tan aviat com agafi en Rupert sol.

—Aleshores t’hauràs d’esperar força estona.

Benny tenia raó, però com que la festa s’animava era fàcil tenir paciència. La lleugera paràlisi que l’aparició de Rashaverak havia ocasionat en l’assemblea ja havia desaparegut. Encara hi havia un petit grup al voltant del Gran Senyor, però a la resta de la casa havia tingut lloc la fragmentació usual i tothom es comportava amb força naturalitat. Sullivan, per exemple, estava descrivint les seves últimes investigacions submarines a una audiència molt interessada.

—Encara no estem segurs —deia— de com poden arribar a ser de grans. Hi ha una gorja no gaire lluny de la nostra base on viu un gegant de debò. Una vegada el vaig poder veure un moment, i diria que, amb els tentacles estesos, devia fer cap als trenta metres. La setmana que ve li aniré al darrere. Hi ha algú que vulgui res realment nou en matèria d’animals de companyia?

Una de les dones deixà anar un xiscle d’horror.

—Ai! Em fa esgarrifar només de pensar-hi! Deveu ser molt valent.

Sullivan va semblar sorprès.

—Mai no se m’havia acudit això —digué—. Evidentment, prenc les precaucions convenients, però mai no he corregut cap veritable perill. Els calamars saben que no poden menjar-me, i mentre no m’acosti massa mai no reaccionen. La majoria de criatures del mar no et fan res si no els empipes.

—Però ben segur —digué algú— que més d’hora o més tard ensopegareu amb algun que es pensi que sou comestible…

—Oh! —contestà Sullivan airosament—. Això passa de tant en tant. Intento no fer-los mal, perquè, al capdavall, vull fer amics. De manera que poso els jets a tota potència i en un o dos minuts me’n deixo anar. Si tinc massa feina per a parar-me a jugar, els faig pessigolles amb un parell de centenars de volts. Això sí que deixa les coses clares, i mai més no em molesten.

Certament, es trobava gent interessant en les festes de Rupert, pensava George mentre es dirigia al següent grup. Els gustos literaris de Rupert podien ser especialitzats, però les seves amistats abastaven tots els camps. Sense molestar-se a girar el cap, George podia veure un famós productor de cinema, un poeta no massa important, un matemàtic, dos actors, un enginyer d’energia nuclear, un guardaboscos, el redactor en cap d’un setmanari de notícies, un expert en estadístiques del Banc Mundial, un virtuós del violí, un professor d’arqueologia i un astrofísic. No hi havia cap altre representant de la professió de George, disseny d’escenaris de televisió, la qual cosa estava molt bé, perquè volia oblidar-se de la feina. Li agradava la seva feina; de fet, en aquesta època, per primer cop en la història de la humanitat, ningú no treballava en coses que no fossin del seu gust. Però a George li agradava tancar mentalment amb clau les portes de l’estudi quan plegava.

Finalment atrapà Rupert a la cuina quan estava fent experiments amb les begudes. Potser era una llàstima fer-lo retornar a la terra quan tenia una mirada tan llunyana, però George podia ser despietat en cas necessari.

—Escolta, Rupert —digué, seient en la taula més propera—, em fa l’efecte que ens deus una explicació.

—Mmh —digué Rupert pensativament mentre es passava la llengua per l’interior de la boca—. Hi ha un pèl massa de ginebra, em sembla.

—No t’escaquegis, i no facis veure que ja no estàs sobri, perquè sé perfectament bé que ho estàs. D’on ve el teu amic Gran Senyor. I què hi fa aquí?

—No t’ho havia dit? —digué Rupert—. Em pensava que ho havia explicat a tothom. No devies ser-hi… És clar, estàveu amagats a la biblioteca. —Féu una rialleta que George trobà ofensiva—. És la biblioteca, saps?, el que ha portat en Rashy.

—Que curiós!

—Per què?

George va fer una pausa i s’adonà que necessitaria tacte. Rupert estava molt orgullós de la seva col·lecció particular.

—Eehh… Bé, si tens en compte tot el que els Grans Senyors saben sobre ciència, mai no m’hauria pensat que s’interessarien pels fenòmens parapsicològics i aquesta mena de bestieses.

—Bestieses o no —replicà Rupert— estan interessats en la psicologia humana, i tinc alguns llibres que els poden ensenyar molt. Abans de traslladar-me aquí, un Auxiliar Sots-Gran Senyor, o un Gran Sots-senyor, va posar-se en contacte amb mi i em va demanar si podia deixar-li uns cinquanta volums dels més rars. Sembla que un dels encarregats de la biblioteca dels Museu Britànic l’havia adreçat a mi. Ja pots imaginar-te què vaig dir.

—No puc.

—Bé, vaig respondre molt educadament que m’havia costat vint anys reunir la meva biblioteca. Estaria encantat que estudiessin els meus llibres, però ja podien pujar-hi de peus que els haurien de llegir aquí. I en Rashy va venir i ha estat absorbint uns vint volums per dia, m’agradaria saber què en treu.

George medità sobre això i s’encongí d’espatlles, fastiguejat.

—Francament, la meva opinió dels Grans Senyors està baixant. Em pensava que tenien millors maneres de perdre el seu temps.

—Ets un materialista incorregible, oi? Em sembla que la Jean no hi estarà gens d’acord, però fins i tot té sentit per al teu punt de vista tan pragmàtic. Ben segur que s’han d’estudiar les supersticions de qualsevol raça primitiva amb la qual es tracti!

—Suposo que sí —respongué George, poc convençut.

Començava a trobar la taula dura, de manera que s’alçà. Rupert havia mesclat les begudes al seu gust i tornava amb els seus convidats. Ja podien sentir-se veus queixoses que reclamaven la seva presència.

—Ep! —protestà George—, abans que desapareguis, una altra pregunta. Com has aconseguit aquella mena de televisió de dues direccions amb la qual has intentat espantar-nos?

—Regatejant una mica. Vaig suggerir com seria d’útil per a una feina com la meva, i en Rashy va transmetre el suggeriment a les instàncies adequades.

—Perdona’m que sigui tan espès, però de què fas ara? Suposo que deu tenir alguna cosa a veure amb els animals, oi?

—Això mateix. Sóc un superveterinari. La meva zona cobreix uns deu mil quilòmetres quadrats de selva, i com que els pacients no volen venir, he de buscar-los.

—Una bona feinada.

—Oh, evidentment no és pràctic preocupar-se per les bestioletes; només lleons, elefants, rinoceronts, i coses així. Cada matí m’assec al davant de la pantalla i patrullo pel camp. Quan trobo algú que té problemes, pujo en el meu volador i espero que la meva actitud com a metge tingui èxit. De vegades es posa pelut. Amb els lleons i bèsties així és fàcil, però intentar posar una injecció a un rinoceront des de l’aire amb un dard anestèsic és una feinada.

—RUPERT! —cridà algú des de l’habitació del costat.

—Mira què has fet! M’has fet oblidar-me dels meus convidats. Té, agafa la safata. Aquests són els que porten vermut; no vull que es confonguin.

Poc abans de la posta George va trobar el camí cap al terrat. Per una sèrie d’excel·lents raons tenia un lleuger mal de cap, i volia fugir del soroll i la confusió que regnava a baix. Jean, que era molt millor ballarina que ell, encara s’ho passava d’allò més bé, i no volia marxar. Això va molestar George, que començava a sentir-se alcohòlicament afectuós i encès, i decidí anar a escampar la boira sol sota els estels.

Per arribar al terrat s’havia d’agafar l’ascensor fins al primer pis i aleshores pujar l’escala de cargol que s’enroscava al voltant de l’entrada d’aire de la planta d’aire condicionat. A través d’una escotilla s’arribava a l’ample terrat. El volador de Rupert estava aparcat en un extrem; l’àrea central era un jardí —que ja començava a mostrar senyals de tornar-se selvàtic— la resta era simplement una plataforma d’observació amb unes quantes gandules instal·lades. George va deixar-se caure en una d’aquestes gandules i observà els seus entorns amb mirada imperial. Se sentia força senyor de tot allò que veia.

Per a dir-ho suaument, la vista no estava malament del tot.

Havien construït la casa de Rupert sobre el límit d’una conca, la qual descendia en un pendent suau cap a l’est i acabava en les maresmes i els llacs a cinc quilòmetres de distància. Cap a l’oest, el terreny era pla, i la jungla arribava gairebé fins a la porta del darrere de Rupert. Però més enllà de la jungla, a una distància que devia ser com a mínim de cinquanta quilòmetres, una carena de muntanyes corria com una gran mural a cap al nord i el sud fins a perdre’s de vista. Els cims tenien clapes de neu, i els núvols que hi havia a sobre semblaven de foc en arribar el sol als seus últims minuts del viatge diari. Mentre mirava aquelles muralles remotes, George s’asserenà de cop.

Les estrelles que aparegueren amb una pressa tan impúdica després que el sol s’hagués post li eren completament estranyes. Va cercar la Creu del Sud, però sense èxit. Tot i que sabia poc d’astronomia i tan sols podia reconèixer unes quantes constel·lacions, l’absència d’amics familiars era pertorbadora. També ho eren els sons que arribaven procedents de la selva, massa a prop per al seu gust. «Ja tinc prou aire fresc —va pensar George—. Tornaré a la festa abans que un vampir o alguna cosa igualment agradable voli fins aquí per investigar».

Tot just tornava quan aparegué un altre convidat per la portella, s’havia fet tan fosc que George no podia veure qui era, i va dir:

—Què fem? També en teniu prou?

L’invisible company va posar-se a riure.

—En Rupert ha començat a passar unes quantes pel·lícules seves. Ja les he vistes totes.

—Agafeu una cigarreta —digué George.

—Gràcies.

Amb la llum de l’encenedor —a George li agradaven aquestes antiguitats— va poder reconèixer l’altre convidat, un jove negre sorprenentment atractiu, el nom del qual havia oblidat immediatament després que l’hi haguessin dit, com els de les altres vint persones que eren a la festa i que no coneixia de res. Tot i així, li sonava, i de cop i volta George va caure-hi.

—Em sembla que no ens han presentat —digué—, però ¿no sou vós el nou cunyat d’en Rupert?

—Sí. Sóc Jan Rodricks. Tothom diu que la Maia i jo ens assemblem.

George no sabia si donar el seu condol a Jan pel parent acabat d’adquirir. Va decidir deixar que el pobre xicot ho descobrís sol; al capdavall, potser sí que en Rupert se centraria aquesta vegada.

—Sóc George Greggson. És la primera vegada que aneu a una de les famoses festes d’en Rupert?

—Sí. Realment es coneix molta gent nova així.

—I no tan sols humans —afegí George—. És la primera oportunitat que he tingut de conèixer un Gran Senyor en societat.

L’altre dubtà un moment abans de respondre, i George es preguntà quin punt dèbil havia tocat. Però la resposta no va revelar res.

—Jo mai no n’havia vist cap, tampoc…, excepte en la televisió, és clar.

Aquí la conversa va decandir, i al cap d’un moment George va adonar-se que Jan volia estar sol. Li estava agafant fred, a més, i s’acomiadà per retornar a la festa.

La jungla estava en calma ara: quan Jan es repenjà sobre la paret corbada de l’entrada d’aire, l’únic so que podia sentir era el dèbil murmuri de la casa en respirar amb els seus pulmons mecànics. Va sentir-se molt sol, precisament tal com volia. També se sentia molt frustrat…, i això era una cosa que no volia en absolut.





8


No hi ha cap utopia que pugui satisfer tothom i per sempre. En millorar les condicions materials, els homes alcen la vista i no s’acontenten amb uns poders i possessions que temps enrere haurien estat més enllà de tots els seus somnis. I fins i tot quan el món extern ha proporcionat tot allò de què és capaç, encara queda la introspecció en la ment i els anhels del cor.

Jan Rodricks, tot i que rares vegades apreciava la seva sort, encara hauria estat més malament en una època anterior. Un segle abans, el seu color hauria estat un obstacle enorme, potser fins i tot impossible de superar. Ara no tenia cap importància. La reacció inevitable que havia donat un lleuger sentit de superioritat als negres al començament del segle vint-i-u havia passat. El mot «negre» ja no tenia cap connotació i tothom feia servir la paraula sense cap mena de sentiment de tabú o vergonya. No tenia més contingut emocional que paraules com republicà o metodista, conservador o liberal.

El pare de Jan havia estat un escocès encisador però força inepte que s’havia guanyat una forta reputació com a prestidigitador. La seva prematura mort als quaranta anys havia estat avançada per l’excessiu consum del producte més famós del seu país. Tot i que Jan mai no havia vist el seu pare borratxo, no estava segur que mai l’hagués vist serè.

La senyora Rodricks, encara molt plena de vida, era professora de teoria avançada de probabilitat a la universitat d’Edinburgh. Era típic de l’extrema mobilitat de l’home del segle XXI que la senyora Rodricks, que era negra com el sutge, hagués nascut a Escòcia, mentre que el seu marit, expatriat i ros, havia passat la major part de la seva vida a Haití. Maia i Jan mai no havien tingut una única casa, sinó que havien oscil·lat entre les famílies dels seus pares com dues petites llançadores. El tractament havia estat divertit, però no havia ajudat a corregir la inestabilitat heretada del pare.

Amb vint-i-set anys, a Jan encara li quedaven uns quants anys d’universitat abans que li calgués pensar seriosament sobre el seu futur. S’havia tret la llicenciatura sense cap problema, seguint un programa que, un segle abans, hauria semblat molt estrany. Les matèries principals havien estat matemàtiques i física, però com a secundàries havia agafat filosofia i apreciació musical. Fins i tot per als alts nivells de l’època, era un pianista amateur de primera classe.

Al cap de tres anys es doctoraria en física aplicada, amb astronomia com a segona matèria. Això li portaria molta feina, però Jan més s’ho estimava. Estudiava en el que potser era el centre d’educació superior millor situat del món, la Universitat de Ciutat del Cap, al peu de la Table Mountain.

No tenia preocupacions materials, però estava descontent i no veia cap remei a la seva situació. Per a empitjorar les coses, la felicitat de Maia —tot i que no l’envejava— havia posat de relleu la causa principal dels seus problemes.

Perquè Jan encara sofria la il·lusió romàntica —la causa de tantes dissorts i de tanta poesia— que cada home només té un veritable amor en la seva vida. A una edat inusualment avançada, s’havia enamorat per primer cop, i havia estat d’una dama més famosa per la seva bellesa que per la seva constància. Rosita Tsien afirmava, amb tota la raó, que per les seves venes corria la sang dels emperadors Manxú. Encara tenia molts súbdits, incloent gran part de la Facultat de Ciències del Cap. La delicada bellesa de Rosita Tsien, semblant a una flor, li havia robat el cor, i l’afer havia anat prou lluny perquè la fi fos encara més mortificant. No se li acudia què era el que havia fallat…

Ho superaria, és clar. D’altres homes havien sobreviscut a catàstrofes similars sense oferir danys irreparables, fins i tot havien arribat a un punt en què podien dir: «No pot ser que m’ho hagués pres seriosament, amb una dona com aquella!». Però una imparcialitat així encara apareixia molt lluny en el futur, i Jan estava fastiguejat de la vida.

El seu altre mal tenia un remei menys fàcil, ja que concernia el xoc dels Grans Senyors amb les seves pròpies ambicions. Jan no era tan sols un romàntic del cor, sinó també de la ment. Com molts altres joves des que la conquesta de l’aire havia estat una certesa, ell havia deixat que els seus somnis i la seva imaginació naveguessin pels mars inexplorats de l’espai.

Un segle abans, l’home havia posat el peu sobre l’escala que els podia dur a les estrelles. En aquell precís moment —podia ser una coincidència?— li havien tancat als nassos la porta dels planetes. Els Grans Senyors havien imposat poques prohibicions reals sobre les activitats humanes (la de la guerra havia estat potser l’excepció principal), però la recerca sobre navegació espacial pràcticament havia desaparegut. El desafiament que presentava la ciència dels Grans Senyors era massa gran. De moment, si més no, l’home havia perdut l’esma i s’havia girat cap a altres camps. No tenia sentit desenvolupar coets quan els Grans Senyors tenien sistemes de propulsió infinitament superiors, basats en principis dels quals no havien dit res.

Uns quants centenars d’homes havien visitat la Lluna, amb l’objectiu d’establir un observatori. Havien viatjat com a passatgers en una petita nau cedida pels Grans Senyors… i impulsada per coets. Era obvi que es podia treure poc de l’estudi d’aquest vehicle primitiu, encara que els propietaris el deixessin als inquisitius científics terrestres sense cap mena de reserva.

Així, doncs, l’home encara era presoner del seu propi planeta. Era un planeta molt més just, però molt més petit, que un segle abans. Quan els Grans Senyors aboliren la guerra i la fam i les malalties, també van abolir l’aventura.

La lluna, alçant-se, començava a pintar el cel de llevant amb una lluentor lletosa i pàl·lida. Jan sabia que allà dalt hi havia la base principal dels Grans Senyors, sobre els terraplens de Plató. Tot i que les naus de càrrega devien haver estat arribant i marxant durant més de setanta anys, no fou fins a l’època de Jan que es deixà de banda tota mena d’encobriment i començaren a fer les seves sortides a la vista de la Terra. A través del telescopi de cinc-cents centímetres es podien veure clarament les ombres de les grans naus quan el sol del matí o de la tarda les projectava sobre extensions de molts quilòmetres de superfície lunar. Com que tot el que feien els Grans Senyors era d’un interès immens per a la humanitat, es va mantenir una acurada vigilància de les seves anades i vingudes, i l’esquema del seu comportament (però no el motiu) començava a fer-se clar. Una d’aquelles grans ombres havia desaparegut poques hores abans. Jan sabia que això volia dir que en algun lloc al voltant de la Lluna, una nau dels Grans Senyors es mantenia en l’espai per dur a terme les operacions de rutina necessàries abans de començar el seu viatge cap a la seva llar, distant i desconeguda.

Mai no havia vist cap d’aquelles naus que retornaven llançar-se cap a les estrelles. Si les condicions eren bones, l’observació era possible des de mig món, però Jan no havia tingut sort. Mai no es podia dir quan seria l’enlairament… i els Grans Senyors no ho anunciaven en els diaris. Va decidir esperar deu minuts més, i aleshores tornar a la festa.

Què era allò? Només un meteorit que lliscava sobre Eridanus. Jan va relaxar-se, descobrí que la seva cigarreta s’havia apagat i n’encengué una altra.

Estava a mig fumar-se-la quan, a mig milió de quilòmetres de distància, l’Impulsor Espacial va entrar en funcionament. Des del cor de la lluminositat que emetia la Lluna una espurna minúscula començà a enfilar-se cap al zenit. Al principi, el seu moviment era tan lent que amb prou feines es podia percebre, però guanyava velocitat segon a segon. En enfilar-se, la seva lluentor augmentava, i aleshores, de sobte, desaparegué de la vista. Un moment després tornà a reaparèixer guanyant velocitat i lluentor. Creixent i minvant amb un ritme peculiar, ascendia per l’espai mentre augmentava contínuament la seva velocitat, i dibuixava una línia fluctuant entre les estrelles. Fins i tot si un no coneixia la distància real, la impressió de velocitat tallava l’alè: quan un sabia que la nau que salpava era més enllà de la Lluna, li venien rodaments de cap en pensar en les velocitats i l’energia implicades en l’operació.

El que Jan veia ara era un subproducte sense importància d’aquelles energies. La nau mateixa era invisible, molt per endavant d’aquella llum que ascendia. De la mateixa manera que un avió a reacció, volant a molta alçada, deixa un rastre de vapor al darrere, la nau dels Grans Senyors deixava el seu solc. La teoria generalment acceptada —i hi havia pocs dubtes sobre la seva veracitat— era que les immenses acceleracions de l’Impulsor Espacial creaven una distorsió local de l’espai. El que Jan estava veient era ni més ni menys que la llum d’estrelles distants, recollida i enfocada sobre el seu ull en els punts del rastre de la nau en què es donaven condicions favorables per a aquest fenomen. Era la prova visible de la relativitat: la curvatura de la llum davant la presència d’un camp gravitacional colossal.

Ara, la fi d’aquella vasta lent, amb forma de llapis, semblava moure’s amb menys velocitat, però això era únicament a causa de la perspectiva. En realitat, la nau encara guanyava velocitat; tan sols el camí semblava escurçar-se mentre la nau es llançava cap a les estrelles. Jan sabia que devia haver-hi molts telescopis seguint-la, ja que els científics de la Terra intentaven desvelar els secrets de l’Impulsor. S’havien publicat dotzenes d’escrits sobre el tema: sens dubte els Grans Senyors els havien llegit amb el major interès.

La llum fantasmal començava a difuminar-se. Ara era una línia minvant, que apuntava al cor de la constel·lació de Carina, com Jan sabia que ho faria. La llar dels Grans Senyors estava en algun lloc de per allà, però podia girar al voltant de qualsevol del miler d’estrelles d’aquell sector de l’espai. No hi havia possibilitat de dir-ne la distància del Sistema Solar.

S’havia acabat. Tot i que la nau amb prou feines havia començat el seu viatge, no hi havia res més que els ulls humans poguessin veure. Però en la ment de Jan encara cremava el record d’aquell rastre brillant, una balisa que mai no s’apagaria mentre tingués ambicions i anhels.

La festa s’havia acabat. Gairebé tots els convidats s’havien tornat a enfilar al cel i ara s’escampaven pels quatre racons del món. Hi havia, però, unes quantes excepcions.

Una era Norman Dodsworth, el poeta, que havia agafat una borratxera molt desagradable, però que havia tingut prou seny per perdre’s ell sol abans que calgués recórrer a la violència. L’havien dipositat, amb no massa delicadesa, sobre la gespa, on s’esperava que una hiena el despertés violentament. En conseqüència, a efectes pràctics el podien considerar absent.

Els altres convidats que quedaven eren George i Jean. Això no havia estat idea de George de cap de les maneres: ell volia marxar a casa. No li semblava bé l’amistat que hi havia entre Rupert i Jean, però no era per la raó normal. George s’enorgullia de ser una persona pràctica i assenyada, i considerava que l’interès que unia Jean i Rupert era no tan sols infantil, sinó un punt més que morbós. Que encara hi hagués qui creia en el supranormal era una cosa que li semblava extraordinària, i trobar-hi Rashaverak havia sacsejat la seva fe en els Grans Senyors.

Ara feia obvi que Rupert havia estat planejant alguna sorpresa, probablement amb la connivència de Jean. George es resignà amb pessimisme a qualsevol mena de bestiesa que pogués venir.

—He provat tota mena de coses abans de decidir-me per això —digué Rupert amb orgull—. El gran problema és reduir la fricció per obtenir una llibertat total de moviment. La vella taula encerada i el got cap per avall no estan malament, però fa segles que es fa servir i estava segur que la ciència moderna podia trobar-hi una solució millor. I aquí teniu el resultat. Acosteu les cadires… Estàs segur que no vols apuntar-t’hi, Rashy?

El Gran Senyor va semblar que dubtava durant una fracció de segon. Aleshores sacseja el seu cap. (Havien après aquest hàbit a la Terra?, és preguntà George).

—No, gràcies —replicà—. M’estimaria més observar. En una altra ocasió, si de cas.

—Molt bé, tenim prou temps perquè canviïs de pensament.

«Prou temps?», va pensar George, mirant amb pessimisme el seu rellotge.

Rupert havia menat els seus amics al voltant d’una taula petita però massissa, de forma perfectament circular. Tenia una coberta plana de plàstic i va alçar-la per revelar una mar lluent de boles metàl·liques, com les dels coixinets. El rebordó de la taula, lleugerament elevat, impedia que s’escapessin. George no podia ni imaginar per a què servien. Els centenars de punts de reflexió de la llum formaven una trama fascinant i hipnòtica, i va sentir com començaven a venir-li rodaments de cap.

Quan acostaren les cadires, Rupert posà la mà sota la taula, en tragué un disc d’uns deu centímetres de diàmetre i el posà sobre les boles de coixinets.

—Això mateix —digué—. Es posen els dits sobre això, i es mou sense cap resistència.

George contemplà l’artefacte amb profunda desconfiança. Va adonar-se que les lletres de l’alfabet estaven disposades a intervals regulars —tot i que no estaven ordenades de cap manera en concret— al voltant de la circumferència de la taula. A més, hi havia els números de l’u al nou, escampats a l’atzar entre les lletres, i dues targetes que tenien escrits els mots «Sí» i «No». Aquestes targes estaven en extrems oposats de la taula.

—Trobo que tot això és una ensarronada —mormolà—. Em sorprèn que hi hagi ningú que s’ho prengui seriosament en aquesta època.

Va sentir-se una mica millor després de deixar anar aquesta dèbil protesta, que anava destinada tant a Jean com a Rupert. Rupert deia que no tenia res més que un interès objectiu i científic en aquests fenòmens. Tenia una mentalitat oberta, però no era crèdul. Jean, per altra part… Bé, a George de vegades li preocupava. Semblava pensar que realment hi havia alguna cosa en tot això de la telepatia i la clarividència.

Fins després de fer l’observació no s’adonà que també implicava una crítica de Rashaverak. Va mirar-lo nerviosament, però el Gran Senyor no mostrava cap reacció. La qual cosa, és clar, no provava res.

Tothom havia ocupat el seu lloc. En el sentit de les agulles del rellotge, al voltant de la taula hi havia Rupert, Maia, Jan, Jean, George i Benny Shoenberger. Ruth Shoenberger seia fora del cercle amb un bloc de notes. Aparentment tenia alguna objecció a prendre part en l’afer, la qual cosa havia provocat uns comentaris sarcàstics de Benny sobre la gent que encara es prenia el Talmud seriosament. Tot i així, semblava perfectament disposada a prendre nota de tot.

—Ara escolteu-me —començà Rupert—: per al bé dels escèptics com ara en George, posem les coses clares. Hi hagi alguna cosa supranormal en això o no, funciona. Personalment, penso que hi ha una explicació purament mecànica. Quart posem les mans sobre el disc, tot i que intentem evitar d’influir en els seus moviments, el nostre subconscient comença a fer jugadetes. He analitzat un munt d’aquestes sessions d’espiritisme, i mai no he obtingut respostes que algú dels que hi havia al voltant de la taula no hagués pogut conèixer o endevinar…, tot i que de vegades no n’eren conscients. Però voldria dur a terme l’experiment en aquestes… eh… circumstàncies peculiars.

La Circumstància Peculiar els observava asseguda en silenci, però sens dubte no amb indiferència. George va preguntar-se què devia pensar Rashaverak d’aquestes pallassades. ¿Eren les seves reaccions les mateixes que les d’un antropòleg observant algun ritus religiós primitiu? Tot el muntatge era prou fantàstic, i George mai no s’havia sentit tan ximple en tota la seva vida.

Si els altres se sentien igualment ximples, amagaven les seves emocions. Únicament Jean tenia la cara encesa i semblava agitada, però això podia ser degut a les begudes.

—Tots a punt? —preguntà Rupert—. Molt bé. —Va fer una pausa impressionant; aleshores, sense dirigir-se a ningú en particular, va dir—: Hi ha algú?

George va notar com el disc que hi havia sota els seus dits tremolava lleugerament. Això no era sorprenent, tenint en compte la pressió que hi exercien les sis persones del cercle. Lliscà per la superfície descrivint un petit vuit i tornà a aturar-se al mig.

—Hi ha algú? —repetí Rupert.

En un to de veu més conversacional, afegí:

—Normalment triga deu minuts o un quart d’hora a començar. Però de vegades…

—Xst! —féu Jean.

El disc s’estava movent. Va començar a oscil·lar en un arc ample entre les targetes marcades «Sí» i «No». Amb algunes dificultats, George va ofegar una rialleta. Què demostraria, es preguntava, si la resposta era «No»? Va recordar-se d’aquell vell acudit sobre els negres: «aquí només hi som els pollastres, Massa…».

Però la resposta fou Sí. El disc retornà ràpidament al centre de la taula. Semblava que ara estigués viu, esperant la pròxima pregunta. A pesar d’ell mateix, George començà a sentir-se impressionat.

—Qui ets? —va preguntar Rupert.

No hi havia cap mena de vacil·lació ara, mentre es lletrejaven els mots. El disc es llançava d’una banda a l’altra de la taula com un ésser amb sentits, movent-se tan de pressa, que a George de vegades li costava mantenir-hi el contacte. Podia jurar que no estava contribuint al seu moviment. Donant un ràpid cop d’ull al voltant de la taula, no va poder veure res sospitós en les cares dels seus amics. Semblaven tan absorts, i expectants, com ell mateix.

Josoctots, formà el disc, i tornà al seu punt d’equilibri.

—«Jo sóc tots» —repetí Rupert—. Això és una resposta típica. Evasiva, però estimulant. Probablement vol dir que aquí no hi ha altra cosa excepte les nostres ments combinades.

Va fer una pausa momentània, estava pensant la pregunta següent. Aleshores es tornà a adreçar a l’aire:

—Tens un missatge per a algú d’aquí?

No, replicà el disc immediatament.

Rupert va mirar al voltant de la taula.

—És cosa nostra. De vegades dóna informació voluntàriament, però em sembla que aquesta vegada haurem de fer preguntes concretes. Algú vol començar?

—Plourà demà? —digué George fent broma.

Immediatament el disc comença a oscil·lar entre el «Sí» i el «No».

—Això és una bestiesa —criticà Rupert—. Per força ha de ploure en algun lloc, i no plourà en algun altre. No feu preguntes que tinguin respostes ambigües.

George va fer veure que estava adequadament penedit. Deixà que algú altre fes la pregunta següent:

—Quin és el meu color preferit? —preguntà Maia.

Blau, fou la immediata resposta.

—És veritat.

—Però no prova res, com a mínim hi ha tres persones aquí que ho saben —observà George.

—Quin és el color preferit de la Ruth? —preguntà Benny.

«Vermell».

L’anotadora alçà la vista del bloc.

—Sí, és aquest. Però en Benny ho sap, i ell és en el cercle.

—No ho sabia —respongué Benny.

—Doncs ja seria hora que ho sabessis! T’ho he dit una pila de vegades.

—Memòria subconscient —murmurà Rupert—. Això passa sovint. Però ¿seria possible obtenir algunes preguntes més intel·ligents, si us plau? Ara que això ha començat tan bé, no vull que se’n vagi tot a rodar.

Curiosament, la trivialitat del fenomen començava a impressionar George. Estava segur que no hi havia cap raó supranormal; tal com Rupert havia dit, el disc tan sols responia als seus moviments musculars inconscients. Però aquest fet, per si sol, era sorprenent i impressionant: mai no hauria cregut que es poguessin obtenir unes respostes tan ràpides i precises. Un cop va intentar veure si podia influir sobre el taulell fent-li escriure el seu nom. Va aconseguir la «G», però això fou tot; la resta no tenia sentit. Va decidir que era virtualment impossible que una sola persona en prengués el control sense que les altres se n’adonessin.

Al cap de mitja hora, Ruth havia anotat més d’una dotzena de missatges, alguns de força llargs. Hi havia ocasionals faltes d’ortografia i algunes curiositats gramaticals, però eren poques. Fos quina fos l’explicació, George ara estava convençut que no contribuïa conscientment als resultats. Diverses vegades, mentre el disc formava una paraula, ell havia anticipat la següent, i així havia previst el significat del missatge. I cada vegada el disc havia anat en una direcció inesperada i havia format una cosa completament diferent. De vegades, com que no hi havia cap pausa entre el final d’una paraula i el començament de la següent, el missatge no tenia cap significat fins que estava complet i Ruth el tornava a llegir.

Tota l’experiència va donar a George l’estranya sensació d’estar en contacte amb una ment independent que tenia una determinació pròpia. I, tot i així, no hi havia ni una prova concloent en cap sentit. Les respostes eren tan trivials, tan ambigües… Per exemple, què se’n podia treure de:


Cregueuenlhomelanaturaesambvosaltres

Però de vegades hi havia suggestions de veritats profundes, fins i tot torbadores:


Recordeulhomenoestasolvoralhomehihaelspaisosdaltres

Això ho sabia tothom, és clar… Però es podia estar segur que el missatge es referia únicament als Grans Senyors?

A George li estava agafant molta son. Ja era hora, pensava endormiscat, que comencessin a passar cap a casa. Tot això era molt curiós, però no portava enlloc, i començava a fer-se pesat. Donà un cop d’ull al voltant de la taula. Benny semblava estar com ell, Maia i Rupert tenien els ulls una mica vidriosos i Jean… Bé, s’ho havia estat prenent tot massa seriosament tota l’estona. L’expressió de la seva cara preocupava George: era gairebé com si tingués por de parar i, alhora, por de continuar.

Només quedava Jan. George va preguntar-se què devia pensar de les excentricitats del seu cunyat. El jove enginyer no havia fet cap pregunta, no havia mostrat cap mena de sorpresa davant cap de les respostes. Semblava que estigués estudiant el moviment del disc com si fos un fenomen científic qualsevol.

Rupert sortí de la letargia en què semblava haver caigut.

—Fem una altra pregunta —digué— i pleguem. Què et sembla, Jan? No has preguntat res.

Sorprenentment, Jan no dubtà ni un instant. Era com si hagués triat la seva pregunta abans i hagués estat esperant l’oportunitat. Va llançar una mirada a la mola impressionant de Rashaverak, i aleshores preguntà amb veu clara i ferma:

—Quina estrella és el sol dels Grans Senyors?

Rupert amollà un xiulet de sorpresa. Maia i Benny no reaccionaren en absolut. Jean havia tancat els ulls i semblava que dormia. Rashaverak s’havia inclinat endavant per mirar el cercle per sobre l’esquena de Rupert.

I el disc començà a moure’s.

Quan va tornar a aturar-se hi hagué una breu pausa: aleshores Ruth preguntà, amb veu intrigada:

—Què vol dir «NGS 549672»?

No va obtenir cap resposta, perquè en el mateix instant George exclamà amb ànsia:

—Ajuda’m amb la Jean. Em sembla que s’ha desmaiat.





9


—Aquest home, en Boyce —digué Karellen—. Dona-me’n tota la informació.

El Supervisor no va utilitzar aquestes paraules, és clar, i les idees que expressà eren molt més subtils. Un oient humà hauria sentit un so breu i ràpidament modulat, no gaire diferent del que fa un emissor de Morse d’alta velocitat. Tot i que s’havien enregistrat moltes mostres de la llengua dels Grans Senyors, totes desafiaven l’anàlisi a causa de la seva extrema complexitat. La velocitat de transmissió assegurava que cap intèrpret, fins i tot si hagués dominat els elements de la llengua, pogués seguir una conversa normal dels Grans Senyors.

El Supervisor per a la Terra estava d’esquena a Rashaverak, observant el golf multicolor del Gran Canyon. A deu quilòmetres, amb prou feines velades per la distància, les parets en forma de terrasses rebien tota la força del sol. A centenars de metres més avall de la falda en ombres sobre la qual estava Karellen, una caravana de mules baixava fent ziga-zagues cap a les fondalades de la vall. Era estrany, va pensar Karellen, que tants humans encara aprofitessin qualsevol oportunitat per a desenvolupar un comportament primitiu. Podien arribar al fons de la gorja en una fracció del temps, i amb molta més comoditat, si volien. Però s’estimaven més que els sacsegessin per camins que possiblement eren tan insegurs com semblaven.

Karellen féu un moviment imperceptible amb la mà. El gran panorama desaparegué de la vista i deixà un buit obscur d’una profunditat indeterminable. Les realitats de la seva oficina i del seu càrrec tornaren a envoltar-lo.

—Rupert Boyce és un personatge prou curiós —respongué Rashaverak—. Professionalment està encarregat de la protecció d’animals en una secció important de la Reserva Africana Principal. És força eficient, i mostra interès per la seva feina. Com que ha de vigilar uns quants milers de quilòmetres quadrats, té un dels quinze visors panoràmics que fins ara hem deixat de préstec… amb les precaucions usuals, és clar, l’aparell és, incidentalment, l’únic amb capacitat completa de projecció. Va donar bones raons per a obtenir-lo així, de manera que l’hi vam atorgar.

—Quins eren els seus arguments?

—Volia aparèixer davant diversos animals salvatges perquè s’acostumessin a veure’l, i no l’ataquessin quan estigués present físicament. La teoria li ha funcionat prou bé amb els animals que es basen més en la vista que en l’olfacte…, però probablement acabarà fent-se matar. I, és clar, hi havia una altra raó per a deixar-li tenir l’aparell.

—El feia més cooperatiu?

—Exactament. Originàriament, vaig establir contacte amb ell perquè té una de les millors biblioteques del món de llibres sobre parapsicologia i temes afins. Molt educadament però amb fermesa, va refusar deixar-nos-en cap, de manera que no podia fer altra cosa sinó anar-lo a veure. Ja he llegit cap a la meitat de la seva biblioteca. Ha estat una prova dura.

—M’ho puc ben creure —digué Karellen secament—. Has descobert alguna cosa entre tota la palla?

—Sí; onze casos clars de Ruptura Parcial, i vint-i-set de probables. El material és tan selectiu, però, que no pot ser utilitzat com a sondeig. I els casos veritables estan completament confosos amb misticisme…, potser l’aberració principal de la ment humana.

—I quina actitud té en Boyce envers tot això?

—Vol fer veure que és un home de mentalitat oberta i escèptic, però està clar que mai no hi hauria dedicat tant de temps de la seva vida ni tant d’esforç si no hagués tingut alguna fe subconscient. Vaig fer-li veure això i va admetre que probablement jo tenia raó. Ell voldria trobar alguna prova concloent. Per això sempre està realitzant aquests experiments, tot i que fa veure que només són jocs.

—¿Estàs segur que no sospita que el teu interès és alguna cosa més que acadèmic?

—Completament. En molts aspectes, Boyce és remarcablement obtús i simple. Això fa que els seus intents d’investigació en aquest camp, precisament en aquest, siguin patètics. No cal emprendre cap acció especial en relació a ell.

—D’acord. I què hi ha de la noia que va desmaiar-se?

—Aquesta és el més interessant de tot l’afer. Jean Morrel fou, gairebé segur, el canal a través del qual va arribar la informació. Però té vint-i-sis anys: massa gran per a ser un Primer Contacte ella mateixa, tenint en compte tota la nostra experiència prèvia. En conseqüència, ha de ser algú estretament unit a ella. La conclusió és òbvia. No deurem haver d’esperar gaires anys més. Hem de transferir-la a la Categoria Púrpura: ella pot ser l’ésser humà viu més important.

—Ho faré. I què hi ha del jove que va fer la pregunta? Fou una curiositat casual, o tenia algun altre motiu?

—Estava allà per atzar: la seva germana acabava de casar-se amb en Rupert Boyce. No coneixia cap dels altres convidats. Estic segur que la pregunta no fou premeditada, estava inspirada per les condicions inusuals… i possiblement per la meva presència. Donats aquests factors, no és sorprenent que actués de la manera que ho va fer. El seu interès principal és l’astronàutica: és el secretari del grup de viatges espacials de la Universitat de Ciutat del Cap, i és obvi que vol dedicar-hi la vida.

—La seva carrera deurà ser interessant. Mentrestant, quines accions creus que emprendrà, i que farem amb ell?

—Sens dubte farà algunes comprovacions tan aviat com pugui. Però no té cap manera de demostrar l’exactitud de la seva informació, i a causa del seu origen peculiar és difícil que ho publiqui. Encara que ho publiqués, canviaria alguna cosa?

—Faré que s’avaluïn les dues situacions —replicà Karellen—. Tot i que és part de les nostres Directives no revelar la nostra base, no hi ha cap manera en què la informació pugui ser utilitzada en contra nostra.

—Estic d’acord. En Rodricks tindrà una informació que és de dubtosa exactitud, i que no té cap valor pràctic.

—Això sembla —digué Karellen—. Però val més no refiar-nos-en massa. Els éssers humans són remarcablement enginyosos, i tot sovint obstinats. Mai no és segur subvalorar-los, i serà interessant seguir la carrera del senyor Rodricks. He de pensar-hi amb més deteniment.

Rupert Boyce mai no va arribar al fons del tot de la qüestió. Quan els convidats hagueren marxat, amb força menys enrenou que de costum, havia retornat pensativament la taula al seu racó. La lleu boira alcohòlica impedia qualsevol anàlisi profunda del que havia passat, i fins i tot els fets mateixos començaven a tornar-se confosos. Tenia la vaga idea que havia passat alguna cosa d’una importància gran però que se li escapava, i va preguntar-se si devia discutir-ho amb Rashaverak. Va repensar-s’hi i decidí que podria ser una manca de tacte. Al capdavall, el seu cunyat havia ocasionat el problema, i Rupert se sentia vagament molest amb el jove Jan, però era culpa de Jan? Era culpa d’algú? Amb una punxada de culpabilitat, Rupert va recordar que era el seu experiment. Decidí, amb força èxit, oblidar tot l’afer.

Potser hauria fet alguna cosa si l’última pàgina de la llibreta de Ruth hagués estat trobada, però havia desaparegut enmig de la confusió. Jan sempre havia clamat que era innocent… i, bé, era difícil acusar Rashaverak. I ningú no podia recordar exactament què s’havia lletrejat, excepte que semblava no tenir sentit…

La persona més immediatament afectada havia estat George Greggson. Mai no podria oblidar el terror que va sentir quan Jean caigué com un sac en els seus braços. En aquell moment, el seu sobtat desempar va transformar-la d’una companya entretinguda en un objecte de tendresa i afecte. Les dones s’havien desmaiat —no sempre sense premeditació— des de temps immemorials, i els homes havien respost invariablement en la forma desitjada. El col·lapse de Jean era completament espontani, però no hauria pogut estar millor planejat. En aquell instant, com va adonar-se més tard, George arribà a una de les decisions més importants de la seva vida. Jean era definitivament la noia que importava, tot i les seves estranyes idees i els seus amics encara més estranys. No tenia cap intenció d’abandonar del tot Naomi, o Joy, o Elsa, o… com es deia? …Denise, però havia arribat l’hora d’una cosa més permanent. No dubtava que Jean estaria d’acord amb ell, perquè els sentiments d’ella havien estat ben clars des del principi.

Darrere la seva decisió hi havia un altre factor del qual no era conscient. L’experiència d’aquella nit havia debilitat el seu menyspreu i el seu escepticisme per les peculiars afeccions de Jean. Mai no ho reconeixeria, però era així, i això havia eliminat l’última barrera entre ells dos.

Va mirar Jean. Ajaguda, pàl·lida però força recuperada, sobre la butaca reclinable del volador. Sota d’ells hi havia la fosca i, a sobre, les estrelles, fossin on fossin, tant se n’hi donava. Això era cosa del robot que els guiava cap a casa i que els faria aterrar, segons deia el panell de control, al cap de cinquanta-set minuts.

Jean li somrigué i va deixar-se anar suaument de la mà d’ell.

—Deixa que em circuli bé la sang —demanà, fregant-se els dits—. A veure si em creus quan et dic que ja estic perfectament bé…

—Què creus que ha passat? Ben segur deus recordar alguna cosa?

—No; tot és una llacuna. Vaig sentir com Jan feia la pregunta… i aleshores tots estàveu fent escarafalls al voltant meu. Estic segura que era alguna mena de trànsit. Al capdavall…

Va fer una pausa, i decidí no dir-li a George que això li havia passat abans. Sabia què pensava ell d’aquestes qüestions, i no tenia cap intenció d’espantar-lo més…, o potser espantar-lo del tot i que fugís.

—Al capdavall… què?

—Oh, no res. No sé pas què deu haver pensat el Gran Senyor de tota la qüestió. Probablement li hem donat més material del que esperava.

Jean s’estremí lleument, i els seus ulls s’enterboliren.

—Els Grans Senyors em fan por, George. No vull dir que siguin dolents, ni cap ximpleria per l’estil. Estic segura que tenen bones intencions i que fan el que creuen que és millor per a nosaltres. Quins plans deuen tenir?

George canvià de posició, incòmode.

—Els homes s’han estat preguntant això des que ells van arribar a la Terra —digué—. Ens ho diran quan estiguem preparats… i, francament, no sóc tafaner. A més, tinc coses més importants de què preocupar-me.

Es girà cap a Jean i li agafà les mans.

—Què et sembla si demà anem als Arxius i signem un contracte per… diguem cinc anys?

Jean el mirà fixament i decidí que, en conjunt, li agradava el que veia.

—Que siguin deu —digué.

Jan va esperar el millor moment. No hi havia pressa, i volia pensar. Era gairebé com si li fes por fer cap comprovació, no fos cas que l’esperança fantàstica que guardava en la ment es destruís massa de pressa. Mentre no n’estigués segur, com a mínim podria somniar.

A més, per a emprendre qualsevol acció hauria de veure la bibliotecària de l’observatori. Ella el coneixia a ell i als seus interessos massa bé, i la seva demanda la intrigaria. Possiblement no hi faria res, però Jan estava decidit a no deixar res a l’atzar. Tindria una oportunitat millor una setmana més tard. Era massa cautelós, ja ho sabia, però això afegia un al·licient infantil a la tasca. A més, a Jan li feia tanta por el ridícul com qualsevol cosa que els Grans Senyors poguessin fer per posar-li la traveta. Si estava escombrant la sorra de la platja, com a mínim ningú no ho sabria.

Tenia una raó perfectament vàlida per a anar a Londres: tot estava previst des de feia setmanes. Tot i que era massa jove i que no tenia prou nivell per a ser un delegat, era un dels tres estudiants que havien aconseguit unir-se a la representació oficial de la reunió de la Unió Astronòmica Internacional. Hi havia llocs lliures, i semblava una llàstima no aprofitar l’oportunitat, perquè no havia estat a Londres des que era petit. Sabia que dels treballs presentats en la UAI, molt pocs tindrien el més mínim interès per a ell, fins i tot si podia entendre’ls. Com un delegat científic en qualsevol congrés científic, assistiria a les conferències que li semblessin interessants, i passaria la resta del temps xerrant amb els seus companys de vocació, o simplement fent turisme.

Londres havia canviat enormement en els últims cinquanta anys. Ara amb prou feines contenia dos milions de persones, i cent vegades més aquest nombre en màquines. Ja no era un gran port, perquè com que cada país produïa gairebé tot el que necessitava, tot l’esquema del comerç havia canviat. Hi havia certs productes que alguns països encara feien millor que els altres, però anaven directament per aire als seus destins. Les rutes del comerç, que una vegada havien convergit en els grans ports, i després en els encara més grans aeroports, ara s’havien dispersat en una xarxa intricada que cobria tot el món, sense cap nucli principal.

Però algunes coses no havien canviat. La ciutat encara era un centre d’administració, d’art, d’ensenyament. En aquests aspectes, cap de les capitals continentals no li era rival, ni tan sols París, tot i les afirmacions en sentit contrari. Un londinenc del segle anterior no hauria tingut gaire dificultats per a orientar-se, com a mínim en el centre de la ciutat. Hi havia ponts nous sobre el Tàmesi, però en els llocs d’abans. Les estacions de tren, immenses i llardoses, havien desaparegut, les havien desterrades als afores. Però el Parlament continuava igual; l’ull solitari de Nelson encara mirava Whitehall avall; la cúpula de Saint Paul encara s’alçava sobre Ludgate Hill, tot i que ara hi havia edificis més alts que desafiaven la seva preeminència.

I la guàrdia encara desfilava per davant del Palau de Buckingham.

Tot això, pensava Jan, podia esperar. Tenia vacances, i estava allotjat, amb els seus dos companys d’estudi, en una residència universitària. Bloomsbury tampoc no havia canviat en l’últim segle: encara era una illa d’hotels i pensions, tot i que ja no s’amuntegaven les unes sobre les altres, o formaven aquelles fileres, inacabables i idèntiques, de maons coberts de sutge.

No fou fins al segon dia del congrés que Jan tingué la seva oportunitat. Les conferències principals s’estaven donant en la gran sala d’actes del Centre Science, no gaire lluny del Concert Hal que havia fet tant per convertir Londres en la metròpoli musical del món. Jan volia sentir la primera conferència del dia, que, es rumorejava, demoliria completament la teoria actual de la formació dels planetes.

Potser ho va fer, però Jan no sabia gaire més quan va sortir, després d’un descans. Va baixar a consultar la guia, i buscà les sales que li interessaven.

Algun funcionari bromista havia posat la Royal Astronomic Society a l’última planta del gran edifici, un gest que els membres del Consell apreciaven, ja que els proporcionava una magnífica vista sobre el Tàmesi i sobre tota la part nord de la ciutat. No es veia ningú per allà, però Jan, agafant amb força la seva targeta d’identificació com si fos un passaport en cas que l’aturessin, no va tenir problemes per localitzar la biblioteca.

Va trigar gairebé una hora a trobar el que volia, i a aprendre a utilitzar els grans catàlegs d’estrelles, amb els seus milions d’entrades. Tremolava lleugerament quan s’acostava a la fi de la seva recerca, i va alegrar-se que no hi hagués ningú que pogués adonar-se del seu nerviosisme.

Va tornar a posar el catàleg entre els seus companys, i durant una bona estona va estar-se assegut, sense moure’s, mirant sense veure la paret de volums que tenia al davant. Després sortí lentament als passadissos quiets, passà per davant de l’oficina del secretari (hi havia algú allà, ara enfeinat desempaquetant llibres), i baixà les escales. Va evitar l’ascensor perquè volia sentir-se lliure i no pas encaixat. Hi havia una altra conferència que havia volgut sentir, però això ja no importava.

Les seves idees encara estaven confoses mentre es dirigia cap al mur de contenció i observava el Tàmesi dirigint-se sense pressa cap al mar. Era difícil per a algú amb la seva educació en la ciència ortodoxa acceptar la prova que ara li havia arribat a les mans. Mai no estaria segur de la seva veracitat, però la mera probabilitat era abassegadora. Mentre passejava pel costat del mur de contenció del riu, ordenà els fets un per un.

Fet u: ningú en la festa de Rupert no podia haver sabut que ell anava a fer aquella pregunta. No ho havia sabut ni ell mateix; havia estat una reacció espontània davant les circumstàncies. En conseqüència, ningú no podia haver preparat cap resposta, ni tampoc conèixer-la d’abans.

Fet dos: «NGS 549672» possiblement no significava res per a ningú excepte per a un astrònom. Tot i que el National Geographic Survey havia estat completat mig segle abans, només uns quants milers d’especialistes en coneixien l’existència. I traient-ne qualsevol número a l’atzar, ningú no podia haver dit en quin punt del cel estava aquella estrella en particular.

Però —i aquest era el Fet tres, que tot just acabava de descobrir— l’estrella petita i insignificant coneguda com NGS 549672 estava precisament en el lloc correcte. Era al cor de la constel·lació de Carina, al final d’aquell rastre lluent que el mateix Jan havia vist, tan poques nits abans, sortint del Sistema Solar i endinsant-se en l’espai.

Era una coincidència impossible. NGS 549672 havia de ser la llar dels Grans Senyors. Però acceptar el fet violava totes les estimades idees de Jan sobre el mètode científic. Molt bé: que les violés. Havia d’acceptar el fet que, d’alguna manera, el fantàstic experiment de Rupert havia obert una font de coneixement fins aquell moment ignorada.

Rashaverak? Aquesta semblava l’explicació més plausible. El Gran Senyor no havia estat en el cercle, però això era una qüestió menor. De totes passades, a Jan no li preocupaven els mecanismes de la parafísica: només li interessava fer-ne servir els resultats.

Se sabia molt poca cosa de la NGS 549672: no hi havia res que la distingís d’un milió d’estrelles com ella. Però el catàleg donava la seva magnitud, les seves coordenades, i el seu tipus espectral. Jan hauria d’investigar una mica, i fer uns quants càlculs simples: aleshores sabria, com a mínim aproximadament, a quina distància de la Terra estava el món dels Grans Senyors.

Un somriure s’estengué lentament per la cara de Jan mentre tornava del Tàmesi cap a la façana del Centre Science, blanca i lluent. El coneixement era el poder… i ell era l’únic home de la Terra que sabia quin era el lloc originari dels Grans Senyors. Encara no sabia com utilitzaria aquest coneixement. Estaria segur en la seva ment, esperant el moment del destí.





10


La raça humana continuà escalfant-se al sol d’aquella tarda de l’estiu de la pau i la prosperitat, llarga i neta de núvols. Hi hauria un altre hivern? Era impensable. L’època de la raó, a la qual els líders de la Revolució Francesa havien donat la benvinguda massa aviat, dos segles i mig abans, ara havia arribat de debò. Aquesta vegada no hi havia dubte.

Hi havia inconvenients, és clar, però els acceptaven amb bona voluntat. Una persona havia de ser realment molt gran per a adonar-se que els diaris que els telemissatges imprimien a cada casa eren força avorrits. Havien desaparegut les crisis que en una època havien donat lloc a grans capçaleres als diaris. No hi havia assassinats misteriosos que duguessin la policia de corcoll i que originessin, en un milió de pits, el sentiment d’indignació moral que tot sovint era enveja reprimida. Els assassinats que tenien lloc mai no eren misteriosos: només calia girar una rodeta, i el crim podia tornar-se a veure. L’existència d’instruments capaços d’això havia donat lloc a un pànic considerable entre força gent respectuosa de la llei. Això era una cosa que els Grans Senyors, que havien arribat a conèixer i dominar la majoria (no totes) de les peculiaritats de la psicologia humana, no havien previst. Van haver de deixar molt clar que no hi hauria cap Espieta, i que els pocs instruments que hi havia en mans humanes estaven sota un control estricte. El projector de Rupert Boyce, per exemple, no podia operar més enllà dels límits de la Reserva, i ell i Maia eren les úniques persones que vivien en el seu radi d’acció.

Fins i tot els pocs crims seriosos que arribaven a cometre’s no rebien cap atenció especial en els diaris: la gent educada no es molesta a llegir sobre les inconveniències que fa l’altra gent.

La setmana laboral mitjana era ara d’unes vint hores, però aquestes vint hores tampoc no eren les galeres. Quedaven poques feines rutinàries o mecàniques. Les ments dels homes eren massa valuoses per a malgastar-les en tasques que podien realitzar uns quants milers de transistors, unes quantes cèl·lules fotoelèctriques i un metre cúbic de circuits impresos. Hi havia fàbriques que funcionaven durant setmanes sense que les visités un sol ésser humà. Es necessitaven els homes per a solucionar problemes, per a prendre decisions, per a preparar nous projectes. Els robots feien la resta.

L’existència de tant d’oci hauria ocasionat uns problemes enormes un segle abans. L’educació n’havia resolt la majoria, perquè una ment ben equipada no s’avorreix. El nivell general de cultura actual hauria semblat fantàstic en el passat. No hi havia cap prova que la intel·ligència de la raça humana hagués millorat, però per primer cop tothom tenia l’oportunitat d’utilitzar totes les seves capacitats.

La majoria tenien dues cases, en llocs molt allunyats l’un de l’altre. Ara que s’havia obert l’accés a les regions polars, una fracció considerable de la raça humana oscil·lava de l’Àrtic a l’Antàrtic a intervals de sis mesos, tot buscant els estius polars sense nit. D’altres se n’havien anat als deserts, a dalt de les muntanyes, o fins i tot sota el mar. No hi havia cap lloc en el planeta on la ciència i la tecnologia no pogués proporcionar a l’home una llar confortable, si la desitjava realment.

Alguns d’aquests habitatges excèntrics eren els que proporcionaven les poques notícies d’interès. En la societat més perfecta sempre hi haurà accidents. Potser era un bon senyal que la gent pensés que valia la pena arriscar (i de tant en tant deixar-hi) la pell per una caseta confortable sota el cim de l’Everest, o que tingués una bona vista a través de l’escuma de les cataractes Victòria. Com a resultat, sempre estaven rescatant algú o altre. S’havia convertit en una mena de joc, gairebé un esport planetari.

La gent es podia permetre aquests capricis, perquè tenia tant el temps com els diners. L’abolició de les forces armades gairebé havia doblat de cop i volta la riquesa del món, i l’increment en la producció havia fet la resta. Com a conseqüència, era difícil comparar el nivell de vida de l’home del segle XXI amb el de qualsevol dels seus predecessors. Tot era tan barat, que els productes bàsics eren gratuïts, proporcionats com a servei públic, com ho havien estat en el passat les carreteres, l’aigua, la il·luminació dels carrers o el clavegueram. Una persona podia anar a qualsevol lloc que volgués o menjar qualsevol cosa que li vingués de gust sense pagar res. S’havia guanyat el dret a fer això en convertir-se en un membre productiu de la societat.

Hi havia dròpols, és clar, però el nombre de persones amb prou força de voluntat per abandonar-se a una vida d’ociositat completa és molt menor del que la gent es pensa. Alimentar aquests paràsits era una càrrega molt més lleugera que alimentar els exèrcits de venedors de bitllets, dependents de botigues, oficinistes, agents de borsa, etcètera, la feina dels quals, si un s’ho mirava en conjunt, era passar xifres d’un llibre de comptabilitat a un altre.

Gairebé una quarta part de l’activitat total de la raça humana, havien calculat, es dedicava a fer diversos tipus d’esport, que anaven des d’ocupacions sedentàries, com els escacs, a persecucions mortals en velers sobre gel per les valls de les muntanyes. Un resultat inesperat d’això fou l’extinció dels esportistes professionals. Hi havia massa afeccionats brillants, i el canvi en les condicions econòmiques havia deixat obsolet l’antic sistema.

Després de l’esport, les diversions, en totes les seves formes, eren la indústria principal. Durant més de cent anys hi havia hagut gent que creia que Hollywood era el centre del món. Ara podien dir-ho encara amb més raó que abans, però no era un error dir que les produccions del 2050 haurien semblat incomprensiblement intel·lectuals el 1950. Hi havia hagut progressos: la taquilla ja no era mestressa i senyora de tot el que abastava la seva mirada.

Enmig de totes les distraccions i les diversions d’un planeta que ara ja semblava ben encarrilat per convertir-se en un vast terreny de jocs, encara hi havia gent que trobava temps per a repetir una vella i mai no resposta pregunta:


Cap a on anem?





11


Jan va repenjar-se en l’elefant i li passà les mans per la pell, aspre com l’escorça d’un arbre. Va mirar els grans ullals i la trompa corbada, atrapada pel taxidermista en el moment del repte o de la salutació. Quines criatures encara més estranyes, va preguntar-se, i procedents de quins mons desconeguts, contemplarien algun dia aquest exiliat de la Terra?

—Quants animals has enviat als Grans Senyors? —va demanar a Rupert.

—Com a mínim cinquanta, però aquest és el més gran. És magnífic, oi? Els altres eren gairebé tots petits: papallones, serps, micos i coses així. Però l’any passat vaig atrapar un hipopòtam.

Jan torçà la boca en un somriure.

—És una idea morbosa, però suposo que a hores d’ara ja tenen un grup d’Homo Sapiens ben farcits en la seva col·lecció. Qui devia tenir l’honor?

—Segurament tens raó —digué Rupert, amb indiferència—. Seria fàcil arreglar-ho a través dels hospitals.

—Què passaria si algú es presentava voluntari com a exemplar viu? Sempre que es garantís el retorn, és clar.

Rupert rigué, comprensiu.

—És això una oferta? Ho dic a en Rashaverak?

Jan va considerar la idea més de mig seriosament durant un instant. Aleshores denegà amb el cap.

—Eh… No. Només pensava en veu alta. Segur que m’ho denegarien. I ara que en parlem: veus gaire en Rashaverak últimament?

—Em va venir a veure fa unes sis setmanes. Acabava de trobar un llibre que jo havia estat perseguint. Va ser tot un detall.

Jan passejà lentament al voltant del monstre farcit, admirant l’habilitat que l’havia glaçat en aquest instant de major força.

—Va arribar a descobrir el que realment buscava? —preguntà—. Vull dir que sembla difícil unir la ciència dels Grans Senyors amb l’interès per l’ocult.

Rupert va mirar-se’l amb un cert recel preguntant-se si el seu cunyat devia estar fument-se del seu hobby.

—La seva explicació tenia sentit. Com a antropòleg estava interessat en cada un dels aspectes de la nostra cultura. Recorda que tenen tot el temps. Poden profunditzar en més detalls que qualsevol investigador humà. El fet de llegir tota la meva biblioteca probablement només va representar un petit esforç per a les capacitats d’en Rashy.

Aquella podia ser la resposta, però Jan no estava convençut. De vegades havia pensat de confiar el seu secret a Rupert, però la seva cautela natural l’havia contingut. Quan tornés a trobar-se amb el seu amic, el Gran Senyor, Rupert probablement deixaria escapar alguna cosa: la temptació seria massa gran.

—Ara que hi penso —digué Rupert, canviant de tema de sobte—, si et sembla que això és una feina gran, hauries de veure l’encàrrec que li han fet a Sullivan. Ha promès entregar les dues criatures més grans de totes: un catxalot i un calamars gegant. Apareixeran travats en un combat mortal. Allò sí que serà una escena!

Jan no va dir res. La idea que havia explotat en la seva ment era massa forassenyada i fantàstica per a prendre-la seriosament. Però, precisament perquè era agosarada, podia tenir èxit…

—Què et passa? —digué Rupert amb ànsia—. T’està afectant la calor?

Jan tornà a la realitat del present.

—Estic bé —va dir—. Estava pensant com recollirien els Grans Senyors un paquet com aquell.

—Oh! —digué Rupert—, una d’aquelles naus de càrrega que tenen baixarà, obriran una comporta, i l’hissaran.

—Això —digué Jan— és precisament el que pensava.

Podia haver estat la cabina d’una nau espacial, però no ho era. Les parets estaven cobertes de comptadors i instruments; no hi havia finestres, tan sols una gran pantalla davant del pilot. La nau podia transportar sis passatgers, però en aquest moment Jan era l’únic.

Observava atentament la pantalla, absorbint cada visió fugaç d’aquesta regió estranya i desconeguda que passava per davant dels seus ulls. Desconeguda… Sí, tan desconeguda com el que ell es pogués trobar més enllà de les estrelles, si el seu pla esbojarrat tenia èxit. Es dirigia a un reialme de criatures de malson, alimentant-se l’una de l’altra en una foscor que no havia estat torbada des del principi del món. Era un reialme sobre el qual els homes havien navegat durant milers d’anys: estava a menys d’un quilòmetre sota les quilles de les seves naus, però fins els últims cent anys n’havien sabut menys que sobre la cara visible de la lluna.

El pilot descendia des de les altures oceàniques, cap a la vastedat encara sense explorar de la Conca del Pacífic Sud. Jan sabia que estava seguint el camí invisible dels ecos que creaven les balises situades sobre el llit oceànic. Encara que estaven a tanta alçada sobre aquest llit com els núvols per sobre la superfície de la Terra…

No hi havia gaire cosa a veure: els aparells del submarí rastrejaven les aigües en va. La turbulència creada pels seus jets devia haver fet fugir tots els peixos petits; si alguna criatura s’apropava a investigar, seria tan gran que no coneixeria la por.

La minúscula cabina vibrà amb l’energia que podia contrarestar el pes immens de l’aigua que tenien sobre els seus caps, i que era capaç de crear aquesta petita bombolla de llum i aire dins la qual podien viure els homes. Si aquesta energia fallava, va pensar Jan, es trobarien presoners en una tomba de metall, profundament enterrats sota els al·luvions del llit oceànic.

—És l’hora de marcar la posició —digué el pilot.

Desconnectà una sèrie d’interruptors, i el submarí alentí la velocitat fins aturar-se en retirar l’acceleració dels reactors. La nau estava immòbil, flotant en equilibri com un globus flota en l’atmosfera.

Va ser cosa d’un moment comprovar la posició a través del sonar. Quan acabà les lectures dels instruments, el pilot digué:

—Abans de tornar a connectar els motors, a veure si sentim res.

L’altaveu inundà la petita cambra amb un murmuri baix i continu. No hi havia cap so en especial que Jan pogués distingir de la resta. Era una remor de fons continuada, en la qual tots els sons havien estat barrejats. Jan sabia que estava sentint una miríada de criatures del mar parlant alhora. Era com si estigués en el centre d’un bosc curull de vida, amb l’excepció que allà hagués reconegut algunes de les veus. Aquí no podia distingir i identificar un sol fil de tot el tapís de so. Era tan aliè, tan remot en relació a tot el que havia conegut abans, que se li eriçaven els cabells. I, tot i així, això era part del seu món…

L’esgarip travessà la remor de fons com un llamp sobre un núvol negre de tempesta. De seguida perdé intensitat fins a convertir-se en el so d’una sirena, un udol que s’afeblí i morí, però que fou repetit un instant després des d’un lloc més distant. Aleshores esclatà un cor de crits, un pandemònium que va fer que el pilot allargués de seguida la mà cap al control del volum.

—En nom de Déu, què era això? —bleixà Jan.

—Sembla sobrenatural, oi? És un banc de balenes, a uns deu quilòmetres. Sabia que eren per aquí i he pensat que t’agradaria sentir-les.

Jan s’estremí.

—I jo que sempre m’havia pensat que el mar era silenciós! Per què fan tant d’escàndol?

—Parlen l’una amb l’altra, suposo. En Sullivan t’ho podria explicar… Diuen que fins i tot pot identificar alguns individus, però a mi em costa de creure-ho. Mira, tenim companyia!

A la pantalla es podia veure un peix amb unes mandíbules increïblement exagerades. Semblava bastant gran, però com que Jan no coneixia l’escala de la imatge, era difícil apreciar-ho bé. Penjant d’un punt just sota les ganyes hi havia un llarg tentacle que acabava en un òrgan inidentificable en forma de campana.

—L’estem veient en infraroig —digué el pilot—. Ara veurem la imatge normal.

El peix desaparegué completament. Només quedava el penjoll, lluint amb la seva pròpia fosforescència. Aleshores, durant un moment, la silueta de la criatura es féu visible quan una línia de llums aparegué al llarg de tot el cos.

—És una mena de rap: això es l’esquer que fa servir per a atraure altres peixos. És fantàstic, oi? El que no entenc és per què no atrau un peix prou gran per a menjar-se’l. Però no podem passar-nos tot el dia aquí. Mira com corre quan engegui els jets.

La cabina torna a vibrar quan la nau s’impel·lí cap endavant. El gran peix fosforescent encengué tots els seus llums en una alarma frenètica, i desaparegué com un meteor en la foscor de l’abisme.

Després d’uns altres vint minuts de lent descens, els dits invisibles del sonar van establir el primer contacte amb el llit oceànic. Molt per sota passava una carena de turons baixos, amb uns contorns curiosament suaus i arrodonits. Les irregularitats que alguna vegada havien pogut tenir, les havia arrasat la pluja incessant procedent de l’aigua que tenien al damunt. Fins i tot aquí, en el centre del Pacífic, lluny dels grans estuaris que arrossegaven lentament els continents cap al mar, la pluja mai no tenia fi. Venia de les faldes dels Andes, tallades per les tempestes; dels cossos d’un bilió d’éssers vius; de la pols dels meteorits que havien voltat perduts per l’espai durant eres i que finalment s’havien aturat. Aquí, en la nit eterna, hi havia els fonaments de les futures terres.

Els turons quedaren enrere. Eren les fronteres, pel que Jan podia veure en les cartes, d’una gran planícia que estava a massa profunditat perquè els sonars la detectessin.

El submarí prosseguí el seu suau planeig descendent. Començava a formar-se una altra imatge a la pantalla: a causa de l’angle de visió, a Jan va costar-li reconèixer el que veia. Aleshores s’adonà que s’estaven apropant a una muntanya submergida que s’elevava sobre el pla amagat.

La imatge va fer-se més clara: a poca distància, la definició del sonar millorava, i era possible veure-hi gairebé tan bé com si s’utilitzés la llum. Jan podia veure detalls petits, els estranys peixos que es perseguien entre les roques. En una ocasió, una criatura d’aspecte maligne i amb les mandíbules obertes va nedar lentament per davant d’una escletxa mig amagada. Tan de pressa que l’ull no va poder seguir el moviment, un llarg tentacle sortí del forat i arrossegà el peix que es debatia cap al seu destí.

—Ja gairebé hi som —digué el pilot—. Aviat podràs veure el laboratori.

Es movien lentament sobre un esperó de roca que sobresortia de la base de la muntanya. Ara ja començava a veure’s el pla que hi havia a sota; Jan va suposar que no devien estar a més d’uns centenars de metres sobre el llit oceànic. Aleshores veié, a una distància aproximada d’un quilòmetre, un grup d’esferes situades sobre trípodes i unides per tubs de connexió. Tenien el mateix aspecte que els tancs d’una planta química, i de fet estaven dissenyades sobre els mateixos principis. L’única diferència era que aquí les pressions que calia que els tancs resistissin eren a fora, no a dins.

—Què és allò? —bleixà espantat Jan.

Apuntava un dit tremolós cap a l’esfera més propera. El curiós traç de línies de la seva superfície s’havia convertit en una xarxa de tentacles gegants. Quan el submarí s’apropà va poder veure que acabaven en una bossa gran i polposa, des de la qual els observaven un parell d’ulls enormes.

—Allò —digué el pilot amb indiferència— probablement és Lucifer. Ja li deuen haver tornat a donar menjar.

Tocà un interruptor i s’inclinà sobre els controls.

—S.2 cridant a Laboratori. A punt d’establir contacte. Que m’enretirareu la mascota?

La resposta arribà de seguida.

—Laboratori a S.2. O.K. Endavant, i estableix contacte. En Luci ja s’enretirarà.

Les parets corbades de metall començaren a omplir la pantalla. Jan va poder veure encara un braç gegantí, ple de ventoses, agitant-se en direcció oposada a la d’ells. Aleshores se sentí un «clang» esmorteït i una sèrie de sons de metall fregant contra metall mentre les grapes buscaven els punts d’ancoratge en el casc llis i oval del submarí. Al cap d’uns minuts, el submarí estava fermament fixat a la paret de la base i les dues portelles d’entrada havien estat connectades i avançaven cap al casc del submarí amb un moviment rotatiu. Aleshores sonà el senyal de «Pressió equalitzada», les comportes es desfermaren, i el camí cap al Laboratori del Mar Profund 1 estigué obert.

Jan va trobar el professor Sullivan en una cambra petita i desendreçada que semblava combinar els atributs d’oficina, taller i laboratori. Estava mirant pel microscopi una cosa amb l’aparença d’una bomba petita. Segurament devia ser una càpsula de pressió amb algun exemplar de vida abissal que encara nedava feliç en les seves condicions normals d’unes quantes tones per centímetre quadrat.

—Bé —digué Sullivan, retirant-se de l’ocular—. Com està en Rupert? I què podem fer per tu?

—En Rupert està bé —contestà Jan—. Diu que et doni records de part seva i que li agradaria venir-te a veure si no fos per la seva claustrofòbia.

—Aleshores no s’ho passaria gaire bé aquí baix, amb cinc quilòmetres d’aigua sobre d’ell. I a tu no et preocupa?

Jan s’encongí d’espatlles.

—No pas més que pujar en un avió. Si les coses no anessin a l’hora, el resultat seria el mateix en els dos casos.

—Aquest és el plantejament raonable, però és sorprenent el reduït nombre de persones que ho veuen així.

Sullivan joguinejà amb els controls del seu microscopi, i aleshores mirà Jan inquisitivament.

—M’encantarà fer-te de guia —digué— però he de confessar que em vaig sorprendre una mica quan en Rupert va passar-me la teva petició. No entenia per què els homes de l’espai estàveu interessats en la nostra feina. Vols dir que no us heu equivocat de direcció? —féu una rialleta divertida—. Personalment, mai no he entès per què teniu tanta pressa per sortir allà fora. Passaran segles abans que tinguem tot el que hi ha en els oceans cartografiat i classificat.

Jan va agafar aire. S’alegrava que Sullivan hagués tret el tema, perquè li facilitava molt les coses. A pesar de la broma de l’ictiòleg, tenien molt en comú. No seria difícil establir un pont, aconseguir el suport i l’ajuda de Sullivan. Era un home amb imaginació; d’altra manera mai no hauria envaït aquest món submarí. Però Jan hauria d’anar amb cura, perquè el que anava a demanar era, per dir-ho suaument, poc usual.

Hi havia una cosa que li donava confiança. Fins i tot si Sullivan es negava a cooperar, mantindria el secret de Jan. I aquí, en aquesta petita oficina sobre el llit del Pacífic, no semblava haver-hi cap perill que els Grans Senyors —fossin quins fossin els estranys poders que posseïssin— poguessin escoltar la seva conversa.

—Professor Sullivan —va començar—, si estiguéssiu interessat en l’oceà, però els Grans Senyors no us deixessin acostar-vos-hi. Com us sentiríeu?

—Terriblement enfadat, sens dubte.

—N’estic segur. I suposeu que un dia teniu l’oportunitat d’assolir el vostre objectiu, sense que ells ho sàpiguen. Què faríeu? Aprofitaríeu l’ocasió?

Sullivan no vacil·là.

—És clar. I després ja en parlaríem.

«Has caigut en les meves mans! —va pensar Jan—. Ja no pot fer-se enrere… si no és que té por dels Grans Senyors. I dubto que en Sullivan tingui por de res». Va inclinar-se cap a Sullivan per sobre la taula i es preparà a exposar el seu cas.

El professor Sullivan no era cap enze. Abans que Jan pogués dir res, els seus llavis es torçaren en un somriure sardònic.

—Així, el joc és aquest, oi? —digué lentament—. Molt interessant, molt! Ara tira pel dret i explica’m per què t’hauria d’ajudar…





12


En una època anterior haurien considerat el professor Sullivan com un luxe. Les seves operacions costaven tant com una petita guerra; de fet, el podien comparar a un general que dirigia una campanya perpètua contra un enemic que mai no afluixava. L’enemic del professor Sullivan era el mar, que lluitava amb les armes del fred i la fosca, i, sobretot, la pressió. Per la seva banda, el professor Sullivan oposava al seu adversari la intel·ligència i la capacitat de l’enginyeria. Havia obtingut moltes victòries, però el mar tenia paciència: podia esperar. Sullivan sabia que un dia cometria un error. Com a mínim tenia el consol de saber que no podia ofegar-se. Seria massa ràpid per a això.

S’havia negat a dir res definitiu quan Jan va fer la seva petició, però ja sabia quina seria la seva resposta. Aquesta era l’oportunitat per a fer un experiment d’allò més interessant. Era una llàstima que ell mai no pogués saber-ne el resultat, però això passava tot sovint en la investigació científica, i ell havia iniciat altres programes que trigarien dècades a ser completats.

El professor Sullivan era un home intel·ligent i valent, però quan mirava enrere era conscient que la seva carrera no li havia portat la mena de fama que fa perdurar el nom d’un científic durant segles. Aquesta era l’oportunitat, totalment inesperada i per aquest motiu encara més atractiva, d’establir-se realment en els llibres d’història. Era una ambició que no hauria admès davant de ningú, i, per fer-li justícia, hauria ajudat Jan encara que la seva part en el pla hagués quedat en secret per sempre.

Pel que feia a Jan, ara s’hi estava repensant. L’impuls del seu primer descobriment l’havia portat fins aquí gairebé sense esforç per part seva. Havia fet les seves investigacions, però no havia emprès cap acció per fer que els seus somnis es convertissin en realitat. Al cap de pocs dies, però, s’hauria de decidir. Si el professor Sullivan acceptava de cooperar, no tenia cap manera de fer-se enrere. Hauria d’enfrontar-se al futur que havia triat, amb tot el que això suposava.

El que va fer-lo decidir fou que, si deixava passar aquesta oportunitat increïble, mai no s’ho perdonaria. Passaria la resta de la seva vida en lamentacions vanes… i no hi havia res pitjor que això.

Va rebre la resposta de Sullivan unes hores després, i s’adonà que ja havia tirat els seus daus. A poc a poc, perquè encara hi havia temps, va començar a posar les seves coses en ordre.

«Estimada Maia», començava la carta, «això serà —per dir-ho suaument— una bona sorpresa per a tu. Quan rebis aquesta carta, ja no seré a la Terra. Amb això no vull dir que me n’hagi anat a la Lluna, com molts altres han fet. No: estaré de camí cap al planeta dels Grans Senyors. Seré el primer home a deixar el Sistema Solar.

»Donaré aquesta carta a un amic que m’està ajudant: la retindrà fins que sàpiga que el meu pla ha tingut èxit —en la primera fase, com a mínim— i que és massa tard perquè els Grans Senyors interfereixin. Estaré tan lluny, i viatjant a tanta velocitat, que dubto que cap missatge ordenant el retorn pugui atrapar-me. Fins i tot si ho fes, sembla improbable que la nau sigui capaç de tornar a la Terra. I, de totes passades, dubto molt que jo sigui tant important.

»Primer t’explicaré què m’ha portat a això. Ja saps que sempre m’ha interessat la navegació espacial, i sempre m’he sentit frustrat perquè mai no ens han permès d’anar als altres planetes, o aprendre res sobre la civilització dels Grans Senyors. Si ells no haguessin intervingut mai, a hores d’ara ja podríem haver arribat a Mart i a Venus. Admeto que és igualment probable que ens haguéssim destruït amb bombes de cobalt i les altres armes que el segle vint estava desenvolupant. Però de vegades m’agradaria que ens haguessin donat l’oportunitat de deixar-nos caminar sols.

»Probablement els Grans Senyors tenen els seus motius per mantenir-nos en el parvulari, i probablement els motius són excel·lents. Però fins i tot si els conegués, dubto que això canviés els meus sentiments… o el que penso fer.

»Tot va començar en la festa d’en Rupert. (Ell no ho sap, tot i que va posar-me en el bon camí). ¿Recordes aquesta estúpida sessió d’espiritisme que va organitzar i que va acabar-se quan aquella noia —n’he oblidat el nom— es desmaià? Vaig preguntar de quina estrella venien els Grans Senyors, i la resposta fou NGS 549672. No esperava cap resposta, i m’ho havia pres tot com una broma fins aleshores. Però quan vaig adonar-me que això era un nombre en un catàleg estel·lar, vaig decidir investigar-ho. Vaig trobar que l’estrella estava en la constel·lació de Carina, i un dels pocs fets que sí que sabem sobre els Grans Senyors és que vénen d’aquella direcció.

»No vull intentar comprendre com va arribar-nos aquesta informació, o d’on venia. Va llegir algú la ment de Rashaverak? Fins i tot si ho haguessin fet, és difícil que el hagués conegut el número de referència del seu sol en un dels nostres catàlegs. És un misteri absolut, i el deixo a gent com en Rupert perquè el resolguin…, si poden! Jo en tinc prou agafant la informació i utilitzant-la.

»Ara sabem molt, a través de l’observació de les seves sortides, de la velocitat de les naus dels Grans Senyors. Abandonen el Sistema Solar sota acceleracions tan grans, que s’acosten a la velocitat de la llum en menys d’una hora. Això vol dir que els Grans Senyors deuen tenir algun sistema de propulsió que actua per igual sobre cada àtom de les seves naus perquè res que hi hagi a bord no sigui esclafat instantàniament. M’agradaria saber per què fan servir acceleracions tan colossals, quan tenen tot l’espai per maniobrar i podrien dedicar més temps per agafar velocitat. La meva teoria és que, d’alguna manera, poden utilitzar els camps d’energia que hi ha al voltant de les estrelles, i han de fer les acceleracions i les frenades mentre estan bastant a prop d’un sol. Però tot això és una altra història…

»El fet important és que sabia quina era la distància que recorrien, i, en conseqüència, quant durava el viatge. NGS 549672 està a quaranta anys llum de la Terra. Les naus dels Grans Senyors arriben a més del noranta per cent de la velocitat de la llum, de manera que el viatge ha de durar quaranta anys del nostre temps. El nostre temps: aquest és el punt crucial.

»Com ja deus haver sentit dir, passen coses estranyes quan un s’acosta a la velocitat de la llum. El temps comença a fluir a una velocitat diferent… passa més a poc a poc, i el que són mesos a la Terra no serà més que dies en les naus dels Grans Senyors. L’efecte és bàsic:

»Fou descobert pel gran Einstein fa més de cent anys.

»He fet els càlculs basats en el que sabem de l’Impulsor Espacial, i he utilitzat les conclusions fermament establertes de la Teoria de la Relativitat. Des del punt de vista dels passatgers en una de les naus dels Grans Senyors, el viatge a NGS 549672 no durarà més de dos mesos, encara que per a la Terra hagin passat quaranta anys. Sé que això sembla una paradoxa, i si et serveix de consol, ha desconcertat els millors cervells del món des que Einstein la va enunciar.

»Potser aquest exemple et farà veure el que pot passar, i et donarà una visió més clara de la situació. Si els Grans Senyors em tornen de seguida a la Terra, jo només hauré envellit quatre mesos. Però a la Terra hauran passat vuitanta anys. Pots comprendre, Maia, que passi el que passi, això és l’adéu…

»Hi ha poques coses que em lliguin aquí, com prou bé saps, de manera que puc marxar amb la consciència tranquil·la. Encara no ho he dit a la mare: es posaria histèrica, i jo no podria suportar-ho. Val més fer-ho així. Tot i que he intentat deixar passar moltes coses des que el pare va morir… Bé, ara ja no té sentit tornar a parlar de tot això.

»M’he donat de baixa a la facultat i he dit a les autoritats que, per motius familiars, me’n vaig a viure a Europa. Tot està arreglat i no crec que t’hagis de preocupar per res.

»A hores d’ara deus pensar que no hi toco, ja que sembla impossible que ningú entri a les naus dels Grans Senyors. Però jo he trobat una manera de fer-ho. No passa gaire sovint, i pot ser que després d’això no torni a passar mai més, perquè estic segur que Karellen mai no comet dos cops el mateix error. ¿Coneixes la llegenda del cavall de fusta, el que van fer servir els grecs per entrar a Troia? Però hi ha una història del Vell Testament que encara és més propera…».

—Tu estaràs molt més còmode que Jonàs —digué Sullivan—. No hi ha proves que ell tingués llum elèctrica o lavabo. Però necessitaràs moltes provisions… i veig que agafes oxigen. ¿Pots guardar-ne prou en un espai tan reduït per a un viatge de dos mesos?

Clavà el seu dit sobre els esbossos que Jan havia escampat sobre la taula. El microscopi feia de petjapapers en un extrem, i el crani d’algun peix inversemblant aguantava l’altre.

—Espero que l’oxigen no sigui necessari —digué Jan—. Sabem que poden respirar la nostra atmosfera, però no sembla que els agradi excessivament, i podria ser que jo no pogués respirar la seva. Pel que fa a les reserves: la narcosamina ho soluciona. És completament segura. Quan ens posem en marxa, me’n prendré una dosi que em deixarà inconscient durant sis setmanes, amb un marge d’error d’uns quants dies. Aleshores ja gairebé hi serem. De fet, em preocupa més l’avorriment que el menjar i l’oxigen.

El professor Sullivan assentí pensativament.

—Sí, la narcosamina és completament segura, i se’n poden calibrar els efectes amb força cura. Però recorda’t de tenir prou menjar a mà… Estaràs mort de fam quan et despertis, i tan dèbil com un nou nat. ¿I si et mors de gana perquè no tens prou força per a fer servir un obrellaunes?

—Ja hi he pensat —digué Jan, una mica ofès—. Començaré amb sucre i xocolata, com es fa normalment.

—Bé; m’alegra veure que ho has preparat tot a consciència i no t’ho prens com una cosa arriscada de la qual pots fer-te enrere si no t’agrada com van les coses. És amb la vida amb el que estàs jugant, i no m’agradaria tenir la sensació que t’estic ajudant a suïcidar-te.

Agafà el crani i l’alçà, absent. Jan agafà el plànol perquè no s’enrotllés.

—Afortunadament —continuà el professor Sullivan—, l’equip que necessites és estàndard, i t’ho podrem preparar en unes quantes setmanes. I si decideixes canviar d’idea…

—No —digué Jan.

«… He considerat tots els riscs que corro, i no sembla que hi hagi cap punt dèbil en el pla. Al cap de sis setmanes sortiré com qualsevol altre polissó i m’entregaré. En aquell moment —del meu temps, recorda-ho—, el viatge s’haurà pràcticament acabat. Estarem a punt d’aterrar en el món dels grans Senyors.

»És clar, el que passi a continuació és cosa d’ells. Probablement em tornaran a casa en la següent nau, però com a mínim tinc l’esperança de veure alguna cosa. Duc una càmera de quatre mil·límetres i uns quants milers de metres de pel·lícula: no serà per culpa meva si no ho faig servir. Com a mínim, hauré demostrat que no es pot mantenir l’home en quarantena per sempre. Hauré creat un precedent que obligarà Karellen a emprendre alguna acció.

»Això, estimada Maia, és tot el que tinc per dir. Sé que no em trobaràs a faltar gaire: siguem honestos i reconeguem que mai no hem tingut uns lligams gaire forts, i ara que t’has casat amb en Rupert, seràs prou feliç en el teu univers particular. Com a mínim, això espero.

»Adéu, doncs, i bona sort. Estic molt il·lusionat per conèixer els teus néts… Assegura’t que saben de mi, vols?

»El teu estimat germà,

»Jan».





13


Quan Jan ho veié per primer cop va costar-li d’adonar-se que no estava mirant com ensamblaven un petit reactor. L’esquelet de metall feia vint metres de llarg, perfectament aerodinàmic, i estava envoltat per una bastida lleugera per on s’enfilaven els operaris amb les seves eines.

—Sí —digué Sullivan en resposta a la pregunta de Jan—. Utilitzem tècniques aeronàutiques normals, i la majoria d’aquests homes vénen de l’aviació. Costa creure que una cosa d’aquesta grandària pugui existir, oi? O que pugui saltar fora de l’aigua, com jo els he vist fer.

Era fascinant, però Jan tenia altres coses en què pensar. Els seus ulls repassaven el gegantí esquelet buscant un amagatall convenient per a la seva petita cel·la, el «taüt amb aire condicionat», com l’havia batejat Sullivan. En aquest punt no calia que patís: hi havia espai per a una dotzena de polissons.

—Sembla que ja heu acabat l’estructura —digué Jan—. Quan hi posareu la pell? Suposo que ja deveu haver atrapat el catxalot, o no sabríeu com ha de ser de gran l’esquelet.

Sullivan semblava molt divertit per aquest comentari.

—No tenim la més mínima intenció d’atrapar cap catxalot. A més, no tenen pell en el sentit normal de la paraula. Seria gairebé impossible embolicar aquesta estructura amb una capa de greix de balena de vint centímetres de gruix. No, farem un succedani amb materials plàstics, i després ho pintarem acuradament. Quan estigui acabat, ningú no notarà la diferència.

«En aquest cas —va pensar Jan— seria més raonable que els Grans Senyors fessin fotografies i construïssin aquest model a escala real ells mateixos, sobre el seu planeta originari». Però potser les seves naus d’aprovisionament tornaven buides, i una cosa petita com ara un catxalot de vint metres hi cabia en qualsevol racó. Quan es tenia tant de poder i es controlava tanta energia, un no es preocupava per foteses…

El professor Sullivan estava dret al costat d’una de les grans estàtues que havien desafiat l’arqueologia des que l’illa de Pasqua fou descoberta. Rei, déu o el que fos, semblava que seguís Sullivan amb la mirada mentre el professor contemplava la seva feina. Estava orgullós del que havia fet: era una llàstima que aviat s’ho enduguessin i que els homes no poguessin veure-ho més.

L’escena podria haver estat la feina d’un artista boig enmig un deliri de drogues. Però era una còpia acurada de la vida: la natura mateixa era l’artista aquí. Aquesta escena, fins al perfeccionament de la televisió submarina, l’havien vista pocs homes, i quan ho havien fet, només havia durat uns quants segons, durant les rares ocasions en què els enemics gegants debatent-se en la seva lluita arribaven a la superfície. Aquestes batalles es lluitaven en la nit eterna de les profunditats oceàniques, on els catxalots caçaven. Era el menjar, el que posava objeccions a ser devorat viu.

La mandíbula interior del catxalot llarga i plena de dents com els d’una serra, estava completament oberta, preparada per tancar-se sobre la seva presa. El cap de la criatura estava gairebé amagat sota els braços polposos i blancs que es retorçaven en la lluita desesperada del calamars per la seva vida. La pell del catxalot tenia els senyals lívids de les ventoses, d’uns vint centímetres de diàmetre, allà on aquells braços s’havien agafat. Un tentacle ja havia estat segat, i no podia haver-hi cap dubte de quina seria la fi de la batalla. Quan les dues bèsties més grans de la terra s’enfrontaven, el catxalot sempre era el guanyador. A pesar de la immensa força del seu bosc de tentacles, l’única esperança del calamars era fugir abans que la pacient mandíbula l’hagués serrat a trossos. Els seus grans ulls, buits d’expressió de mig metre de diàmetre, miraven fixament el seu destructor, tot i que, molt probablement, cap de les dues criatures no podia veure l’altra en la foscor de l’abisme.

Tot el grup feia més de trenta metres de llarg, i ara l’envoltava una gàbia de bigues d’alumini a la qual s’havia unit el material per a hissar-lo. Tot estava a punt, esperant que els Grans Senyors volguessin venir a buscar-ho. Sullivan esperava que ho fessin aviat: l’ànsia començava a fer-se incòmoda.

Algú havia sortit de l’oficina sota la claror del sol, òbviament buscant-lo a ell. Sullivan reconegué el cap de coordinació i se li acostà.

—Hola, Bill. Què passa?

L’altre tenia un missatge a la mà i semblava satisfet.

—Bones notícies, professor. Ens fan l’honor! El Supervisor en persona vol venir a veure la nostra escena abans de facturar-la. Penseu en la publicitat que tindrem! Ens ajudarà molt quan sol·licitem la nova ajuda. Feia temps que esperava una cosa així.

El professor Sullivan s’empassà la saliva. No tenia res en contra de la publicitat, però li feia por que aquesta vegada pogués tenir-ne massa.

Karellen s’aturà al costat del cap del catxalot i alçà la mirada cap al gran morro obtús i la mandíbula clavetejada d’ivori. Sullivan, dissimulant la seva inquietud, va preguntar-se què devia estar pensant el Supervisor. El seu comportament no havia revelat cap sospita, i la seva visita podia ser perfectament normal. Però Sullivan estaria molt content quan s’hagués acabat.

—No tenim criatures tan grans com aquesta en el nostre planeta —digué Karellen—. Aquesta és una de les raons perquè us vam demanar que féssiu aquest grup. Els meus… eh… compatriotes el trobaran fascinant.

—Amb la poca gravetat que teniu —respongué Sullivan— em pensava que hi hauria animals molt grans. Només heu de veure la diferència de grandària entre vosaltres i nosaltres!

—Sí, però no tenim oceans. I pel que fa a volum, la terra mai no pot competir amb el mar.

Això era completament cert, va pensar Sullivan. I pel que ell sabia, això era una cosa fins ara desconeguda sobre el món dels Grans Senyors. Jan, així rebentés, hi estaria molt interessat. En aquell moment, el jove estava assegut en una cabana a un quilòmetre de distància, observant la visita a través d’uns prismàtics. No parava de dir-se que no tenia res a témer. Cap inspecció del catxalot, per molt acurada que fos, no podia revelar el seu secret. Però sempre hi havia la possibilitat que Karellen sospités alguna cosa i estigués jugant amb ells.

Era una sospita que creixia en la ment de Sullivan mentre el Supervisor mirava dins la gorja cavernosa.

—En la vostra Bíblia —digué Karellen— hi ha una curiosa història sobre un profeta hebreu, un tal Jonàs, que se’l va empassar una balena i el va dur a terra després que l’haguessin llançat des d’un vaixell. ¿Creieu que pot haver-hi alguna base real en una llegenda així?

—Em penso —replicà Sullivan cautelosament— que hi ha el cas, bastant ben documentat, d’un caçador de balenes que se’l va empassar una balena i després va tornar-lo a treure sense cap mal. És clar, si hagués estat dins la balena durant més que uns quants segons s’hauria asfixiat. I devia tenir molta sort perquè no l’atrapessin les dents. És una història gairebé increïble, però no del tot impossible.

—Molt interessant —digué Karellen.

Va quedar-se una mica més examinant la gran mandíbula, i aleshores anà a examinar el calamars. Sullivan esperà que no hagués sentit el seu sospir d’alleujament.

—Si arribo a saber el que havia de passar, t’hauria tret de l’oficina a cops tan aviat com vas intentar infectar-me amb la teva bogeria.

—Ho sento —replicà Jan—. Però ens n’hem sortit.

—Això espero. Bona sort, de totes passades. Si vols canviar d’idea, encara et queden com a mínim sis hores.

—No les necessito. Només Karellen pot aturar-me ara. Gràcies per tot el que heu fet. Si mai torno i escric un llibre sobre els Grans Senyors, us el dedicaré.

—Ja en puc posar un bon tros a l’olla —remugà Sullivan—. Farà anys que seré mort.

Per a la seva sorpresa, perquè ell no era un home sentimental, descobrí que aquest comiat començava a afectar-lo. Havia arribat a apreciar Jan durant les setmanes que havien estat conspirant junts. A més, començava a témer que podia ser còmplice d’un suïcidi enrevessat.

Va aguantar l’escala mentre Jan s’enfilava a la gran mandíbula, evitant amb cura les línies de dents. A la llum de la llanterna va veure com Jan es girava i li feia adéu amb la mà; aleshores es perdé dins la caverna. Se sentí el so de la comporta hermètica obrint-se i tancant-se, i, després, silenci.

Sota la llum de la lluna, que havia transformat la batalla gelada en una escena de malson, el professor Sullivan tornà a la seva oficina. Es preguntava què havia fet, i com acabaria. Però això, és clar, ell mai no ho sabria. Potser Jan tornaria a caminar sobre aquest lloc, després d’haver donat poc més d’uns quants mesos de la seva vida en el viatge cap al món dels Grans Senyors i el retorn a la Terra. Però si ho feia, seria a l’altra banda de la infranquejable barrera del temps, vuitanta anys en el futur.

Els llums s’encengueren en el reduït cilindre de metall així que Jan hagué tancat la porta interior de la comporta. No va donar-se temps per a repensar-s’hi, sinó que començà immediatament les comprovacions de rutina que havia preparat. Feia dies que tot el material i els queviures estaven carregats, però una comprovació final el centraria, i s’asseguraria que no faltava res.

Una hora més tard se sentia satisfet. S’estirà sobre el matalàs de goma escuma i repassà els seus plans. L’únic so que se sentia era el dèbil zumzeig del rellotge calendari elèctric, que l’avisaria quan el viatge s’estigués acabant.

Sabia que no podia esperar sentir res des de dins la seva cel·la, ja que les immenses forces que menaven les naus dels Grans Senyors havien d’estar perfectament compensades. Sullivan se n’havia assegurat: havia comentat que tota l’escena es destrossaria si havia de suportar unes quantes gravetats. Els seus… clients… li havien assegurat que no hi havia cap perill que això passés. Tot i així, hi hauria un canvi considerable en la pressió atmosfèrica. Això no era important, ja que els models buits podien «respirar» a través de diversos orificis. Abans de sortir de la seva cel·la, Jan hauria d’equalitzar la pressió, i havia suposat que l’atmosfera dins la nau dels Grans Senyors seria irrespirable. Una mascareta i una unitat d’oxigen solucionarien això, no calia res de complicat. Si podia respirar sense ajut mecànic, millor.

No tenia sentit esperar més: tan sols augmentaria la tensió dels seus nervis. Va treure la petita xeringa, que ja estava carregada amb la solució acuradament preparada. La narcosamina havia estat descoberta en la investigació sobre l’hivernació animal; no era cert —com es creia popularment— que produís una suspensió de la vida. Tot el que ocasionava era un gran alentiment dels processos vitals, però el metabolisme encara continuava a un ritme reduït. Era com si es cobrissin els focs de la vida, de manera que es mantinguessin sota la cendra. Però quan, al cap de setmanes o mesos, l’efecte de la droga passés, els focs tornarien a agafar i el dorment reviuria. La narcosamina era completament segura. La natura l’havia utilitzada durant un milió d’anys per a protegir moltes de les seves criatures de l’hivern i la manca de menjar.

I Jan s’adormí. No va sentir l’estrebada dels cables que hissaven la gran estructura metàl·lica cap a la bodega del transport dels Grans Senyors. No va sentir com es tancaven les comportes per a no obrir-se un altre cop durant tres-cents bilions de quilòmetres. No va sentir, llunyà i debilitat per les vastes parets, el crit de protesta de l’estratosfera de la Terra mentre la nau ascendia ràpidament cap al seu element natural.

I no va sentir com l’Impulsor Espacial entrava en funcionament.





14


La sala de conferències sempre s’omplia per a aquestes reunions setmanals, però avui hi havia tanta gent, que els periodistes tenien problemes per escriure. Per enèsima vegada van remugar sobre el conservadorisme i la poca consideració de Karellen. En qualsevol altre lloc del món haurien pogut dur càmeres de televisió, gravadores, i tots els altres estris del seu ram altament mecanitzat. Però aquí havien d’utilitzar sistemes tan arcaics com paper i llapis, i fins i tot, sembla impossible, taquigrafia.

Evidentment, s’havien fet uns quants intents de passar gravadores. Les havien tretes un altre cop amb èxit, però un cop d’ull a l’interior encara fumejant havia demostrat la futilitat de l’experiment. Aleshores tothom va comprendre per què els havien advertit sempre, per al seu bé, que deixessin els rellotges i altres objectes metàl·lics fora de la sala de conferències…

Per a fer les coses més injustes, Karellen gravava totes les sessions. Els periodistes culpables de treballar amb poca cura, o de mala interpretació —tot i que això era molt infreqüent— havien estat cridats per mantenir unes reunions curtes i desagradables amb els subordinats de Karellen i els havien fet escoltar la gravació d’allò que el Supervisor havia dit realment. No calia repetir la lliçó.

Era estrany com s’escampaven aquests rumors. No es feia cap anunci previ, però la casa sempre estava plena quan Karellen havia de fer alguna declaració important, la qual cosa passava, normalment, dos o tres cops a l’any.

El silenci va descendir sobre la multitud quan les portes se separaren i Karellen es dirigí a la tarima. La llum aquí era dèbil —semblant, sense dubte, a la del llunyà sol dels Grans Senyors— i el Supervisor per a la Terra havia deixat de banda les ulleres fosques que normalment duia a l’exterior.

Contestà l’orgue de gats de salutacions amb un formal «Bon dia a tothom», i es girà cap a la figura alta i distingida que hi havia al davant de la multitud. El senyor Golde, degà del Club de Premsa, podia haver estat l’inspirador de la frase del criat: «Tres periodistes, senyor, i un cavaller del Times». Vestia i es comportava com un diplomàtic de la vella escola: ningú no dubtava a confiar en ell, i ningú no se’n penedia després.

—Hi ha força gent avui, senyor Golde. Deuen haver-hi poques notícies.

El cavaller del Times somrigué i s’escurà la gola.

—Espero que pugueu esmenar-ho, senyor Supervisor.

Va observar-lo amb cura mentre Karellen considerava la seva resposta. Semblava injust que les cares dels Grans Senyors, rígides com màscares, no traïssin cap mena d’emoció. Els ulls, grans i amples, les pupil·les, contretes fins i tot amb aquesta pobra llum, contemplaven els ulls clarament curiosos dels humans des d’una foscor insondable. Els orificis bessons de respiració de cada galta —si d’aquelles corbes de basalt estriat se’n podia dir galtes— emetien un xiulet molt lleu quan els hipotètics pulmons de Karellen s’esforçaven en el tènue aire de la Terra. Golde podia veure la cortina de minúsculs cabells blancs agitant-se endavant i enrere, sempre fora de fase, en respondre al ràpid cicle de respiració de doble acció de Karellen. Es creia que eren filtres per a la pols, i s’havien fet teories elaborades de l’atmosfera del planeta dels Grans Senyors sobre aquesta minsa base.

—Sí, tinc notícies. Com sens dubte tots vostès saben, una de les meves naus de proveïment va deixar la Terra fa poc per tornar a la seva base. Acabem de descobrir que hi havia un polissó a bord.

Un centenar de llapis s’aturaren: un centenar de parells d’ulls es fixaren en Karellen.

—Un polissó, heu dit, senyor Supervisor? —demanà Golde—. Podem preguntar qui era… i com va arribar a bord?

—El seu nom és Jan Rodricks: estudià enginyeria a la Universitat de Ciutat del Cap. Sens dubte poden obtenir-ne més detalls vostès mateixos a través dels seus sistemes prou eficients.

Karellen somrigué. El somriure del Supervisor era un afer curiós. La major part de l’efecte residia en els ulls; la boca inflexible i sense llavis a penes es movia. ¿Era aquest, es preguntava Golde, un altre dels costums humans que Karellen havia copiat amb tanta habilitat? Perquè l’efecte total era, indubtablement, el d’un somriure, i la ment l’acceptava com a tal.

—Sobre a com va marxar —continuà el Supervisor—, això té una importància secundària. Puc assegurar a tots vostès, o a qualsevol altre astronauta potencial, que no hi ha cap possibilitat de repetir la gesta.

—Què li passarà al jove? —continuà Golde—. El faran tornar a la Terra?

—Això no és de la meva jurisdicció, però espero que l’enviaran en la pròxima nau. Trobaria les condicions massa… alienes… per a la seva comoditat allà on ha anat. I això em porta a la qüestió principal de la reunió d’avui.

Karellen féu una pausa, i el silenci es tornà encara més profund.

—Hi ha hagut queixes, entre els elements més joves i romàntics de la seva població, perquè s’ha tancat l’espai exterior. Teníem un motiu per a fer això; no imposem prohibicions pel plaer de fer-ho. ¿Però s’han aturat mai a considerar (si em perdonen una analogia poc afalagadora) què hauria sentit un home de la seva Edat de Pedra si de cop i volta s’hagués trobat en una ciutat moderna?

—Però —protestà el Herald Tribune— hi ha una diferència fonamental. Nosaltres estem acostumats a la ciència. En el vostre món ben segur que hi ha moltes coses que potser no entendríem…, però no ens semblarien cosa de màgia.

—N’esteu ben segur, d’això que dieu? —digué Karellen, amb una veu tan suau que gairebé no el sentien—. Només hi ha cent anys entre l’edat de l’electricitat i l’edat del vapor, però ¿què hauria fet un enginyer de l’època de la reina Victòria davant un aparell de televisió o un ordinador? I quant de temps hauria viscut si hagués començat a investigar com funcionaven? L’espai entre dues tecnologies pot arribar fàcilment a ser tan gran que sigui… letal.

(«Alerta!», xiuxiuejà Reuters a la BBC. «Estem de sort. Ara farà una declaració política d’envergadura. En conec els símptomes»).

—I hi ha altres raons per les quals hem restringit la raça humana a la Terra. Observin.

Els llums es debilitaren i s’apagaren. En el mateix moment una opalescència lletosa va formar-se al centre de l’habitació. Es coagulà en un remolí d’estrelles, una nebulosa espiral vista des d’un punt molt més enllà del seu sol més allunyat.

—Cap humà no ha vist això abans —digué la veu de Karellen des de la foscor—. Estan mirant el seu propi univers, la galàxia aïllada de la qual el seu Sol és un membre, des d’una distància de mig milió d’anys llum.

Va haver-hi un llarg silenci. Aleshores Karellen continuà, i ara en la seva veu hi havia alguna cosa que no acabava de ser llàstima i no era precisament menyspreu.

—La seva raça ha mostrat una incapacitat notable per tractar els problemes del seu propi, i força petit, planeta. Quan vam arribar, estaven a punt de destruir-se amb els poders que la ciència els havia donat imprudentment. Sense la nostra intervenció, la Terra avui seria una desolació radioactiva.

»Ara tenen un món en pau, i una raça unida. Aviat seran suficientment civilitzats per menar el seu planeta sense la nostra assistència. Potser fins i tot podrien tractar els problemes de tot un Sistema Solar, posem cinquanta planetes i llunes. Però ¿de veritat s’imaginen que podrien enfrontar-se a això?

La nebulosa s’expandí. Ara les estrelles fugien de pressa, apareixent i desapareixent amb tanta rapidesa com les espurnes d’una farga. I cada una d’aquelles espurnes que fugien era un sol, amb qui sabia quants mons que l’orbitaven…

—Només en aquesta galàxia seva —mormolà Karellen— hi ha vuitanta-set milions de sols. I aquesta xifra només dóna una lleugera idea de la immensitat de l’espai. En desafiar-la, serien com formigues intentant etiquetar i classificar tots els grans de sorra de tots els deserts del món.

»La seva raça, en el present estat d’evolució, no pot fer front a aquest repte formidable. Una de les meves obligacions ha estat protegir-los dels poders i les forces que hi ha entre les estrelles, unes forces més enllà de res que mai puguin arribar a imaginar.

La imatge de les boires de foc arremolinades de la galàxia s’esvaí; la llum tornà al sobtat silenci de la cambra.

Karellen va girar-se per marxar: l’audiència s’havia acabat. En arribar a la porta, va aturar-se i mirà la multitud.

—És una idea amarga, però han d’assumir-la. Un dia poden arribar a posseir els planetes. Però les estrelles no són per a l’Home.

«Les estrelles no són per a l’Home». Sí, els molestaria que els tanquessin de cop a la cara la porta celestial. Però havien d’aprendre a enfrontar-se a la veritat, o tanta veritat com misericordiosament els poguessin explicar.

Des de les solitàries altures de l’estratosfera, Karellen abaixà la mirada cap al món i la gent que li havien donat perquè els guardés sense ell voler-ho. Pensava en tot el que vindria, i en el que seria aquest món només una dotzena d’anys més tard.

Mai no sabrien la sort que havien tingut. Durant la durada d’una vida, la humanitat havia assolit tanta felicitat com cap raça pot arribar a conèixer. Havia estat l’Edat d’Or. Però l’or també era el color de la posta de sol, de la tardor; i només les orelles de Karellen podien captar els primers udols de les tempestes de l’hivern.

I només Karellen sabia amb quina inexorable rapidesa l’Edat d’Or arribava a la seva fi.





L’ÚLTIMA GENERACIÓ





15


—Mira això! —esclatà George Greggson, llançant el diari a Jean. Va aterrar, tot i els esforços d’ella per interceptar-lo, amb les ales desplegades sobre la taula de l’esmorzar. Jean netejà pacientment la melmelada i llegí el tros ofensiu fent tot el que podia per demostrar la seva desaprovació. Això no li sortia gaire bé, perquè tot sovint estava d’acord amb els crítics. Normalment es reservava aquestes opinions herètiques per a ella mateixa, i no tan sols per mantenir la pau i la tranquil·litat. George estava perfectament preparat per a rebre els seus elogis (d’ella o de qualsevol altra persona), però si gosava emetre cap crítica sobre la feina de George, rebria una devastadora conferència sobre la seva ignorància artística.

Va llegir l’article dos cops, i ho deixà córrer. Semblava força favorable, i ho digué.

—Sembla que li va agradar. De què et queixes?

—Això —grunyí George, clavant el seu dit al mig de la columna—, torna a llegir això!

—«Particularment plaents a la vista eren els delicats verds pastel del decorat de l’escena de ballet». Què passa?

—Passa que no eren verds! Vaig passar-m’hi molta estona per obtenir aquell to de blau! I què passa? O un fotut enginyer de la sala de control destrossa el balanç de color, o un idiota de crític resulta que no hi guipa. Escolta, de quin color es veia en el nostre aparell?

—Ehh… No me’n recordo —confessà Jean—. La petita va posar-se a bramar en aquell moment i vaig haver d’anar a veure què li passava.

—Ah… —digué George, tornant a un bullir més reposat.

Jean sabia que podia esperar-se una altra erupció en qualsevol moment. Quan va arribar, però, fou força suau.

—He inventat una nova definició per a la televisió —mormolà amb veu llòbrega—. He decidit que és un aparell que serveix per a impedir la comunicació entre l’artista i l’audiència.

—I què vols fer-hi? —replicà Jean—. Tornar al teatre en directe?

—I per què no? —demanà George—. Això és exactament el que he estat pensant. Saps la carta que vaig rebre de la gent de Nova Atenes? M’han tornat a escriure. I ara contestaré.

—De veritat? —digué Jean, lleugerament alarmada—. Em sembla que són una colla de guillats.

—Bé, només hi ha una manera de saber-ho. Vull anar a veure’ls d’aquí a quinze dies. La literatura que treuen no sembla gens eixelebrada. I tenen homes molt bons.

—Si esperes que comenci a cuinar sobre una foguera, o que comenci a vestir-me amb pells, hauràs…

—No siguis bleda! Aquestes històries són bestieses. La Colònia té tot el que realment es necessita per a una vida civilitzada. No creuen en les coses supèrflues, això és tot. A més, ja han passat un parell d’anys des que vaig estar al Pacífic per últim cop. Serà un bon viatge per a tots dos.

—En això hi estic d’acord —digué Jean—. Però no tinc la més mínima intenció que els nens es converteixin en un parell de salvatges polinesis.

—No s’hi convertiran —digué George—. Això t’ho puc garantir.

Tenia raó, però no en el sentit en què ho havia dit.

—Com ja vau veure abans d’aterrar —digué l’homenet a l’altra banda de la galeria—, la Colònia consisteix en dues illes, unides per una escullera. Aquesta és Atenes, l’altra l’hem batejada Esparta. És bastant salvatge i rocosa, i és un lloc meravellós per a l’esport i l’exercici. —La seva mirada s’aturà momentàniament sobre la cintura del seu visitant, i George es remogué lleugerament en la seva cadira de vímet—. Esparta és un volcà extingit. Com a mínim, els geòlegs diuen que està extingit, ha, ha!

»Però tornem a Atenes. La idea de la Colònia, com heu vist, és construir un grup cultural, estable i independent amb les seves pròpies tradicions artístiques. He d’assenyalar que va fer-se una profunda investigació abans que comencéssim aquesta empresa. En realitat és una obra d’enginyeria social aplicada, basada en unes matemàtiques extremadament complexes que no entenc. Tot el que sé és que els sociòlegs matemàtics han calculat com hauria de ser de gran la Colònia, quants tipus diferents de gent hauria de contenir, i, sobretot, quina hauria de ser la seva constitució per a mantenir l’estabilitat durant molt de temps.

»Estem governats per un Consell de vuit directors, que representen Producció, Energia, Enginyeria Social, Art, Economia, Ciència, Esport i Filosofia. No hi ha cap president permanent: un director ocupa el lloc cada any per torns rotatius.

»La nostra població actual està una mica per sobre dels cinquanta mil; aquesta xifra és lleugerament inferior al nombre desitjat. Per això ens mantenim alerta: necessitem més gent. I, és clar, hi ha unes certes pèrdues: encara no podem autoabastar-nos pel que fa a algunes de les àrees més especialitzades.

»Aquí a l’illa estem intentant salvar alguna cosa de la independència humana, les seves tradicions artístiques. No som hostils als Grans Senyors: senzillament volem que ens deixin fer la nostra. Quan ells van destruir les velles nacions i el tipus de vida que l’home havia conegut des del principi de la història, van endur-se moltes coses bones amb les dolentes. Ara el món és plàcid, monòton i culturalment mort: no s’ha creat res de veritablement nou des que van arribar els Grans Senyors. La raó és òbvia. No queda res per què lluitar, i hi ha massa distraccions i entreteniments. ¿Us adoneu que cada dia s’emeten unes cinc-centes hores de ràdio i televisió per tots els canals? Si passéssiu sense dormir i no féssiu res més, podríeu seguir menys d’una vintena part de les diversions de què es pot disposar girant un botó! No és estrany que la gent es tornin com esponges passives: absorbeixen però no creen. ¿Sabíeu que la mitjana de temps que cada persona dedica a mirar la televisió ha arribat a tres hores per dia? Aviat la gent ja no viurà la seva vida. Es necessitarà tot el temps per seguir els diversos serials de la televisió!

»Aquí, a Atenes, l’entreteniment ocupa el lloc que li correspon. A més, és en directe, no en conserva. En una comunitat d’aquestes dimensions és possible tenir una participació de l’audiència gairebé completa, amb tot el que això implica per als intèrprets i els artistes. Incidentalment, tenim una orquestra simfònica molt bona, probablement entre les sis millors del món.

»Però no vull que us refieu únicament de la meva paraula. El que es fa normalment és que els futurs ciutadans es queden uns quants dies, per agafar l’aire del lloc. Si decideixen que els agradaria unir-se a nosaltres, els deixem fer tota la colla de tests psicològics, que de fet són la nostra principal línia de defensa. Una tercera part dels sol·licitants són rebutjats, normalment per motius que no són aparents i que no tenen cap importància fora d’aquí. Els que passen les proves se’n van a casa durant el temps suficient per a arreglar les seves coses, i aleshores tornen aquí. De vegades canvien d’idea en aquest moment, però això és molt infreqüent, i gairebé sempre es dóna per raons personals fora del seu control. Els nostres tests són segurs gairebé en un cent per cent ara: qui els passa és perquè realment vol venir.

—I si algú canviés d’idea després? —preguntà Jean amb ànsia.

—Aleshores podrien marxar. No hi hauria problema. Ha passat una vegada o dues.

Va fer-se un llarg silenci. Jean mirà George, que s’acariciava les populars patilles dels cercles artístics. Mentre no cremessin les naus, ella no es preocuparia massa. La Colònia semblava un lloc interessant, i no era tan eixelebrada com ella es pensava. I als nens els agradaria molt. Això, al capdavall, era el que comptava.

Van traslladar-se al cap de sis setmanes. La casa d’una sola planta era petita, però força adequada per a una família que no tenia intencions de ser més gran de quatre. Tots els aparells bàsics que evitaven feines desagradables estaven a la vista: com a mínim, admeté Jean, no hi havia cap perill de tornar a la foscor de l’esclavatge domèstic. Era torbador, però, descobrir que hi havia una cuina. En una comunitat d’aquestes dimensions, un esperava poder marcar Central de Menjar, esperar cinc minuts, i aleshores rebre el menjar que haguessin seleccionat. La individualització estava molt bé, però això, pensava Jean, potser era anar massa lluny. Va preguntar-se amb pessimisme si també devien esperar que ella fes la roba de la família a més del menjar. Però no hi havia cap filadora entre el rentaplats i l’aparell de radar, de manera que tampoc no estava tan malament…

És clar, la resta de la casa encara semblava despullada. Ells n’eren els primers ocupants, i passaria temps abans que aquesta aparença asèptica es convertís en una llar humana i càlida. Els nens, sens dubte, serien els que durien a terme el procés. Ja hi havia (encara que Jean no ho sabia) una víctima infortunada de Jeffrey expirant a la banyera, com a resultat de la ignorància del jove de la diferència fonamental entre l’aigua dolça i l’aigua salada.

Jean s’acostà a la finestra encara sense cortines i contemplà la Colònia. Era un lloc bonic, no hi havia dubte. La casa estava situada sobre la falda de ponent del turó que dominava, perquè no hi havia res que li fes la competència l’illa d’Atenes. A dos quilòmetres cap al nord podia veure l’escullera —una prima fulla de ganivet dividint l’aigua— que duia a Esparta. Aquella illa rocosa, amb el seu encaboriat con volcànic, era un contrast tan gran amb aquest pacífic lloc que a vegades li feia por. Es preguntava com podien estar tan segurs els científics que el volcà mai no tornaria a despertar-se i els enterraria.

Una figura que feia tentines s’enfilava per la falda, mantenint-se amb tota cura a l’ombra de les palmeres i desafiant les normes de la carretera, atragué la seva atenció. George tornava de la seva primera conferència. Ja n’hi havia prou de somniar desperta, ara calia anar per feina.

Un terrabastall metàl·lic anuncià l’arribada de George. Jean es preguntà quan trigarien a aprendre a anar amb bicicleta era un altre aspecte inesperat de la vida de l’illa. Els cotxes privats no estaven permesos, i de fet no eren necessaris, ja que la distància major que es podia recórrer en línia recta era de menys de quinze quilòmetres. Hi havia uns quants vehicles de serveis que pertanyien a la comunitat: camions, ambulàncies i camions de bombers, i tots havien de circular, excepte casos de veritable emergència, a menys de cinquanta quilòmetres per hora. Com a resultat, els habitants d’Atenes feien molt d’exercici, no tenien embussos als carrers…, ni accidents de trànsit.

George va fer a Jean un petó ràpid i de compromís, i es deixà caure amb un sospir d’alleujament en la cadira més propera.

—Buf! —digué, eixugant-se la suor del front—. Tothom m’ha avançat a tota velocitat quan pujava el turó, de manera que sí que deu ser possible acostumar-s’hi. Em sembla que ja he perdut deu quilos.

—Com ha anat el dia? —preguntà Jean, com corresponia.

Esperava que George no estigués massa cansat per a ajudar-la a desfer l’equipatge.

—Molt estimulant. Ja no em recordo de la meitat de la gent que m’han presentat, però tots semblaven molt agradables. I el teatre és tan bo com havia esperat. Començarem a treballar la setmana que ve en el Retorn a Matusalem d’en Shaw. Seré el responsable únic del decorat i del disseny. Serà un bon canvi, no tenir una dotzena de persones al voltant dient-me què no puc fer. Em sembla que això ens agradarà.

—A pesar de les bicicletes?

George reuní suficient energia per a somriure.

—Sí —digué—. D’aquí a un parell de setmanes ni m’adonaré del turonet aquest.

Ho deia per dir-ho, però era veritat. Va caldre un altre mes, però, perquè Jean deixés d’enyorar el cotxe i descobrís tot el que es podia arribar a fer amb la pròpia cuina.

Nova Atenes no era fruit d’un creixement natural i espontani com el de la ciutat original. Tot en la Colònia estava deliberadament planejat, com a resultat de molts anys d’estudi per part d’un grup d’homes molt remarcables. Havia començat com una conspiració oberta contra els Grans Senyors, un repte implícit a la seva política si no al seu poder. Al principi, els fundadors de la Colònia havien estat més de mig segurs que Karellen els frustraria els plans, però el Supervisor no havia fet res, absolutament res. Això no era tan tranquil·litzador com es podia haver esperat. Karellen tenia molt de temps: podia estar preparant un contracop retardat. O podia estar tan segur del fracàs del projecte, que pensés que no valia la pena fer res en contra.

Que la Colònia fracassaria havia estat la predicció de la majoria. Però, fins i tot en el passat, molt abans que aparegués cap coneixement de la dinàmica social, hi havia hagut moltes comunitats dedicades a finalitats religioses o filosòfiques. Era cert que el seu índex de mortalitat havia estat alt, però n’havien sobreviscut algunes. I els fonaments de Nova Atenes eren tan segurs com podia fer-los la ciència.

Hi havia moltes raons per triar una illa. La psicològica no era de les menors. En una era de transport aeri universal, l’oceà no era més que una barrera física, però encara feia una sensació d’aïllament. A més, una superfície limitada feia impossible que hi hagués massa gent a la Colònia. La població màxima havia estat fixada en cent mil: més enllà, els avantatges inherents a una comunitat petita i compacta es perdrien. Un dels objectius dels fundadors era que qualsevol membre de Nova Atenes conegués tots els altres ciutadans que compartien els seus interessos, i també un u o dos per cent de la resta.

L’home que havia estat l’impulsor de Nova Atenes era jueu. I, com Moisès, no havia entrat a la seva terra promesa, perquè la Colònia va ser fundada tres anys després de la seva mort.

Havia nascut a Israel, l’última nació independent d’aparèixer, i, en conseqüència, la de vida més curta. La fi de la sobirania nacional s’havia sentit aquí potser més amargament que en cap altre lloc, perquè és dur perdre un somni que s’acaba d’aconseguir després de segles de lluitar-hi.

Ben Salomó no era cap fanàtic, però els records de la seva infantesa devien haver determinat, en gran mesura, la filosofia que anava a posar en pràctica. Podia recordar com havia estat el món abans de l’arribada dels Grans Senyors, i no tenia cap ganes de tornar-hi. Com molts altres homes intel·ligents i ben intencionats, podia apreciar tot el que Karellen havia fet per la raça humana, però no se sentia satisfet dels plans dels Grans Senyors. ¿Era possible, es deia de vegades a si mateix, que a pesar de la seva enorme intel·ligència els Grans Senyors no entenguessin realment la humanitat, i estiguessin cometent un terrible error tot i tenir els millors motius? ¿I si, en la seva passió altruista per l’ordre i la justícia, haguessin decidit reformar el món, però no s’haguessin adonat que estaven destruint l’ànima de l’home?

La caiguda tot just havia començat, però no era difícil descobrir els primers símptomes de decadència. Salomó no era cap artista, però tenia una gran capacitat per a apreciar l’art i sabia que la seva època no estava a l’alçada de les fites de segles anteriors en cap camp. Potser les coses s’arreglarien soles amb el temps, quan el xoc de l’encontre amb la civilització dels Grans Senyors hagués passat. Però també podien no arreglar-se, i un home prudent pensaria a fer una pòlissa d’assegurança.

Nova Atenes era aquesta pòlissa. S’havien necessitat vint anys i uns quants milions de lliures per a establir-la, una xifra relativament trivial, doncs, sobre la riquesa total del món. En els primers quinze anys no havia passat res; tot havia ocorregut en els últims cinc.

La tasca de Salomó hauria estat impossible si no hagués pogut convèncer un grapat dels artistes més famosos del món que el seu pla tenia sentit. Hi havien simpatitzat perquè els afalagava, no perquè fos important per a la raça. Però, un cop estigueren convençuts, el món els havia escoltat i els havia donat suport moral i material. Al darrere d’aquesta façana de talent temperamental, els veritables arquitectes de la Colònia havien edificat els seus plans.

Una societat consisteix en éssers humans el comportament dels quals com a individus no és predictible. Però si s’agafen prou unitats bàsiques, aleshores comencen a aparèixer certes lleis, tal com van descobrir fa molt les companyies asseguradores. Ningú no pot dir quins individus moriran en un moment determinat, però es pot predir amb força cura el nombre de morts totals.

Hi ha d’altres lleis més subtils, suggerides per primer cop al començament del segle vint per matemàtics com Weiner i Rashavesky. Havien indicat que fets com depressions econòmiques, el resultat de la cursa d’armaments, l’estabilitat dels grups socials, les eleccions polítiques, i coses així es podien analitzar amb les tècniques matemàtiques correctes. El gran problema era l’enorme nombre de variables, moltes de les quals eren difícils de definir en termes numèrics. No es podia dibuixar un grup de corbes i afirmar: «Quan s’arribi a aquesta línia, serà la guerra». I no es podia tenir en compte coses impredictibles com l’assassinat d’una figura clau o els efectes d’un nou descobriment científic, i encara menys catàstrofes naturals com ara terratrèmols o inundacions, que podien tenir efectes profunds sobre un gran nombre de gent i sobre els grups socials en què vivien.

Però es podia fer molt, gràcies als coneixements acumulats pacientment durant els últims cent anys. La tasca hauria estat impossible sense l’ajuda de computadors gegants que podien fer la feina de mil calculadores humanes en segons. Aquestes ajudes havien estat utilitzades al màxim quan es planejà la Colònia.

Però tot i així, els fundadors de Nova Atenes tan sols podien proporcionar el terreny i el clima en què la planta que volien fer créixer podia —o no— florir. Com el mateix Salomó havia dit: «Podem estar segurs que tindrem talents; pel que fa als genis, només podem pregar». Però era una esperança raonable que en una solució tan concentrada es produïssin reaccions interessants. Pocs artistes progressen en la solitud, i no hi ha res tan estimulant com el conflicte de mentalitats amb interessos similars.

De moment, el conflicte havia produït resultats valuosos en escultura, música, crítica literària i cinema. Encara era massa aviat per veure si el grup que treballava en recerca històrica satisfaria les esperances dels seus instigadors, que tenien com a objectiu restaurar l’orgull de la humanitat pels seus propis èxits. La pintura encara anava de baixa, la qual cosa donava suport als que consideraven que les formes d’art estàtiques i bidimensionals havien exhaurit les seves possibilitats.

Era remarcable —tot i que encara no s’havia donat una explicació satisfactòria a això que el temps tenia un paper essencial en els majors èxits artístics de la Colònia. Fins i tot les escultures rares vegades eren immòbils. Els intrigants volums i corbes d’Andrew Carsons canviaven lentament mentre un els observava, seguint uns esquemes complexos que la ment podia apreciar, encara que no pogués definir-los. De fet, Carsons afirmava amb prou raó que havia dut els mòbils d’un segle abans al seu punt últim, i així havia unit l’escultura i el ballet.

La major part dels experiments musicals de la Colònia estaven dedicats, amb força consciència, al que s’anomenava «lapse de temps». ¿Quina era la nota més breu que la ment podia detectar, o quina era la més llarga que podia suportar sense avorriment? ¿Es podia variar el resultat depenent de les condicions o de l’ús d’una orquestració apropiada? Aquests problemes es debatien indefinidament, i les discussions no eren purament acadèmiques. Havien tingut com a resultat peces extremament interessants.

Però era en l’art dels dibuixos animats, amb les seves possibilitats il·limitades, on Nova Atenes havia dut a terme els seus experiments amb més èxit. Els cent anys des de l’època de Disney encara havien deixat molta cosa per a fer en el mitjà més flexible de tots. Per la banda purament realista, els resultats no es podien distingir de la fotografia… per a menyspreu dels que duien els dibuixos animats per camins abstractes.

El grup d’artistes i científics que havia fet menys fins ara era el que havia atret la major atenció… i havia causat la major alarma. Era l’equip que treballava en «identificació total». La història del cinema donava la clau de les seves activitats. Primer, el so; després, el color; després, l’estereoscòpia; després el cinerama, havien fet que les velles «imatges en moviment» s’assemblessin més i més a la realitat. On era la fi de la història? Ben segur que s’arribaria al nivell final quan l’audició oblidés que era una audiència i entrés a formar part de l’acció. Per assolir això caldria estimular tots els sentits, i potser també seria necessària la hipnosi, però molts ho veien factible. Quan s’arribés a l’objectiu, hi hauria un enriquiment enorme de l’experiència humana. Un home podria convertir-se —durant una estona, com a mínim— en qualsevol altra persona, i podria prendre part en qualsevol aventura concebible, real o imaginària. Fins i tot podria ser planta o animal, si arribava a ser possible captar i gravar les impressions sensorials d’altres criatures. I quan el «programa» s’hagués acabat, hauria adquirit uns records tan vívids com qualsevol experiència de la seva vida; de fet, no es podia distingir de la vida mateixa.

La possibilitat era fascinant. Molts també la consideraven espantosa, i esperaven que el projecte fracassés. Però sabien en el fons dels seus cors que un cop la ciència havia declarat que una cosa era possible, no hi havia manera d’evitar-ne la realització…

Això, doncs, era Nova Atenes i uns quants dels seus somnis. Esperava esdevenir allò que la vella Atenes podia haver estat si hagués tingut màquines en lloc d’esclaus, ciència en lloc de superstició. Però encara era massa d’hora per a dir si l’experiment tindria èxit.





16


Jeffrey Greggson era un illenc que, de moment, no tenia cap interès en l’estètica o la ciència, les dues preocupacions principals de la gent gran. Però li semblava molt bé la Colònia, per raons purament personals. El mar, que mai no estava a més d’uns quants quilòmetres en qualsevol direcció, el fascinava. Havia passat la major part de la seva curta vida terra endins, i encara no s’havia acostumat a la novetat d’estar voltat d’aigua. Era un bon nedador, i tot sovint agafava la bicicleta amb els seus amics, enduent-se les aletes i les ulleres, per anar a explorar les aigües menys fondes de l’albufera. Al començament, a Jean no li semblava gens bé, però després de fer unes quantes capbussades ella mateixa va perdre la por al mar i a les seves estranyes criatures, i va deixar que Jeffrey es divertís com volgués, amb la condició que mai no nedés sol.

L’altre membre de la casa Greggson a qui agradava el canvi era Fey, la bonica perdiguera de pèl daurat que pertanyia nominalment a George, però que no es desenganxava de Jeffrey. Els dos eren inseparables, tant de dia com, si Jean no s’hi hagués quadrat, de nit. Fey només es quedava a casa quan Jeffrey marxava amb la bicicleta, i aleshores s’ajeia apàtica davant la porta principal i mirava carretera avall amb els ulls humits i tristos i el morro sobre les potes. Això mortificava bastant George, que havia pagat un preu molt elevat pel seu pedigrí. Semblava que hauria d’esperar fins a la propera generació —tres mesos més tard— per tenir un gos propi. Jean tenia altres idees sobre la qüestió. Li agradava Fey, però creia que amb un gos per casa n’hi havia prou.

Només Jennifer Anne encara no havia decidit si li agradava la Colònia o no. Això, però, no era gaire sorprenent, perquè fins ara no havia vist res del que hi havia més enllà del seu bressol, no sospitava que una cosa així existís.

George Greggson no pensava sovint en el passat: estava massa enfeinat fent plans per al futur, massa ocupat amb la feina i els seus fills. Era estrany que la seva ment tornés anys enrere a aquella tarda a l’Àfrica, i mai no en parlava amb Jean. Per acord mutu evitaven el tema, i des d’aquell dia no havien tornat a anar a veure els Boyce, tot i que els havien convidat diverses vegades. Havien telefonat a Rupert amb excuses noves uns quants cops a l’any, i últimament ell ja no els havia tornat a dir res. El seu matrimoni amb Maia, per a la sorpresa de tothom, encara anava bé.

Una conseqüència d’aquella tarda fou que Jean va perdre totes les ganes de xipollejar amb els misteris que hi havia al límit de la ciència coneguda. La curiositat innocent i no gens crítica que l’havia apropada a Rupert havia desaparegut completament. Potser ja estava convençuda i no volia més proves: George s’estimava més no preguntar-li-ho. També podia ser que les preocupacions de la maternitat li haguessin tret aquests interessos del cap.

George sabia que no tenia sentit encaparrar-se per un misteri que mai no podria ser solucionat, però de vegades, en la quietud de la nit, es despertava i rumiava. Recordava la seva trobada amb Jan Rodricks al terrat de la casa de Rupert i les poques paraules que havia canviat amb l’únic ésser humà que havia desafiat amb èxit la prohibició dels Grans Senyors. Res del món sobrenatural, pensava George, podia esgarrifar més que el simple fet científic que tot i que gairebé havien passat deu anys des que va parlar amb Jan, aquell viatger llunyà només havia envellit uns quants dies.

L’univers era gran, però això el terroritzava menys que el seu misteri. George no era de les persones que medités sobre això, però de vegades li semblava que els homes eren com nens divertint-se en algun pati de jocs amagat, protegit de les terribles realitats del món exterior. A Jan Rodricks l’havia molestat aquella protecció i se n’havia escapat…, cap a ningú no sabia què. Però en aquesta qüestió, George estava al costat dels Grans Senyors. No tenia cap desig d’enfrontar-se al que s’amagués en la foscor desconeguda, una mica més enllà del petit cercle de claror que feia el llum de la Ciència.

—¿Com és —digué George queixós— que en Jeff sempre és fora quan resulta que jo estic a casa? On ha anat avui?

Jean alçà la vista de la seva mitja, una ocupació arcaica que havia estat reviscuda feia poc amb molt d’èxit. Aquestes modes arribaven a l’illa i tornaven a marxar amb força rapidesa. La conseqüència principal d’aquesta particular bogeria fou que ara tots els homes anaven amb jerseis multicolors, massa calents per dur-los de dia, però molt útils després de pondre’s el sol.

—Ha marxat a Esparta amb uns quants amics —respongué Jean—. Ha promès que seria aquí a l’hora de sopar.

—Havia vingut a treballar una mica —digué George pensativament—. Però fa bon dia, i em sembla que me n’aniré a nedar. Quina mena de peix vols que et dugui?

George mai no havia pescat res, i els peixos de l’albufera eren massa astuts per deixar-se atrapar. Jean estava a punt de dir-ho quan la quietud de la tarda fou sacsejada per un so que encara tenia el poder, fins i tot en aquesta època pacífica, de glaçar la sang i fer eriçar els cabells.

Era l’udol d’una sirena, elevant-se i caient, estenent el seu missatge d’alarma en cercles concèntrics cap al mar.

Durant gairebé cent anys la tensió havia anat augmentant lentament, aquí en la foscor ardent molt per sota del llit oceànic. Tot i que el congost submarí s’havia format moltes eres geològiques abans, les roques torturades mai no s’havien reconciliat amb les seves noves posicions. Els estrats s’havien esquerdat i havien canviat de posició incomptables vegades, i l’inimaginable pes de l’aigua torbava el seu precari equilibri. Estaven a punt per a tornar-se a moure.

Jeff estava explorant els bassals que hi havia a l’estreta platja d’Esparta, una ocupació que trobava infinitament absorbent. Mai no se sabia quines criatures exòtiques es podia trobar, amagades aquí de les ones que marxaven eternament sobre el Pacífic per a estavellar-se contra l’escull. Era una terra de fades per a qualsevol nen, i en aquest moment la tenia tota per a ell sol, ja que els seus amics se n’havien anat cap als turons.

El dia era tranquil i plàcid. No hi havia ni un alè de vent, i fins la fressa perpètua de darrere l’escull s’havia convertit en una remor baixa. Un sol ardent penjava en el cel a mig camí de la posta, però el cos de Jeff, d’un marró caoba, era gairebé immune als seus atacs.

La platja era una estreta faixa de sorra, que baixava en un pendent pronunciat cap a l’albufera. Si mirava dins l’aigua, clara com el cristall, Jeff podia veure les roques submergides, que li eren tan familiars com les formacions de la superfície. A uns deu metres més avall, les costelles cobertes d’algues d’una vella goleta s’alçaven cap al món que havia abandonat feia gairebé dos segles. Jeff i els seus amics havien explorat la desferra, però les seves esperances de trobar un tresor amagat havien estat vanes. Tot el que havien aconseguit fou una brúixola plena de percebes incrustats.

Amb molta fermesa, alguna cosa va agafar la platja i li donà una estrebada sobtada. El tremolor passà tan de pressa que Jeff va preguntar-se si l’havia imaginat. Potser havia tingut un rodament de cap, perquè tot el que hi havia al seu voltant estava igual. Les aigües de l’albufera continuaven planes, en el cel no hi havia cap amenaça. I aleshores començà a passar una cosa molt estranya.

Molt més ràpidament que el reflux de cap marea, l’aigua es retirava de la platja. Jeff va quedar-se mirant, estranyat i sense gens ni mica de por, com la sorra mullada quedava a l’aire i brillava sota el sol. Va seguir l’oceà en retirada, decidit a aprofitar el miracle que li havia obert el món subaquàtic perquè l’inspeccionés. Ara el nivell havia baixat tant que l’arbre trencat del vell naufragi s’enfilava en l’aire i les algues penjaven mortes en perdre el seu suport líquid. Jeff s’avançà, ansiós per descobrir quines meravelles apareixerien a continuació.

Aleshores li arribà el soroll dels esculls. Mai no havia sentit res de semblant, i va aturar-se i s’hi fixà, amb els peus ensorrant-se lentament en la sorra xopa. Un gran peix es debatia en l’agonia de la mort a pocs metres, però Jeff amb prou feines se n’adonà. S’estava dret, escoltant alerta, mentre el soroll provinent dels esculls creixia al seu voltant.

Era el so de gàrgares, de succió, com un riu que es precipités per un canal estret. Era la veu del mar que es retirava a contracor, enfadat de perdre, encara que fos per un moment, les terres que posseïa legítimament. A través de les gràcils branques del corall, a través de les coves submarines amagades, milions de tones d’aigua s’escapaven de l’albufera cap a la immensitat del Pacífic.

Molt aviat, i molt de pressa, tornarien.

Un dels grups de rescat, hores després, va trobar Jeff sobre un gran bloc de corall que havia estat llançat a vint metres sobre el nivell normal de l’aigua. No semblava particularment espantat, tot i que estava empipat perquè havia perdut la seva bicicleta. A més, tenia molta gana, ja que la destrucció parcial de l’escullera l’havia aïllat de casa. Quan el van rescatar estava contemplant la possibilitat de tornar nedant a Atenes, i, si no fos perquè els corrents havien canviat totalment, hauria pogut fer la travessa sense gaires problemes.

Jean i George havien pogut veure-ho tot quan el tsunami s’estavellà contra l’illa. Tot i que les destrosses en les àrees baixes d’Atenes havien estat importants, no hi havia hagut cap pèrdua humana. Els sismògrafs només havien pogut avisar amb un quart d’hora d’anticipació, però hi havia hagut prou temps per a situar tothom per sobre de la línia de perill. Ara la Colònia es llepava les ferides i recollia un grapat de llegendes que es farien més terribles durant els anys següents.

Jean esclatà en plors quan li tornaren el seu fill, perquè s’havia convençut a si mateixa que l’aigua l’havia arrossegat. Havia observat amb ulls terroritzats com la paret d’aigua, negra i coberta d’escuma, avançava bramant des de l’horitzó per negar la base d’Esparta en bromera. Semblava increïble que Jeff s’hagués pogut posar a recer a temps.

No era sorprenent que no pogués donar una explicació gaire racional del que havia passat. Quan va haver menjat i ja era al llit, Jean i George s’estigueren al seu costat.

—Ara dorm, fill, i oblida-ho tot —digué Jean—. Ja ha passat.

—Però ha sigut divertit, mama —protestà Jeff—. No tenia por.

—Això és bo —digué George—. Ets un noi valent i està molt bé que tinguessis coneixement i corressis a temps. Molta gent s’ofega perquè baixen a la platja a veure què ha passat.

—Això és el que vaig fer —confessà Jeff—. Qui em devia ajudar?

—Què vols dir? Estaves sol. Els altres nois eren dalt del turó.

Jeff semblava estranyat.

—Però algú em va dir que corregués!

Jean i George van mirar-se lleugerament alarmats.

—Vols dir… Vols dir que et penses que vas sentir alguna cosa?

—Va, deixa’l estar —digué Jean amb ànsia, i amb una mica massa de pressa.

Però George era tossut.

—\/ull arribar al fons d’això. Explica’m què ha passat, Jeff.

—Doncs jo estava a baix de tot de la platja, al costat d’aquell vaixell ensorrat, i la veu m’ha parlat.

—Què t’ha dit?

—No me’n recordo massa, però era una cosa com «Jeffrey, puja al turó tan de pressa com puguis. T’ofegaràs si et quedes aquí». Estic segur que m’ha dit Jeffrey, no Jeff. Ha de ser algú que no conec.

—Era una veu d’home? I d’on venia?

—Estava al costat meu. I semblava d’un home…

Jeff dubtà un moment, i George va animar-lo a continuar.

—No era com ningú que hagi sentit parlar. Em sembla que era un home molt gran.

—I no ha dit res més la veu?

—No…, fins que he començat a pujar el turó. Aleshores ha passat una altra cosa rara. Saps el camí que puja pel precipici?

—Sí.

—Jo corria amunt per allà, perquè era el camí més ràpid. Ja sabia què passava, perquè havia vist la gran onada que venia. I feia molt de soroll. I aleshores m’he trobat una gran pedra al mig del camí. Abans no hi era, i jo no podia passar.

—El terratrèmol deu haver-la fet caure —digué George.

—Calla! Continuà, Jeff.

—No sabia què fer, i sentia que l’onada s’acostava. Aleshores la veu ha dit: «Tanca els ulls, Jeffrey, i tapa’t la cara amb les mans». Semblava una cosa molt rara, però ho he fet. I aleshores hi ha hagut un gran llamp, l’he sentit a tot arreu, i quan he obert els ulls la pedra ja no hi era.

—No hi era?

—Això, no hi era. I he tornat a córrer, i aleshores és quan gairebé m’he cremat els peus, perquè el camí estava molt calent. L’aigua ha fet un xiulet quan hi ha passat per sobre, però ja no podia agafar-me perquè estava massa amunt. I ja està. He tornat a baixar quan ja no hi havia onades. Aleshores he vist que la meva bicicleta ja no hi era i que el camí de tornada estava trencat.

—No t’amoïnis per la bicicleta, Jeff! —digué Jean, estrenyent el seu fill amb tendresa. Ja en tindràs una altra. El que importa ara és que estàs bé. No ens preocuparem per com va passar tot.

Això no era cert, és clar, perquè la conferència va començar immediatament després de sortir de l’habitació. No va decidir res, però hi hagueren dues conseqüències. Al dia següent, sense dir-ho a George, Jean va dur el seu petit fill al psicòleg infantil de la Colònia. El psicòleg va escoltar atentament mentre Jeffrey repetia la seva història, gens esporuguit pel lloc. Després, mentre el confiat pacient rebutjava una rere l’altra les joguines de l’habitació del costat, el doctor tranquil·litzava Jean.

—No hi ha res que suggereixi una anormalitat mental. Heu de recordar que ha passat per una experiència terrible, i n’ha sortit remarcablement bé. És un nen molt imaginatiu, i probablement creu la seva pròpia història. De manera que limiteu-vos a acceptar-la, i no patiu si no hi ha altres símptomes. En aquest cas, aviseu-me de seguida.

Aquella tarda, Jean va transmetre el veredicte al seu marit. No va semblar que es tranquil·litzés tant com ella havia esperat, i va atribuir la preocupació de George a les destrosses que hi havia hagut en el seu estimat teatre. Ell només mormolà: «Està bé», i es posà a llegir l’últim exemplar d’Escena i Estudi. Semblava que havia perdut tot l’interès en la qüestió, i Jean s’enfadà una mica.

Però tres setmanes més tard, el primer dia que l’escullera fou reoberta, George i la seva bicicleta sortiren ràpidament cap a Esparta. La platja encara era coberta de restes de corall trencat, i en un lloc semblava que s’hagués obert una bretxa en l’escull. George va preguntar-se quant trigarien les miríades de pacients pol·lips a reparar la destrossa.

Només hi havia un camí que pugés per la cara de l’espadat, i quan va haver recuperat l’alè, George començà a enfilar-se. Unes algues seques, atrapades entre les roques, marcaven el límit on havien arribat les aigües.

Durant molta estona George Greggson s’estigué en aquell camí solitari, mirant fixament la clapa de roca fosa sota els seus peus. Va intentar dir-se que era una resta del volcà, extingit des de feia tant, però aviat deixà de banda aquest intent d’enganyar-se ell mateix. La seva ment tornà a aquella nit, anys abans, quan ell i Jean havien pres part en aquell estúpid experiment de Rupert Boyce. Mai ningú no havia entès realment què havia passat, i George sabia que d’alguna manera incomprensible aquests dos estranys fets tenien alguna relació. Primer havia estat Jean, ara el fill de Jean. No sabia si alegrar-se’n o tenir por, i en el seu cor formulà una pregària silenciosa:

«Gràcies, Karellen, pel que la seva gent va fer per Jeff. Però tant de bo sabés per què ho van fer».

Tornà lentament a la platja, i les grans gavines blanques giraren al voltant seu, enfadades perquè no havia dut menjar per llançar-los-el mentre voltaven pel cel.





17


La petició de Karellen, tot i que se la podien haver esperat en qualsevol moment des de la fundació de la Colònia, va caure com una bomba. Representava, com tothom n’era conscient, una crisi en els afers d’Atenes, i ningú podia dir si en resultaria un bé o un mal.

Fins ara, la Colònia havia fet la seva sense la interferència dels Grans Senyors. L’havien deixada completament de banda, com havien fet amb la major part de les activitats humanes que no eren subversives o que no anaven contra els seus codis de conducta. No se sabia si els objectius de la Colònia podien ser considerats subversius. No eren polítics, però representaven una aposta per una independència intel·lectual i artística. I a partir d’això, qui sabia què podia venir? Podia ser que els Grans Senyors fossin capaços de preveure el futur d’Atenes més clarament que els seus fundadors, i podia ser també que no els agradés aquest futur.

És clar, si Karellen volia enviar un observador, inspector, o com volgués dir-ne, no hi podien fer res. Vint anys abans els Grans Senyors havien anunciat que havien suspès la utilització dels seus aparells de vigilància, i la humanitat ja no tenia per què considerar-se espiada. Tot i així, el fet que aquests aparells existissin implicava que no es podia amagar res als Grans Senyors si ells realment ho volien veure.

Hi havia gent a l’illa que veien bé aquesta visita perquè els donava l’oportunitat d’estudiar uns dels problemes menors de la psicologia dels Grans Senyors: la seva actitud envers l’art. ¿El consideraven una aberració infantil de la raça humana? ¿Tenien ells alguna forma d’art? En aquest cas, ¿era el propòsit d’aquesta visita purament estètic o tenia d’altres motius menys innocents?

Totes aquestes qüestions eren debatudes incessantment mentre es feien les preparacions. No se sabia res del Gran Senyor que havia de venir, però suposaven que seria capaç d’absorbir Cultura en quantitats il·limitades. Com a mínim, intentarien fer l’experiment, i les reaccions de la víctima serien observades amb interès per tota una colla de ments molt despertes.

El president actual del consell era el filòsof, Charles Yan Sen, un home irònic però alegre que encara no havia arribat als seixanta i, en conseqüència, estava en la flor de la vida. Plató hauria donat la seva aprovació a Sen com a filòsof-estadista, tot i que Sen no donava la seva aprovació a Plató, del qual sospitava que havia malinterpretat Sòcrates completament. Ell era un dels illencs que estava disposat a aprofitar al màxim aquesta visita, encara que només fos per demostrar als Grans Senyors que els homes encara tenien molta iniciativa i no estaven, com ell deia, «completament domesticats».

A Atenes no es feia res sense un comitè, el tret característic de qualsevol democràcia. De fet, algú havia definit una vegada la Colònia com un sistema de comitès interconnectats. Però el sistema funcionava, gràcies als pacients estudis dels psicòlegs socials que havien estat els veritables fundadors d’Atenes. Com que la comunitat no era massa gran, tothom hi podia prendre part en l’administració i ser un ciutadà en el sentit més ampli del mot.

Era gairebé inevitable que George, com a membre principal de la jerarquia artística, fos en el comitè de recepció. Però se’n va assegurar per altres mitjans menys ortodoxos. Si els Grans Senyors volien estudiar la Colònia, George volia estudiar-los a ells. A Jean no li feia gaire gràcia. Des d’aquell vespre a casa els Boyce, havia sentit una vaga hostilitat cap als Grans Senyors, tot i que mai no havia pogut donar-ne cap raó. Tan sols volia tenir tan poc a veure amb ells com fos possible, i per a ella una de les atraccions principals de l’illa havia estat l’esperada independència. Ara temia que aquesta independència pogués estar amenaçada.

El Gran Senyor arribà sense cerimònia en un volador ordinari construït per l’home, la qual cosa decebé aquells que esperaven res de més espectacular. Podia haver estat el mateix Karellen, perquè mai ningú no havia estat capaç de distingir un Gran Senyor d’un altre amb una certa seguretat. Tots semblaven duplicats d’una mateixa matriu base. Potser, a través d’algun procés biològic desconegut, ho eren.

Després del primer dia, els illencs van deixar de fer gaire cas quan el cotxe oficial passava en el seu viatge de turisme. El nom correcte del visitant, Thanthalteresco, va demostrar ser massa difícil, per a ús general, i aviat el batejaren «l’Inspector». Era un nom prou acurat, perquè la seva curiositat i set d’estadístiques eren insaciables.

Charles Yan Sen estava completament esgotat, quan, bastant després de mitjanit, va haver acompanyat l’Inspector fins al seu volador, que li servia de base. Allà, sens dubte, continuaria treballant tota la nit mentre els seus amfitrions humans s’abandonaven en la fragilitat del son.

La senyora Sen rebé el seu marit amb una certa ànsia quan va tornar. Eren una parella dedicada l’un a l’altra, tot i l’hàbit bromista d’ell de dir-li Xantipa quan tenien convidats. Ella feia molt que l’havia amenaçat de respondre adequadament servint-li una copa de cicuta, però afortunadament aquesta beguda vegetal era menys comuna a Nova Atenes que a la Vella.

—Ha anat bé? —preguntà ella quan el seu marit s’asseia finalment a sopar.

—Em penso que sí, però mai no se sap què passa per aquelles ments. Estava certament interessat, fins i tot complimentós. Ara que me’n recordo, m’he disculpat per no convidar-lo aquí. Ha dit que ho comprenia, i que no tenia cap ganes de picar de cap amb el nostre sostre.

—Què li heu ensenyat avui?

—Els mitjans de producció de la Colònia, que ell no ha semblat trobar tan avorrits com jo. Ha preguntat tot el que et puguis arribar a imaginar sobre producció, com equilibrem el nostre pressupost, les nostres reserves minerals, l’índex de natalitat, d’on trèiem el menjar, i coses així. Afortunadament, tenia el secretari Harrison amb mi, i ell sí que havia vingut preparat amb cada Memòria Anual des del començament de la Colònia. Hauries d’haver-los sentit intercanviant-se estadístiques. L’Inspector se les ha endutes totes, i m’hi jugo el que sigui que demà serà capaç de citar-nos qualsevol xifra. Trobo molt depriment aquesta mena d’activitat mental.

Va fer un badall i començà a menjar sense gaire esma.

—Demà deurà ser més interessant. Anirem a les escoles i a l’Acadèmia. Aleshores és quan jo faré les preguntes, per variar. M’agradaria saber com eduquen els seus fills, els Grans Senyors…, suposant, és clar, que en tinguin.

Aquesta era una pregunta per a la qual Charles Sen no obtindria resposta, però en altres punts l’Inspector fou remarcablement comunicatiu. Evadia algunes preguntes d’una manera que feia goig de veure, i després, inesperadament, començava a fer confidències.

La primera confidència veritable ocorregué després de visitar l’escola, que era un dels orgulls principals de la Colònia.

—És una gran responsabilitat —havia dit el doctor Sen— educar aquestes joves ments per al futur. Afortunadament, els éssers humans són extraordinàriament flexibles: es necessita una criança molt dolenta per ocasionar un dany permanent. Fins i tot si els nostres objectius són erronis, les nostres petites víctimes probablement ho superaran. Com heu vist, semblen perfectament feliços.

Va fer una pausa momentània, i donà una ullada maliciosa a la immensa figura del seu passatger. L’Inspector duia una vestimenta metàl·lica que protegia completament el seu ens de la terrible llum solar. Al darrere de les ulleres fosques, el doctor Sen sabia que hi havia els grans ulls que l’observaven sense cap emoció, o amb emocions que mai no entendria.

—El nostre problema en educar aquests nens deu ser, m’imagino, molt similar al vostre quan us enfronteu a la raça humana. Hi esteu d’acord?

—En certa manera —admeté el Gran Senyor greument—. En altres aspectes, potser es pot trobar una analogia millor en la història dels vostres poders colonials.

»Els imperis romà i britànic, per aquesta raó, sempre ens han interessat considerablement. El cas de l’Índia és particularment instructiu. La diferència principal entre nosaltres i els britànics que hi havia a l’Índia és que ells no tenien cap veritable motiu per a anar-hi, cap objectiu conscient, excepte coses trivials i passatgeres com el comerç o l’hostilitat cap a d’altres poders europeus. Van trobar-se amos d’un imperi abans que sabessin què fer-ne, i mai no van estar veritablement satisfets fins que se’n varen desfer.

—I vosaltres —preguntà el doctor Sen, incapaç de resistir l’oportunitat— ¿us desfareu del vostre imperi quan arribi el moment?

—Sense vacil·lar un sol instant —replicà l’Inspector.

El doctor Sen no va insistir. La rotunditat de la resposta no era gaire afalagadora; a més, ja havien arribat a l’Acadèmia, on els pedagogs reunits esperaven per enfrontar les seves ments a la d’un Gran Senyor.

—Com el nostre distingit col·lega us deu haver dit —digué el professor Chance, rector de la Universitat de Nova Atenes—, el nostre objectiu principal és mantenir la ment de la nostra gent alerta, i donar-los la possibilitat de dur a terme totes les seves potencialitats. Més enllà d’aquesta illa —i el seu gest indicava, i rebutjava, la resta del globus— em temo que la raça humana ha perdut la iniciativa. Té pau, hi ha abundor…, però no té horitzons.

—Però aquí, és clar… —féu el Gran Senyor plàcidament.

El professor Chance, que no tenia sentit de l’humor i n’era vagament conscient, llançà una mirada desconfiada al seu interlocutor.

—Aquí —continuà—, no sofrim l’antiga obsessió que el lleure és una cosa dolenta. Però no considerem que sigui suficient ser receptors passius de les diversions. Tothom en aquesta illa té una ambició, que es pot resumir fàcilment. És fer alguna cosa, per petita que sigui, millor que ningú altre. Evidentment és un ideal que no tots assolim, però en aquest món modern el que compta és tenir un ideal. Assolir-lo és considerablement menys important.

L’Inspector no semblava inclinat a fer cap comentari. S’havia tret la roba de protecció, però encara duia les ulleres fosques fins i tot en l’esmorteïda llum de la sala de conferències. El rector va preguntar-se si eren fisiològicament necessàries, o si eren merament un camuflatge. Feien completament impossible la ja normalment difícil tasca de llegir els pensaments d’un Gran Senyor. Tot i així, no semblava tenir cap objecció a les afirmacions desafiants que li estaven llançant, o a les crítiques implícites a la política de la seva raça pel que feia a la Terra.

El rector estava a punt d’incrementar el seu atac quan el professor Sperling, cap del Departament de Ciència, va decidir convertir-ho en un combat a tres bandes.

—Com sens dubte deveu saber, senyor, un dels grans problemes de la nostra cultura ha estat la dicotomia entre l’art i la ciència. M’agradaria molt conèixer la vostra opinió sobre l’afer. Esteu d’acord amb l’opinió que tots els artistes són anormals? ¿Que la seva feina, o en qualsevol cas l’impuls que hi ha al darrere, és el resultat d’alguna insatisfacció psicològica profundament establerta?

El professor Chance s’escurà la gola amb intenció, però el Gran Senyor se li anticipà.

—He sentit dir que tots els homes són artistes fins a cert punt, i que tothom és capaç de crear alguna cosa, encara que sigui a un nivell rudimentari. Ahir, a les vostres escoles, per exemple, vaig adonar-me de l’èmfasi que es dóna a l’expressió personal en el dibuix, la pintura i el modelatge. L’impuls sembla força universal, fins i tot en aquells que estan clarament destinats per a la ciència. De manera que si tots els artistes són anormals, i tots els homes són artistes, tenim un sil·logisme interessant…

Tothom va esperar que el completés. Però quan els convenia, els Grans Senyors podien tenir un tacte impecable.

L’inspector va aguantar el concert simfònic amb joc de llums, la qual cosa és més del que es pot dir de molts membres humans de l’audiència. L’única concessió als gustos populars fou la Simfonia dels Salms de Stravinsky; la resta del programa havia estat agressivament modernista. Fos quina fos l’opinió sobre els mèrits de les obres, la interpretació fou superba: l’afirmació que la Colònia posseïa alguns dels millors músics del món no era gratuïta. Hi havia hagut batusses entre els compositors rivals per l’honor de ser inclosos en el programa, tot i que uns quants cínics es preguntaven si de debò seria un honor. Ningú no podia afirmar res en cap sentit, però podia ben ser que els Grans Senyors no tinguessin el més mínim sentit musical.

Van adonar-se, però, que, després del concert, Thanthalteresco anà a trobar els tres compositors que havien estat presents i els felicità pel que ell va anomenar la seva «gran ingenuïtat». Això va fer que es retiressin amb una expressió complaguda però lleugerament perplexa.

No fou fins el tercer dia que George Greggson va tenir l’oportunitat de conèixer l’Inspector. El teatre havia preparat una mena de plat combinat més que no pas un sol àpat: dues obres d’un acte, un sainet per a un intèrpret mundialment famós, i una escena de ballet. Una vegada més tot això fou superbament executat, i la predicció dels crítics —«Ara finalment descobrirem si els Grans Senyors saben badallar»— va resultar falsa. De fet, l’Inspector va riure diverses vegades, i en els llocs que tocava.

I tot i així ningú no podia estar-ne segur. Podia ser que ell mateix estigués fent una actuació excepcional, seguint la representació únicament per lògica i sense que les seves estranyes emocions en resultessin afectades, de la mateixa manera que un antropòleg podria prendre part en algun ritus primitiu. El fet que articulés els sons apropiats, i tingués les reaccions adequades, no demostrava res en absolut.

Tot i que George estava decidit a tenir una conversa amb l’Inspector, va fracassar completament. Després de les actuacions varen canviar unes paraules de presentació, i aleshores s’endugueren el visitant. Era impossible aïllar-lo de la seva escorta, i George tornà a casa sentint-se molt frustrat. No estava gens segur de què volia dir, fins i tot si en tenia l’oportunitat, però estava segur que, d’alguna manera, hauria pogut desviar la conversa cap a Jeff. I ara l’oportunitat havia passat.

El mal humor va durar-li dos dies. El volador de l’Inspector havia marxat, entre declaracions d’estima mútua, abans que comencessin a aparèixer les conseqüències. Ningú no havia pensat de preguntar a Jeff, i el noi devia haver-hi pensat molt abans de parlar-ne a George.

—Papa —digué, tot just abans d’anar-se’n al llit—. ¿Saps el Gran Senyor que ens va venir a veure?

—Sí —respongué George secament.

—Doncs va venir a la nostra escola, i el vaig sentir parlar amb uns professors. No vaig entendre el que deia…, però vaig reconèixer la seva veu. És el que em va dir que corregués quan va arribar la gran onada.

—N’estàs segur?

Jeff vacil·là un moment.

—No del tot, però si no era ell, era un altre Gran Senyor. No sabia si havia de donar-li les gràcies. Però ara ja ha marxat, oi?

—Sí —digué George—, ja ha marxat. Però potser tindrem una altra oportunitat. Ara sigues bon noi, vés al llit i no t’hi capfiquis més.

Quan Jeff ja no hi era i s’havien ocupat de Jenny, Jean va tornar i s’assegué a l’estora, al costat de la cadira de George, amb l’esquena repenjada en les seves cames. Era un hàbit que el trobava empipadorament sentimental, però no valia la pena fer-ne cap escarafall. Es limitava a fer que els seus genolls resultessin tan prominents com li era possible.

—Què en penses ara? —demana Jean amb veu cansada i abatuda—. Creus que realment va passar?

—Va passar —replicà George—, però potser és una ximpleria preocupar-se. Al capdavall, la majoria dels pares estarien agraïts, i, és clar, jo ho estic. L’explicació deu ser perfectament simple. Sabem que els Grans Senyors estan interessats en la Colònia, de manera que la deuen haver estat observant amb els seus instruments, tot i la promesa que van fer. Imagina’t que n’hi havia un fent la ronda amb aquell aparell d’observació que tenen, i aleshores va veure l’ona que s’acostava. Seria natural que avisés tothom que estigués en perill.

—Però sabia el nom d’en Jeff, no ho oblidis. Ens estan vigilant. Hi ha alguna cosa peculiar en nosaltres, alguna cosa que atrau la seva atenció. Ho he sentit des de la festa d’en Rupert. És curiós com allò va canviar les nostres vides.

George la mirà amb afecte, però res més. Era estrany com es podia arribar a canviar en tan poc temps. L’apreciava, havia donat a llum els seus fills i era part de la seva vida. Però de l’amor que una persona que no recordava gaire clarament i que es deia George Greggson havia sentit per un somni que s’esvaïa anomenat Jean Morrel, què en quedava? El seu amor estava dividit ara entre Jeff i Jennifer per una banda, i Carolle per l’altra. No creia que Jean sabés res de Carolle, i volia parlar-n’hi abans que ningú altre ho fes. Però encara no s’hi havia decidit.

—Molt bé: estan vigilant en Jeff, el protegeixen, de fet. No et sembla que n’hauríem d’estar orgullosos? Potser els Grans Senyors han planejat un gran futur per a ell. Què deu ser?

Parlava per tranquil·litzar Jean, ho sabia. No estava massa preocupat, tan sols intrigat i perplex. I de sobte se li acudí una altra cosa, una cosa en què hauria d’haver pensat abans. Els seus ulls es giraren automàticament cap a l’habitació de la petita.

—Em pregunto si només deuen anar al darrere d’en Jeff —digué.

En el moment oportú l’Inspector va presentar el seu informe. Els illencs haurien donat molt per veure’l. Totes les estadístiques i els informes van entrar a les memòries insaciables dels grans computadors que eren part, només part, dels poders invisibles al darrere de Karellen. Però fins i tot abans que aquestes ments elèctriques i impersonals arribessin a cap conclusió, l’inspector havia fet les seves pròpies recomanacions. Expressades en els pensaments i l’idioma de la raça humana, haurien estat així:

«No cal emprendre cap acció pel que fa a la Colònia. És un experiment interessant, però de cap manera no pot afectar el futur. Els seus afanys artístics no ens han de preocupar, i no hi ha proves que cap mena d’investigació científica progressi per camins perillosos.

»Com estava previst, vaig poder veure els informes escolars del Subjecte Zero sense atraure la curiositat. S’adjunten les estadístiques rellevants, i es pot observar que encara no hi ha signes de desenvolupament inusual. Però, com sabem, la Ruptura rares vegades dona cap avís previ.

»També vaig conèixer el pare del Subjecte, i em va fer la impressió que volia parlar amb mi. Afortunadament, vaig poder evitar-ho. No hi ha dubte que sospita alguna cosa, però evidentment mai no podrà endevinar la veritat o afectar el resultat de cap manera.

»Aquesta gent cada cop em fan més pena».

George Greggson hauria estat d’acord amb el veredicte de l’Inspector que no hi havia res inusual en Jeff. Hi havia un únic incident desconcertant, tan sorprenent com l’espetec d’un tro en un dia llarg i tranquil. I després d’això, no res.

Jeff tenia tota l’energia i la curiositat d’un nen de set anys. Era intel·ligent —quan es molestava a ser-ho—, però no hi havia cap perill que es convertís en un geni. De vegades, pensava Jean cansada, complia a la perfecció la definició clàssica d’un nen: «Una pila de soroll embolicada en brutícia». És clar que no era fàcil estar segur que hi havia brutícia, perquè calia que s’acumulés durant un temps considerable abans que es fes visible sobre la morenor normal de Jeff.

Per torns podia ser afectuós o estar de mal humor, reservat o exaltat. No mostrava preferència per cap dels seus pares i l’arribada de la seva germana petita no havia produït cap signe de gelosia. El seu historial mèdic era immaculat: no havia estat malalt un sol dia en la seva vida. Però en aquesta època, i en un clima com aquest, no hi havia res d’estrany en això.

A diferència d’altres nois, Jeff no s’avorria de seguida amb el seu pare ni l’abandonava així que podia per anar-se’n amb els amics de la seva edat. Era obvi que compartia els talents artístics de George, i gairebé tan aviat com va poder caminar es convertí en un visitant dels bastidors del teatre de la Colònia. De fet, el teatre l’havia adoptat com a mascota no oficial, i ja tenia molta pràctica a oferir rams de flors a les celebritats de l’escenari i la pantalla que els visitaven.

Sí, Jeff era un xicot perfectament normal. Això es deia George quan anaven a passejar, a peu o amb bicicleta, pel limitat territori de l’illa. Parlaven com pares i fills ho havien fet des del començament del món, excepte que en aquesta època hi havia moltes més coses de què parlar. Tot i que Jeff mai no sortia de l’illa, podia veure tot el que volgués del món que l’envoltava a través de l’ull ubic de la pantalla de televisió. Sentia, com els altres colons, un lleuger menyspreu per la resta de la humanitat. Ells eren l’elit, l’avantguarda del progrés. Ells durien la humanitat a les altures que els Grans Senyors havien assolit, i potser més enllà. No seria demà, segur. Però potser un dia…

No sabien que aquell dia arribaria tan aviat.





18


Els somnis van començar sis setmanes després.

En la foscor de la nit subtropical, George Greggson nedà lentament amunt cap a la consciència. No sabia què l’havia despertat, i durant un moment es quedà estirat, en un estupor sorprès. Aleshores s’adonà que estava sol. Jean s’havia aixecat i havia anat en silenci a l’habitació dels nens. Parlava en veu baixa amb Jeff, i no sentia què deien.

George s’alçà d’una revolada i anà a reunir-se amb ella. La petita havia fet que aquestes excursions nocturnes fossin freqüents, però en aquelles ocasions ell havia continuat dormint en mig de l’enrenou. Això era una cosa completament diferent, i va preguntar-se què era el que havia torbat Jean.

L’única llum de l’habitació dels nens venia dels dibuixos amb pintura fluorescent de les parets. Amb la dèbil lluentor, George va poder veure Jean asseguda a la vora del llit de Jeff. Va girar-se quan ell entrà, i xiuxiuejà:

—No despertis la petita.

—Què passa?

—Sabia que Jeff em necessitava, i això m’ha despertat.

La simplicitat de l’afirmació va donar a George la impressió d’una por malaltissa. Sabia que Jeff em necessitava. «Com ho sabies?», va preguntar-se. Però tan sols digué:

—Ha tingut un malson?

—No n’estic segura —respongué Jean—, sembla que està bé ara. Però estava espantat quan he entrat.

—No estava espantat, mama —digué la veueta indignada—. Però era un lloc molt estrany.

—El què? —preguntà George—. Explica-m’ho.

—Hi havia muntanyes —digué Jeff endormiscat—. Eren molt, molt altes, i no hi havia neu a sobre, com en les altres muntanyes. N’hi havia que estaven enceses.

—Vols dir que eren volcans?

—No. Estaven enceses per tot arreu, amb unes flames blaves rares. I mentre estava mirant ha sortit el sol.

—Continua. Per què t’has aturat?

Jeff dirigí uns ulls astorats al seu pare.

—Això és l’altra cosa que no entenc, papa. Ha sortit molt de pressa, i era massa gran. I… no era del color que havia de ser. Era un blau molt bonic.

Va haver-hi un silenci llarg i glaçat. Aleshores George digué en veu baixa:

—Això es tot?

—Sí. M’he començat a sentir sol, i aleshores la mama ha entrat i m’ha despertat.

George esbullà els cabells del seu fill amb una mà mentre amb l’altra s’estrenyia la bata. De sobte li havia agafat fred i se sentia molt petit. Però no hi havia cap senyal d’això en la seva veu quan va dir a Jeff:

—Només és un somni: has menjat massa per sopar. Oblida-ho i torna a adormir-te, sigues bon noi.

—Sí, papa —replicà Jeff. Va estar un instant en silenci i aleshores afegí pensativament—: Intentaré tornar-hi.

—Un sol blau? —digué Karellen, no gaires hores més tard—. Això deu haver fet la identificació força fàcil.

—Sí —respongué Rashaverak—. Sens dubte és Alfanidon 2. Les muntanyes de Sofre confirmen el fet. I és interessant remarcar la distorsió de l’escala del temps. El planeta té una rotació bastant lenta, de manera que deu haver observat moltes hores en pocs minuts.

—És això tot el que has pogut descobrir?

—Sí, sense interrogar el nen directament.

—No podem fer-ho. Les coses han de seguir el seu curs natural sense la nostra interferència. Quan els seus pares contactin amb nosaltres…, aleshores, potser, el podrem interrogar.

—Pot ser que mai no s’adrecin a nosaltres. I quan ho facin pot ser massa tard.

—Em temo que això no podem evitar-ho. Mai no hem d’oblidar això: en aquests afers la nostra curiositat no té cap importància. No és ni tan sols més important que la felicitat de la raça humana.

Estava a punt de tallar la comunicació.

—Continua la vigilància, evidentment, i informa’m de tots els resultats. Però no hi intervinguts de cap manera.

Quan estava despert Jeff semblava el mateix. Com a mínim, pensava George, podien estar agraïts per això. Però el terror començava a créixer en el seu cor.

Per a Jeff tan sols era un joc; encara no havia començat a espantar-lo. Un somni només era un somni, per molt estrany que fos. Ja no se sentia sol en els mons que el son li obria. Només aquella primera nit la seva ment havia cridat Jean a través dels desconeguts espais que els separaven. Ara anava sol, sense por, per l’univers que s’obria al seu davant.

Al matí li feien preguntes, i ell els explicava el que podia recordar. De vegades s’embarbussava en intentar descriure escenes que estaven clarament no tan sols més enllà de la seva experiència, sinó de la imaginació humana. L’ajudaven amb paraules noves, li ensenyaven dibuixos i colors per refrescar la seva memòria, i aleshores reconstruir el que podien a partir de les seves respostes. Tot sovint no entenien res del resultat, tot i que semblava que en la ment de Jeff els seus mons de somni eren perfectament nítids. Simplement era incapaç d’explicar-ho als seus pares. Però algunes coses eren prou clares…

Espai, cap planeta, cap paisatge al voltant, cap món sota els peus. Només les estrelles sobre la nit de vellut, i flotant sobre elles un gran sol vermell que bategava com un cor, immens i tenu en un moment, s’encongia lentament, augmentant la seva lluminositat al mateix temps com si estiguessin injectant combustible nou al seu interior. S’enfilava per l’espectre i arribava al límit del groc, i aleshores el cicle s’invertia, l’estrella s’expandia i es refredava, i es tornava un cop més un núvol vermell foc…

(—Una típica pulsant variable —digué Rashaverak tens—. Vista també sota una gran acceleració temporal. No la puc identificar amb seguretat, però l’estrella més propera que coincideix amb la descripció és Rhamsandron 9. O pot ser Pharanidon 12.

—Sigui la que sigui —replicà Karellen—, és cada cop més lluny de casa.

—Molt més lluny —digué Rashaverak…).

Podia haver estat la Terra. Un sol blanc penjava d’un cel blau tacat de núvols blancs, que corrien al davant d’una tempesta. Un turó descendia suaument fins un oceà ple d’escuma alçada pel vent enfurit, però res no es movia: l’escena semblava tan gelada com el que es pot veure amb la llum d’un llamp. I molt lluny, sobre l’horitzó, hi havia una cosa que no era de la Terra: una línia de columnes boiroses, que s’empetitien amb la distància en sorgir del mar i perdre’s entre els núvols. Estaven espaiades amb una precisió perfecta al llarg de la vora del planeta; massa grans per a ser artificials, però massa regulars per a ser naturals.

(—Sideneus 4 i els pilars de l’Albada —digué Rashaverak, i hi havia temor en la seva veu—. Ha arribat al centre de l’univers.

—I tot just ha començat el seu viatge —respongué Karellen).

El planeta era completament pla. La seva enorme gravetat feia molt que havia aixafat les carenes de la seva salvatge joventut; unes carenes on els pics més alts mai no havien passat d’uns quants metres. I, tot i així, hi havia vida: la superfície estava coberta de miríades de formes geomètriques que s’arrossegaven i es movien i canviaven de color. Era un món de dues dimensions, habitat per éssers que no podien fer més d’una fracció de centímetre de gruix.

I el seu sol era un que cap fumador d’opi no hauria imaginat ni en els seus pitjors somnis. Massa calent per a ser blanc, era un fantasma abrasador als límits de l’ultravioleta, cremant els seus planetes amb unes radiacions que serien instantàniament mortals per a qualsevol forma de vida terrestre. Grans vels de gas i pols s’estenien milions de quilòmetres al seu voltant, lluint en colors incomptables quan les ràfegues d’ultravioleta els esquinçaven. Era una estrella davant la qual el pàl·lid sol de la Terra hauria semblat tan dèbil com una cuca de llum al migdia.

(—Hexanerax 2, i enlloc més de l’univers conegut —digué Rashaverak—. Només hi han arribat un grapat de les nostres naus, i mai no s’han arriscat a aterrar-hi, perquè qui s’havia de pensar que la vida podia existir en planetes com aquest?

—Sembla —digué Karellen— que vosaltres els científics no heu estat tan exhaustius com us pensàveu. Si aquestes… formes… són intel·ligents, el problema de la comunicació serà interessant. Em pregunto si deuen saber res de la tercera dimensió…).

Era un món que mai no podia haver conegut el significat de nit i dia, d’anys o estacions. En el seu cel hi havia sis sols de colors, de manera que tan sols hi havia un canvi de tonalitat, mai la fosca. A causa de la contraposició i les tensions dels camps gravitacionals, el planeta es movia per les corbes d’una òrbita inconcebiblement complexa, sense passar mai dos cops pel mateix lloc. Cada moment era únic: la configuració que tenien els sis sols ara en el cel no es repetiria en tota l’eternitat.

I fins i tot aquí hi havia vida. Tot i que el planeta podia cremar-se en els focs centrals en una època, i glaçar-se en l’extrem exterior una altra, hi havia intel·ligència. Els grans cristalls de moltes cares estaven agrupats en intricats esquemes geomètrics, immòbils durant les eres de fred, creixent lentament al llarg de les vetes de mineral quan el món tornava a ser prou calent. No hi feia res si necessitaven mil anys per a completar un pensament. L’univers encara era jove, i el Temps s’estenia sense fi al seu davant.

(—He buscat en tots els nostres arxius —digué Rashaverak—. No tenim coneixement d’un món així, o d’aquesta combinació de sols. Si existís dins el nostre univers, els astrònoms l’haurien detectat, fins i tot si estigués més enllà de l’abast de les nostres naus.

—Aleshores ha sortit de la Galàxia.

—Sí. Ben segur que ja no pot faltar gaire.

—Qui sap? Només està somniant. Quan es desperta, encara és el mateix. Això és tan sols la primera fase. Ja ho sabrem prou quan comenci el canvi).

—Ens havíem vist abans, senyor Greggson —digué greument el Gran Senyor—. El meu nom és Rashaverak. Sens dubte us en recordeu.

—Sí —digué George—. Aquella festa a casa en Rupert Boyce. No crec que ho oblidi. I vaig pensar que ens tornaríem a veure.

—Digueu-me: per què heu demanat aquesta entrevista?

—Em sembla que ja ho sabeu.

—Potser sí, però ens ajudarà a tots dos si m’ho dieu amb les vostres paraules. Pot sorprendre-us, però jo també estic intentant entendre-ho, i en certs aspectes, la meva ignorància és tan gran com la vostra.

George observà astorat el Gran Senyor. Aquesta era una cosa que mai no se li havia acudit. Havia assumit subconscientment que els Grans Senyors tenien tot el coneixement i tot el poder, que ells entenien tot el que li passava a Jeff, i probablement n’eren responsables.

—Suposo —continuà George— que teniu tots els informes que vaig donar al psicòleg de l’illa, i que teniu coneixement dels somnis.

—Sí; els coneixem.

—Mai no he pensat que fossin senzillament les imaginacions d’un nen. Eren tan increïbles que, sé que sona ridícul, havien d’estar basats en alguna realitat.

Mirà Rashaverak amb ànsia, no sabent si en rebria una confirmació o una negació. El Gran Senyor no va dir res, tan sols l’observà amb els seus grans i tranquils ulls. Estaven gairebé asseguts cara a cara, ja que l’habitació —que òbviament havia estat dissenyada per a aquesta mena d’entrevistes— tenia dos nivells, i la immensa cadira del Gran Senyor estava ben bé un metre més avall que la de George. Era un gest amistós, que donava confiança als homes que sol·licitaven aquestes reunions i que rares vegades tenien un estat d’ànim serè.

—Al principi estàvem preocupats, però no seriosament alarmats. En Jeff semblava perfectament normal en despertar-se, i els somnis no l’afectaven. I aleshores, una nit… —vacil·là i mirà defensivament el Gran Senyor—. Mai no he cregut en el sobrenatural. No sóc cap científic, però crec que hi ha una explicació racional per a tot.

—Hi és —digué Rashaverak—. Sé què vau veure: estava observant.

—Ho sospitava. Però Karellen havia promès que mai no ens espiaríeu amb els vostres instruments. Per què heu trencat la promesa?

—No l’he trencada. El Supervisor va dir que la raça humana no estaria més sota vigilància. Hem mantingut aquesta promesa. Jo observava els vostres fills, no a vós.

Varen passar uns quants segons abans que George entengués el que implicaven les paraules de Rashaverak. Aleshores el color li fugí de la cara.

—Voleu dir…? —bleixà. Va quedar-se sense veu i hagué de començar una altra vegada—. Aleshores, en nom de Déu, què són els meus fills?

—Això —digué Rashaverak solemnement— és el que estem intentant descobrir.

Jennifer Anne Greggson, també coneguda com «la petita», estava ajaguda de panxa enlaire amb els ulls fermament tancats. Feia molt que no els havia obert. I mai no tornaria a obrir-los, perquè la vista li era tan supèrflua com a les criatures dotades de molts sentits que habiten les profunditats del mar. Era conscient del món que l’envoltava; de fet, era conscient de molt més que això.

Quedava un únic reflex de la seva infantesa, per algun fet inexplicable del desenvolupament. El sonall que una vegada l’havia encantada sonava incessantment ara, marcant un ritme complex i sempre canviat en el seu bressol. Fou aquesta estranya sincopació el que va despertar Jean i la va fer córrer cap a l’habitació dels nens, però no fou només el so el que va fer que comencés a xisclar cridant George.

Fou la visió d’aquell sonall, ordinari i pintat amb colors vius, que se sacsejava sol en l’aire a mig metre de qualsevol suport, mentre Jennifer Anne, amb les rodanxones manetes premudes, somreia contenta.

Ella havia començat més tard, però progressava de pressa. Aviat passaria el seu germà, perquè tenia molt menys per desaprendre.

—Vau fer bé —digué Rashaverak— de no tocar la seva joguina. No crec que l’haguéssiu poguda moure. Però si ho haguéssiu fet, ella podia haver-se enfadat. I aleshores, no sé què hauria passat.

—Voleu dir —féu George amb veu apagada— que no podeu fer-hi res?

—No us enganyaré. Podem estudiar i observar, com ja estem fent. Però no podem interferir, perquè no comprenem.

—Aleshores què hem de fer? I per què ens ha passat a nosaltres?

—Havia de passar-li a algú. No hi ha res més excepcional en vosaltres que en el primer neutró que comença la reacció en cadena d’una bomba atòmica. Senzillament és el primer. Qualsevol altre neutró hauria servit, de la mateixa manera que Jeffrey podia haver estat qualsevol altra persona del món. En diem Ruptura Total. Ara ja no hi ha cap necessitat de mantenir el secret, i me n’alegro. Hem estat esperant que passés això des que vam venir a la Terra. No hi havia manera de dir on i quan començaria… fins que, per pura casualitat, ens vam trobar en la festa d’en Rupert Boyce. Aleshores vaig saber que, gairebé amb tota seguretat, els fills de la vostra muller serien els primers.

—Però… aleshores no estàvem casats. Ni tan sols havíem…

—Ja ho sé. Però la ment de la senyoreta Morrel fou el canal que, encara que només durant un instant, va deixar passar una informació que ningú que estigués viu en aquell moment podia tenir. Només podia venir d’una altra ment, íntimament unida a la d’ella. El fet que aquesta ment encara no hagués nascut no té cap importància, perquè el Temps és molt més estrany del que us penseu.

—Començo a entendre-ho. Jeff sap aquestes coses; ell pot veure altres mons i sap d’on veniu. I d’alguna manera la Jean va agafar els seus pensaments, fins i tot abans de néixer.

—Hi ha més que això…, però no crec que us pugueu apropar més a la veritat. A través de la història hi ha hagut gent amb poders inexplicables que semblaven transcendir l’espai i el temps. Mai no van entendre els seus propis poders: gairebé sense excepció, les explicacions que intentaven donar-hi eren bestieses. Prou que ho sé jo… les he llegides!

»Però hi ha una analogia que és…, bé, suggestiva i útil. Apareix tot sovint en la vostra literatura, imagineu-vos que cada ment humana és una illa, envoltada per l’oceà. Cada una sembla aïllada, però en realitat estan unides per la base de roca de la qual han sorgit. Si els oceans s’evaporessin seria la fi de les illes. Totes serien part d’un continent, i la seva individualitat hauria desaparegut.

»La telepatia, com en dieu, és una cosa així. En les circumstàncies convenients les ments poden barrejar-se i compartir una els continguts de l’altra, i mantenir records de l’experiència quan tornen a estar aïllades. En la seva forma més elevada, aquest poder no està subjecte a les limitacions usuals de temps i espai. Per això la Jean va poder utilitzar els coneixements del fill que encara havia de néixer.

Va fer-se un llarg silenci mentre George intentava comprendre aquestes idees astoradores. Tot començava a agafar forma, era una forma inexplicable, però tenia la seva lògica inherent. I explicava —si es podia fer servir aquesta paraula per a una cosa tan incomprensible— tot el que havia passat des d’aquell vespre a casa de Rupert Boyce. També explicava, ara se n’adonava, l’interès de Jean pel sobrenatural.

—Què ha començat això? —preguntà George—. ¿I com acabarà?

—Això és una cosa que no podem respondre. Però hi ha moltes races en l’univers, i algunes van descobrir aquests poders molt abans que la vostra espècie, o la meva, aparegués en escena. Han estat esperant perquè us uniu a elles, i ara ha arribat el moment.

—I aleshores què hi feu vosaltres en tot això?

—Probablement, com la majoria dels homes, vós ens heu tingut sempre com els vostres amos. Això no és veritat. Mai no hem estat més que guardians, duent a terme una tasca que ens han imposat des de… dalt. La feina no és fàcil de definir: potser al que més ens assemblem és a llevadores atenent un part difícil. Estem ajudant a dur al món una cosa nova i meravellosa.

Rashaverak vacil·là; durant un instant va semblar que gairebé no trobés les paraules.

—Sí, som les llevadores. Però nosaltres som estèrils.

En aquell instant, George va adonar-se que estava davant d’una tragèdia que transcendia la seva. Era increïble…, però també era just. A pesar de tots els seus poders i la capacitat de les seves ments, els Grans Senyors estaven atrapats en un cul-de-sac evolucionari. Aquí hi havia una raça gran i noble, superior a la humanitat en gairebé tots els sentits, però que no tenia cap futur, i n’era conscient. Davant d’això, a George els seus propis problemes van semblar-li trivials.

—Ara ja sé —va dir— per què heu estat observant Jeffrey. Ell era el conillet d’índies d’aquest experiment.

—Exacte… tot i que l’experiment estava més enllà del nostre control. No vam començar-lo, tan sols estàvem intentant observar. No vam intervenir excepte quan ens hi vàrem veure obligats.

«Sí —va pensar George—, l’onada. No estaria bé deixar que es perdés un exemplar valuós». Aleshores s’avergonyí d’ell mateix; aquesta amargor era indigna.

—Tinc una altra pregunta —va dir—. Què fem amb els nostres fills?

—Gaudiu-ne mentre pugueu —respongué Rashaverak suaument—. No seran vostres durant gaire temps.

Era el consell que es podia haver donat a qualsevol pare en qualsevol època; però ara contenia una amenaça i un terror que mai no havia tingut abans.





19


Va arribar un moment en què el món dels somnis de Jeffrey ja no estava clarament separat de la seva existència diària. Ja no anava a l’escola, i la rutina de la vida també s’havia trencat completament per a Jean i George, com aviat es trencaria per a la resta del món.

Evitaven tots els seus amics, com si ja fossin conscients que a ningú no li quedaria afecte per condoldre’ls. De vegades, en la quietud de la nit, quan hi havia poca gent, sortien a passejar junts. Estaven més units ara del que ho havien estat en els seus primers dies de casats, units un altre cop davant la tragèdia encara desconeguda que aviat els assolaria.

Al principi se sentien culpables de deixar els nens dormint sols a la casa, però ara s’havien adonat que Jeff i Jenny podien cuidar-se d’una manera que els pares no havien suposat. I, evidentment, els Grans Senyors estarien vigilant, també. La idea era tranquil·litzadora: sentien que no estaven sols amb el seu problema, sinó que uns ulls savis i compassius compartien la seva vetlla.

Jennifer dormia: no hi havia cap altra paraula per descriure l’estat en què havia entrat. Externament, encara era un bebè, però al seu voltant ara hi havia una sensació de poder latent tan terroritzadora que Jean no podia suportar entrar a l’habitació.

No calia. L’entitat que havia estat Jennifer Anne Greggson encara no estava completament desenvolupada, però fins i tot en el seu estat de crisàlida adormida tenia prou control del seu entorn per ocupar-se de totes les seves necessitats. Jean només havia intentat donar-li menjar una vegada, sense èxit. Havia decidit alimentar-se quan volgués, i a la seva manera.

Perquè el menjar desapareixia contínuament i lenta de la nevera; però Jennifer Anne mai no es va moure del seu bressol.

El ritme del sonall s’havia aturat, i la joguina rebutjada estava al terra de l’habitació, d’on ningú no gosava tocar-la per si Jennifer Anne la volia un altre cop. De vegades feia que els mobles es belluguessin en formes peculiars, i a George li semblava que la pintura fluorescent de les parets brillava més que mai.

No donava feina; estava més enllà de la seva assistència, i més enllà del seu amor. Ja no podia durar gaire, i en el temps que els quedava s’agafaven desesperadament a Jeff.

Ell també estava canviant, però encara els coneixia. El noi que havien vist créixer des de les boires amorfes de la infantesa perdia la seva personalitat, la qual es dissolia hora a hora davant els seus ulls. De vegades encara els parlava com sempre ho havia fet, i xerrava de les joguines i els amics com si no fos conscient del futur. Però la major part del temps no els veia, ni mostrava cap consciència de la seva presencia. Ja no dormia, com ells estaven obligats a fer, tot i la gran necessitat que tenien d’aprofitar tant com els fos possible d’aquestes hores que els quedaven.

A diferència de Jenny, ell no semblava posseir cap poder anormal sobre els objectes físics, potser perquè, com que estava més desenvolupat, en tenia menys necessitat. La seva singularitat residia únicament en la seva vida mental, de la qual els somnis ara tan sols eren una petita part. S’estava quiet durant hores, amb els ulls fermament tancats, com si estigués escoltant sons que ningú més no podia sentir. Dins la seva ment fluïa un coneixement —des d’algun lloc o algun temps— que aviat sobrepassaria i destruiria la criatura mig formada que havia estat Jeffrey Agnus Greggson.

I Fey seia observant, alçava la vista per mirar-lo amb ulls tràgics i confosos, preguntant-se on havia anat el seu amo i quan tornaria amb ella.

Jeff i Jeny havien estat els primers en tot el món, però aviat van deixar d’estar sols. Com una epidèmia que s’estengués ràpidament de territori en territori, la metamorfosi infectà tota la raça humana. Pràcticament no va afectar ningú per sobre dels deu anys, i pràcticament ningú per sota no va escapar-ne.

Fou la fi de la civilització, la fi per la qual tots els homes s’havien afanyat des del començament del temps. En pocs dies, la humanitat havia perdut el seu futur, perquè quan li prenen els fills a qualsevol raça, li destrueixen l’ànima i es trenca totalment la seva voluntat de sobreviure.

No va haver-hi cap pànic, com hi hauria hagut un segle abans. El món estava insensibilitzat, les grans ciutats estaven quietes i callades, únicament les indústries vitals continuaven funcionant. Era com si el planeta estigués de dol, lamentant ara tot el que mai no podria arribar a ser.

I aleshores, com havia fet una altra vegada en una època oblidada feia molt, Karellen va parlar per últim cop a la humanitat.





20


—La meva tasca aquí gairebé ha acabat —digué la veu de Karellen a través d’un milió de ràdios—. Finalment, després de cent anys, us puc explicar què era.

»Hi ha moltes coses que us hem hagut d’amagar, com nosaltres mateixos ens vam amagar durant la meitat de la nostra estada a la Terra. Sé que alguns de vosaltres considereu aquest hermetisme innecessari. Esteu acostumats a la nostra presència: ja no podeu imaginar-vos com haurien reaccionat davant nostre els vostres avantpassats. Però com a mínim podeu entendre quin objectiu perseguíem en amagar-nos, i saber que teníem un motiu per a fer-ho.

»El secret suprem que us vam amagar fou el del nostre objectiu en venir a la Terra, l’objectiu sobre el qual heu especulat contínuament. No us el podíem dir fins ara, perquè no estava en la nostra mà revelar-lo.

»Fa un segle vam arribar al vostre món i us vam salvar de l’autodestrucció. No crec que ningú negui aquest fet…, però mai no vàreu endevinar quina era aquesta autodestrucció.

»En prohibir les armes nuclears i totes les altres joguines mortíferes que emmagatzemàveu en els polvorins, vam eliminar el perill de destrucció física. Vau pensar que aquest era l’únic perill. Volíem que ho creguéssiu, però no era veritat. El major perill a què us enfrontàveu era d’un caràcter completament diferent… i no afectava únicament la vostra raça.

»Molts mons han arribat al punt del poder nuclear, han evitat el desastre, han continuat endavant i han construït civilitzacions pacifiques i felices… i aleshores han estat completament destruïdes per forces de les quals no sabien res. En el segle vint, vau començar a treballar seriosament amb aquestes forces. Per això es va fer necessari actuar.

»Durant tot aquell segle, la raça humana va estar-se acostant lentament a l’abisme… sense sospitar-ne l’existència. A través d’aquest abisme només hi ha un pont. Poques races, sense ajuda, l’han pogut trobar. Algunes s’han fet enrere quan encara hi eren a temps, evitant així tant el perill com l’èxit. Els seus mons han esdevingut illes paradisíaques d’un acontentament fàcil, i ja no han tingut cap paper en la història de l’univers. Aquest mai no hauria estat el vostre fat… o la vostra fortuna. La vostra raça era massa vital per a això. S’hauria llançat de cap a la ruïna i s’hauria endut d’altres races amb ella, perquè mai no hauria trobat el pont.

»Em temo que gairebé tot el que he de dir ara ha de ser a través d’analogies similars. No teniu paraules, ni conceptes, per a moltes de les coses que us vull explicar… i el nostre coneixement és encara deplorablement imperfecte.

»Per a comprendre, heu de tornar cap al passat i recobrar molt del que els vostres avantpassats haurien considerat familiar, però que vosaltres heu oblidat…, que, de fet, nosaltres us hem ajudat deliberadament a oblidar. Perquè tota la nostra estada aquí s’ha basat en un vast engany, amagar una veritat que no estàveu preparats per a conèixer.

»En els segles anteriors a la nostra arribada, els vostres científics van descobrir els secrets del món físic i us van dur de l’energia del vapor a l’energia de l’àtom. Havíeu deixat la superstició al darrere vostre: la Ciència era l’única religió veritable de la humanitat. Era el regal de la minoria occidental a la resta de la humanitat, i havia destruït totes les altres fes. Les que encara existien quan vam arribar ja estaven morint. Tothom sabia que la Ciència ho podia explicar tot: no hi havia cap força que no estigués dins el seu abast, cap fet que no tingués una explicació. L’origen de l’univers potser no podia ser conegut, però tot el que havia passat després obeïa les lleis de la física.

»Però els vostres místics, tot i que estaven perduts en els seus propis errors, havien vist part de la veritat. Hi ha poders de la ment, i poders més enllà de la ment, que la vostra ciència mai no hauria pogut incloure sense destrossar-se completament. En totes les èpoques hi ha hagut incomptables notícies de fenòmens estranys —poltergeists, telepatia, precognició— als quals vau posar nom però que mai no van ser explicats. Al principi, la Ciència va ignorar-los, fins i tot va negar-ne l’existència, tot i el testimoni de cinc mils anys. Però existeixen, i si ha de ser completa, una teoria de l’univers ha de tenir-los en compte.

»Durant la primera meitat del segle vint, uns quants dels vostres científics van començar a investigar aquestes qüestions. Ells no ho sabien, però estaven forçant el pany de la caixa de Pandora. Les forces que podien haver desfermat transcendien qualsevol perill que l’àtom hagués pogut dur. Perquè els físics podien haver arruïnat la Terra; els parafísics haurien estès la devastació a les estrelles.

»Això no es podia permetre. No puc explicar la natura completa de l’amenaça que representàveu. No hauria estat una amenaça per a nosaltres, i per tant no l’entenem. Diguem que us hauríeu pogut convertir en un càncer telepàtic, una mentalitat maligna que en la seva inevitable dissolució hauria emmetzinat d’altres ments més grans.

»I així vam venir…, ens van enviar, a la Terra. Vam interrompre el vostre desenvolupament en tots els nivells culturals, però en particular vam comprovar totes les investigacions serioses sobre fenòmens paranormals. Sóc perfectament conscient que també vàrem inhibir, pel contrast entre les nostres civilitzacions, totes les altres formes de creativitat. Però això era un efecte secundari, i no té cap importància.

»Ara he de dir-vos una cosa que podeu trobar molt sorprenent, potser gairebé increïble. Totes aquestes potencialitats, tots aquests poders… nosaltres no els tenim, ni els entenem. Les nostres intel·ligències són molt més poderoses que les vostres, però hi ha alguna cosa en les vostres ments que sempre se’ns ha escapat. Des del primer moment que vam venir a la Terra us hem estat estudiant; hem après molt i aprendrem més, però dubto que arribem a descobrir la veritat.

»Les nostres races tenen molt en comú, és per això que ens varen triar per a aquesta tasca, però en altres aspectes, representem els extrems de dues evolucions diferents. Les nostres ments han arribat a la fi de la seva evolució. Les vostres, en la seva forma present, també. Però vosaltres podeu fer el salt al nivell següent, i aquesta és la diferència entre nosaltres. Les nostres potencialitats estan exhaurides, però les vostres encara no han estat utilitzades. Les vostres capacitats estan unides, d’una manera que no entenem, amb els poders que he mencionat, els poders que ara estan despertant en el vostre món.

»Hem retardat el rellotge, us hem fet marcar el pas sense moure-us fins que aquests poders s’han desenvolupat, fins que podien sortir pels canals que s’estaven preparant per a ells. El que vam fer per millorar el vostre planeta, per augmentar el vostre nivell de vida, per portar pau i justícia…, això ho hauríem fet igualment, un cop forçats a intervenir en els vostres afers. Però totes les vastes transformacions us van allunyar de la veritat, i així ens van ajudar a nosaltres en el nostre objectiu.

»Som els vostres guardians, i res més que això. Tot sovint us heu preguntat quina posició tenia la meva raça en la jerarquia de l’univers. De la mateixa manera que estem per sobre vostre, també hi ha alguna cosa per sobre nostre, que ens utilitza per als seus propis objectius. Mai no hem descobert què és, tot i que hem estat la seva eina durant eres i no gosem desobeir-la. Moltes vegades hem rebut les seves ordres, hem anat a algun món que estava en la primera florida de la seva civilització, i l’hem guiat pel camí que nosaltres no podem seguir…, el camí pel qual esteu viatjant ara.

»Moltes vegades hem estudiat el procés que ens han enviat a custodiar, esperant poder escapar de les nostres pròpies limitacions. Però només hem pogut llambregar els vagues contorns de la veritat. Ens vàreu anomenar els Grans Senyors, sense conèixer la ironia d’aquest títol. Diguem que per sobre nostre hi ha la Gran Ment, que ens fa servir com un terrissaire fa servir el torn.

»I la vostra raça és el fang que està rebent forma sobre aquest torn.

»Creiem (és tan sols una teoria) que la Gran Ment està intentant créixer, estendre els seus poders i la seva consciència de l’univers. En aquests moments deu ser la suma de moltes races, i fa molt que va deixar enrere la tirania de la matèria. És conscient de l’existència d’intel·ligència, a tot arreu. Quan va saber que estàveu gairebé a punt, ens va enviar a complir la seva ordre, a preparar-vos per a la transformació que ara ja ha arribat.

»Tots els canvis previs que la vostra raça ha conegut van necessitar molt de temps. Però això és una transformació de la ment, no del cos. En comparació a d’altres canvis, aquest serà cataclísmic, instantani. Ja ha començat. Heu d’enfrontar-vos a aquest fet: la vostra és l’última generació d’Homo Sapiens.

»Pel que fa a la natura del canvi, us en podem dir molt poca cosa. No sabem com es produeix, quin impuls detonador fa servir la Gran Ment quan li sembla que ha arribat el moment. Tot el que hem descobert és que comença amb un individu, sempre un nen, i aleshores s’estén ràpidament, com la formació de cristalls al voltant del primer nucli en una solució saturada. Els adults no són afectats perquè les seves ments ja estan formades en un motllo inalterable.

»D’aquí a uns quants anys tot s’haurà acabat, i la raça humana s’haurà dividit en dues. No hi ha cap manera de tornar enrere, i el món que coneixeu no té cap futur. Heu donat a llum els vostres successors, i la vostra tragèdia és que no els entendreu mai, mai no podreu comunicar-vos amb les seves ments. De fet, no tindran ments tal com vosaltres les coneixeu. Seran una entitat única, com vosaltres sou la suma de miríades de cèl·lules. Pensareu que no són humans, i tindreu raó.

»Us he dit tot això perquè sapigueu què us espera. D’aquí a poques hores sobrevindrà la crisi. La meva tasca i la meva obligació és protegir els que m’han enviat a guardar. Tot i els seus poders que ara estan despertant, podrien ser destruïts per les multituds que els envolten…, sí, fins i tot pels seus pares, quan s’adonin de la veritat. He d’endur-me’ls i aïllar-los, per a la seva protecció i per a la vostra. Demà les meves naus començaran l’evacuació. No us culparé si intenteu interferir-hi, però serà inútil. Uns poders majors que el meu s’estan alçant ara i jo sóc tan sols un dels seus instruments.

»I aleshores… què he de fer amb vosaltres, els supervivents, quan ja hàgiu complert el vostre objectiu? Seria més senzill, potser, i més compassiu, destruir-vos, com vosaltres destruiríeu un animal que estiméssiu i que estigués mortalment ferit, però no puc fer-ho. Està en les vostres mans triar el vostre futur en els anys que us queden. Espero que la humanitat anirà cap al seu repòs en pau, sabent que no ha viscut debades.

»Perquè el que heu dut al món pot ser-vos completament aliè, pot no compartir cap dels vostres desitjos o esperances, pot considerar els vostres majors èxits com joguines infantils…, però és una cosa meravellosa, i vosaltres l’heu creada.

»Quan la nostra raça hagi estat oblidada, part de la vostra encara existirà. No ens condemneu, doncs, pel que estem obligats a fer. I recordeu això: sempre us envejarem».





21


Jean havia plorat abans, però ara ja no plorava. L’illa tenia un color daurat sota la despietada i insensible llum del sol quan la nau aparegué lentament sobre els dos cims bessons d’Esparta. Sobre aquella illa rocosa, no feia gaire, el seu fill havia escapat de la mort per un miracle que ara entenia massa bé. De vegades es preguntava si no hauria valgut més que els Grans Senyors s’haguessin quedat al marge i l’haguessin deixat amb el seu destí. La mort era una cosa a la qual ella podia enfrontar-se, com ho havia fet abans; era part de l’ordre natural de les coses, però això era més aliè que la mort… i més definitiu. Fins aquest dia, els homes havien mort, però la raça havia continuat.

No hi havia cap so o moviment entre els nens. Estaven en grups escampats per la platja, i no mostraven més interès l’un per l’altre que per les cases que abandonaven per sempre. Molts portaven criatures que eren massa petites per a caminar o que no volien utilitzar els poders que ho feien innecessari. George pensava que si podien moure matèria inanimada, ben segur que podien moure els seus propis cossos. I per què doncs els recollien les naus dels Grans Senyors?

No tenia cap importància. Marxaven, i aquesta era la manera que havien triat. Aleshores George recordà què era que li havia estat voltant pel cap. En algun lloc, feia molt, havia vist un noticiari de cinema sobre un èxode semblant. Devia haver estat al començament de la Primera Guerra Mundial, o la Segona. Hi havia llargues fileres de trens, plens de nens, sortint lentament de les ciutats amenaçades, deixant enrere els pares que tants d’ells no tornarien a veure mai més. N’hi havia pocs que ploressin; alguns estaven atordits, estrenyent nerviosament els petits farcells, però la majoria semblava esperar alguna gran aventura.

Però l’analogia era falsa. La història mai no es repetia. Els que marxaven ara ja no eren nens; ningú no sabia què eren. I aquest cop no hi hauria retrobada.

La nau havia aterrat a la vora de l’aigua i s’havia ensorrat profundament en la sorra tova. Tots alhora, els grans panells corbats lliscaren amunt i les passarel·les s’estengueren cap a la platja com llengües de metall. Les figures solitàries i escampades començaren a convergir en una multitud que es movia igual que una multitud humana.

Solitàries? Per què se li havia acudit això?, va pensar George. Això era l’única cosa que no tornarien a ser.

Només els individus poden sentir-se sols, només els éssers humans. Quan finalment s’ensorressin les barreres, la solitud desapareixeria en esvair-se la personalitat. Les incomptables gotes de pluja s’haurien fos amb l’oceà.

Va sentir com la mà de Jean l’estrenyia més fort en un sobtat espasme d’emoció.

—Mira —xiuxiuejà—. Veig en Jeff. Al costat de la segona porta.

Era molt lluny, i es feia difícil estar-ne segur. Hi havia una boira al davant dels seus ulls que li enterbolia la vista, però era Jeff, no hi havia dubte: George podia reconèixer el seu fill, amb un peu ja a la passarel·la.

I Jeff va girar-se i mirà enrere. La seva cara només era una taca blanca: a aquesta distància no es podia dir si els havia reconegut, si sentia res per tot el que deixava al darrere seu. George no sabria mai si Jeff s’havia girat cap a ells per pura casualitat, o si sabia en aquells últims moments, quan encara era el seu fill, que l’estaven mirant mentre es dirigia a la terra en què ells mai no podrien entrar.

Les grans portes van començar a tancar-se. I en aquell moment Fey alçà el morro i deixà anar un udol baix i desolat. Va girar els ulls límpids cap a George, i ell va adonar-se que la gossa havia perdut el seu amo. Ell ja no tenia cap rival ara.

Per als que quedaven hi havia molts camins, però un únic destí. Alguns deien: «El món encara és bonic; un dia hem de deixar-lo, però per què hem d’avançar la nostra marxa?».

Però d’altres, per als qual comptava més el futur que el passat, i que havien perdut tot allò que feia que la vida valgués la pena, no volien quedar-se. Van marxar sols, o amb els seus amics, segons cadascú.

Aquest fou el cas d’Atenes. L’illa havia nascut enmig del foc, i va decidir morir enmig del foc. Els que volien marxar ho van fer, però la majoria varen quedar-se, per trobar la seva fi entre els fragments dels seus somnis.

Ningú no havia de saber quan seria l’hora. Però Jean va despertar-se en la quietud de la nit, i durant uns instants va quedar-se ajaguda contemplant la lluentor fantasmal del sostre. Aleshores agafà la mà de George. Ell sempre dormia com un soc, però aquesta vegada va despertar-se de seguida. No van dir res, perquè les paraules que necessitaven no existien.

Jean ja no estava espantada, ni tan sols trista. Havia arribat a les aigües calmades i ara era més enllà de l’emoció. Però encara quedava una cosa per a fer, i ella sabia que a penes hi havia temps.

Encara sense dir un mot. George va seguir-la a través de la casa silenciosa. Van travessar la clapa de llum de lluna que entrava pel sostre de l’estudi movent-se tan lentament com les ombres que feia el satèl·lit, fins que van arribar a l’abandonada habitació dels nens.

No havien tocat res. Els dibuixos amb pintura fluorescent que George havia fet a les parets encara brillaven. I el sonall que una vegada havia pertangut a Jennifer Anne encara estava on ella l’havia deixat caure, quan la seva ment es dirigí a l’allunyament desconegut en què ara habitava.

No s’havia endut les joguines, va pensar George, però les nostres vindran amb nosaltres. Va pensar en els fills reials dels faraons, enterrats amb les seves nines i jocs cinc mil anys abans. Així tornaria a ser. Ningú, va dir-se, gaudirà mai dels nostres tresors: ens els endurem amb nosaltres, i no ens en separarem.

Lentament Jean va girar-se cap a ell i li repenjà el cap sobre l’espatlla. Ell li passà les mans al voltant de la cintura, i l’amor que una vegada havia conegut va tornar, dèbil però clar, com l’eco procedent d’unes muntanyes llunyanes. Era massa tard per a dir a Jean tot el que li devia, i el penediment que sentia era menys pels enganys que per la indiferència que havia sentit.

Aleshores Jean digué suaument «Adéu, amor meu», i estrenyé els braços al voltant d’ell. George no va tenir temps de respondre, però fins i tot en aquell final va sentir un breu astorament i es preguntà com podia saber ella que havia arribat el moment.

A gran profunditat sota la roca, els segments d’urani van començar a acostar-se, buscant la unió que mai no assolirien.

I l’illa s’alçà per anar a trobar la matinada.





22


La nau dels Grans Senyors creuà al davant del seu rastre el cor de Carina. Havia començat la seva boja frenada entre els planetes exteriors, però fins i tot a l’alçada de Mart encara posseïa una apreciable fracció de la velocitat de la llum. Lentament, els immensos camps que envoltaven el sol absorbien el seu moment, mentre que, un milió de quilòmetres al seu darrere, l’energia residual de l’Impulsor Espacial pintava el cel amb foc.

Jan Rodricks tornava a casa, sis mesos més vell, al món que havia deixat vuitanta anys abans.

Aquesta vegada ja no era un polissó, amagat en una cambra secreta. Estava al darrere dels tres pilots (per què, es preguntava, en necessitaven tants?) observant els traços que apareixien i desapareixien en la gran pantalla que dominava la sala de control. Aquells colors i formes no tenien cap sentit per a ell; suposava que transmetien informació que en una nau dissenyada per homes hauria estat vista a través de bancades de comptadors. Però de vegades a la pantalla apareixien els camps estel·lars que els envoltaven, i Jan esperava que aviat hi apareixeria la Terra.

Estava content de ser a casa, tot i l’esforç que havia fet per fugir-ne. En aquests pocs mesos s’havia fet gran. Havia vist molt, havia viatjat molt lluny, i enyorava el seu món. Ara entenia per què els Grans Senyors havien barrat el pas entre la Terra i les estrelles. La humanitat encara hauria d’anar molt lluny abans que pogués tenir cap paper en la civilització que ell havia vist.

Podia ser —tot i que el refusava acceptar això— que la humanitat mai no fos més que una espècie inferior, preservada en un zoo perquè no es posés al mig del pas de tothom i amb els Grans Senyors com a vigilants. Potser era això el que Vindarten havia volgut dir quan li donà aquell avís ambigu, tot just abans que ell marxés.

—Poden haver passat moltes coses —havia dit el Gran Senyor— en el teu planeta en el temps que ha transcorregut. Pot ser que no el coneguis quan el tornis a veure.

Potser no, va pensar Jan. Vuitanta anys era molt de temps, i tot i que ell encara era jove i adaptable, podia ser-li difícil entendre tots els canvis que s’havien produït. Però estava segur d’una cosa: els homes voldrien sentir la seva història, i voldrien saber què havia pogut veure de la civilització dels Grans Senyors.

L’havien tractat bé, com ell havia suposat que farien. Del viatge d’anada no se n’havia adonat de res: quan li passaren els efectes de la injecció i emergí, la nau ja estava entrant en el sistema dels Grans Senyors. Havia sortit del seu fantàstic amagatall i s’havia trobat per al seu alleujament que l’equip d’oxigen no era necessari. L’aire era espès i pesat, però podia respirar sense dificultats. Estava a l’enorme bodega de la nau, il·luminada amb llums vermells, entre innombrables caixes i tota la impedimenta que es pot trobar en un transport de l’espai o del mar. Va trigar gairebé una hora a trobar el camí cap a la sala de control i presentar-se a la tripulació.

L’absència de sorpresa l’havia astorat: sabia que els Grans Senyors mostraven poc les seves emocions, però havia esperat alguna mena de reacció. En lloc d’això, simplement van continuar amb la seva feina, mirant la gran pantalla i tocant els incomptables interruptors dels panells de control. Aleshores va adonar-se que estaven aterrant, perquè de tant en tant apareixia en la pantalla la imatge d’un planeta, que cada cop era més gran. Però no hi havia cap sensació de moviment o d’acceleració, tan sols una gravetat perfectament constant, que a ell li semblà un cinquè de la de la Terra. Les immenses forces que controlaven la nau devien estar compensades amb una precisió exquisida.

I aleshores, els tres Grans Senyors van alçar-se alhora dels seients, i ell s’adonà que el viatge s’havia acabat. No van parlar amb el passatger ni entre ells, i quan un li va fer un gest perquè el seguís, a Jan se li va acudir una cosa que hauria d’haver pensat abans. Podia molt ben ser que aquí, en aquest extrem de l’enorme línia d’abastament de Karellen, ningú no l’entengués.

Van observar-lo greument mentre les grans portes s’obrien al davant dels seus ulls ansiosos. Aquest era l’instant suprem de la seva vida: ara seria el primer humà que veuria un planeta il·luminat per un altre sol. La llum de NGS 549672 inunda l’interior de la nau, i al davant seu aparegué el planeta dels Grans Senyors.

Què havia esperat? No n’estava segur. Grans edificis, ciutats amb torres que es perdien entre els núvols, màquines més enllà de la imaginació…, tot això no l’hauria sorprès. Però el que veia era un pla gairebé uniforme que s’estenia fins un horitzó antinaturalment proper, i que només estava trencat per tres naus més dels Grans Senyors, a uns quants quilòmetres de distància.

Per un moment Jan va sentir una onada de decepció. Aleshores s’encongí d’espatlles adonant-se que, al capdavall era lògic trobar un port espacial en una regió remota i deshabitada com aquesta.

Feia fred, però no era molest. La llum del gran sol vermell que apareixia sobre l’horitzó era prou ampla per als ulls humans però Jan va preguntar-se quant de temps passaria abans que enyorés els verds i els blaus. Aleshores veié l’enorme creixent prim com una fulla d’afaitar, que s’alçava en el cel com un gran arc deixat al costat del sol. Va contemplar-lo una estona abans d’adonar-se que el seu viatge encara no s’havia acabat. Aquell era el món dels Grans Senyors. Això devia ser-ne el satèl·lit, la base des d’on operaven les seves naus.

L’havien traslladat en una nau que no era més gran que un avió terrestre. Sentint-se com un pigmeu, s’havia enfilat en un dels immensos seients per intentar veure alguna cosa per les finestres d’observació del món que s’acostava.

El viatge fou tan ràpid que no va tenir temps de veure gaires detalls del globus que s’expandia sota d’ell. Fins i tot quan estaven tan a prop de casa, semblava que els Grans Senyors utilitzaven alguna versió de l’Impulsor Espacial, perquè en qüestió de minuts estaven caient a través d’una atmosfera tacada de núvols. Quan les portes s’obriren van sortir a una cambra amb sostre de volta que devia haver-se tancat ràpidament després que ells entressin, perquè no s’hi veia cap senyal d’entrada.

Van passar dos dies abans que Jan sortís d’aquest edifici. Era una tramesa inesperada, i no tenien lloc on posar-lo. Per a empitjorar les coses, ni un sol dels Grans Senyors l’entenia. La comunicació era pràcticament impossible, i Jan s’adonà amargament que entrar en contacte amb una raça aliena no era tan fàcil com es deia tot sovint en la ficció. El llenguatge dels gestos va demostrar ser un fracàs complet, perquè depenia d’un grup de signes, expressions i actituds que els Grans Senyors i la humanitat no tenien en comú.

Seria més que frustrant, pensava Jan, si els únics Grans Senyors que parlaven el seu idioma fossin tots a la Terra. Només podia seure i esperar el millor. Ben segur que algun científic, algun expert en races alienes, vindria i s’ocuparia d’ell! O era tan poc important que ningú no es molestaria?

No hi havia cap manera que ell pogués sortir de l’edifici, perquè les grans portes no tenien controls visibles. Quan un Gran Senyor s’hi acostava, senzillament s’obrien. Jan havia intentat el mateix, havia mogut objectes en l’aire per interrompre qualsevol raig de llum que controlés el mecanisme, havia intentat tot el que podia imaginar…, sense resultat. Va adonar-se que un home de l’Edat de Pedra perdut en una ciutat moderna estaria igualment desvalgut. Una vegada va intentar sortir al mateix temps que un Gran Senyor; el Gran Senyor va fer-lo tornar enrere com qui tracta un animal estimat: «Passa a dins…». Com que no volia molestar els seus amfitrions, no va tornar-hi.

Vindarten arribà abans que Jan comencés a desesperar-se. El Gran Senyor parlava un anglès molt dolent i massa de pressa, però millorava amb una velocitat sorprenent. Al cap de pocs dies eren capaços de parlar sense gaires problemes de qualsevol tema que no exigís un vocabulari especialitzat.

Un cop Vindarten va haver-se ocupat d’ell, Jan no va tenir cap més preocupació. Tampoc no va tenir oportunitat de fer les coses que volia, perquè passava gairebé tot el temps coneixent científics dels Grans Senyors que volien realitzar obscures proves amb instruments complicats. A Jan no li feien cap gràcia aquestes màquines, i després d’una sessió amb una mena d’aparell hipnòtic va tenir un mal de cap fortíssim durant diverses hores. Estava perfectament disposat a col·laborar, però no estava segur que els investigadors s’adonessin de les seves limitacions, tant mentals com físiques.

Entre un i altre experiment va poder veure alguna cosa de la ciutat, i s’adonà de com li seria de difícil —i perillós— voltar-hi. Els carrers pràcticament no existien, i semblava que no hi havia cap transport de superfície. Aquesta era la llar d’unes criatures que podien volar, i que no temien la gravetat. Era normal arribar sense avís a una caiguda vertiginosa d’uns quants centenars de metres, o trobar que l’única entrada d’una habitació era una obertura dalt de tot d’una paret. Jan va començar a adonar-se, a través de moltes coses, que la psicologia d’una raça amb ales havia de ser fonamentalment diferent d’una de criatures lligades a terra.

Era estrany veure els Grans Senyors volar com grans ocells entre les torres de la seva ciutat, amb les ales batent lentes i poderoses. I hi havia un problema científic aquí. Aquest era un planeta gran, major que la Terra. Però la gravetat era baixa, i Jan va preguntar-se per què tenia una atmosfera tan densa. Va interrogar Vindarten sobre això i descobrí, com havia mig esperat, que aquest no era el planeta originari dels Grans Senyors. Havien evolucionat en un planeta molt més petit, després havien conquerit aquest i n’havien alterat no tan sols l’atmosfera, sinó també la gravetat.

L’arquitectura dels Grans Senyors era cruament funcional: Jan no va veure cap ornament, res que no tingués una funció, tot i que aquesta funció sovint estava més enllà de la seva comprensió. Si un home de l’Edat Mitjana hagués vist aquesta ciutat de llum vermella, i els éssers que s’hi movien, s’hauria pensat que era a l’infern. Fins i tot Jan, a pesar de la seva curiositat i l’objectivitat científica, es trobava de vegades al límit del terror irracional. L’absència de punts de referència familiars pot acovardir fins i tot les ments més clares i fredes.

I hi havia moltes coses que ell no comprenia i que Vindarten no podia o no volia explicar-li. ¿Què eren aquelles llums com llamps i aquelles formes canviants, allò que pampalluguejava en el cel amb tanta rapidesa que no es podia estar segur que existís? Podien haver estat una cosa terrible i atemoritzant…, o tan espectacular i alhora trivial com els llums de neó del vell Broadway.

Jan també sentia que el món dels Grans Senyors estava ple de sons que la seva oïda no podia captar. De vegades percebia uns ritmes complexos que pujaven i baixaven per l’espectre audible, i que s’esvaïen en el nivell superior o inferior de l’audició. No va semblar que Vindarten entengués el que Jan volia dir amb «música», de manera que mai no va poder resoldre aquest problema a la seva satisfacció.

La ciutat no era gaire gran: certament era més petita que Londres o Nova York en els seus moments màxims. Segons Vindarten, hi havia uns quants milers de ciutats com aquesta escampades per tot el planeta, cada una dissenyada per a una funció específica. A la Terra, el que s’hi assemblava més hauria estat una ciutat universitària, excepte que el nivell d’especialització havia anat molt més lluny. Tota la ciutat estava dedicada, com Jan aviat descobrí, a l’estudi de cultures alienes.

En una de les primeres sortides de la cella nua en què vivia Jan, Vindarten va dur-lo al museu. Jan necessitava alguna cosa que li aixequés la moral, i això va ajudar-lo perquè podia entendre’n la funció. A part de l’escala a què l’havien construït, el museu podia haver estat a la Terra. Varen necessitar molta estona per arribar-hi, caient contínuament sobre una gran plataforma que es movia com un pistó en un cilindre vertical de longitud desconeguda. No hi havia controls visibles, i la sensació d’acceleració i frenada al començament i al final fou notable. Presumiblement, els Grans Senyors no malgastaven els seus aparells de compensació de camps per a usos domèstics. Jan va preguntar-se si tot l’interior d’aquest planeta devia estar minat. ¿I per què havien limitat la grandària de les ciutats, creixent cap avall en lloc de cap enfora? Aquest era un altre dels enigmes que mai no va solucionar.

Un podia passar-se la vida explorant aquestes cambres colossals. Aquí hi havia el botí dels planetes, els èxits de més civilitzacions de les que Jan podia endevinar. Però no hi havia temps per a veure gaire. Vindarten va situar-lo amb cura sobre una faixa de terra que al primer cop d’ull semblava un traç ornamental. Aleshores Jan recordà que aquí no hi havia ornaments… i al mateix temps alguna cosa invisible va agafar-lo amb suavitat i se l’endugué cap endavant. Passava per davant les vitrines, per davant les vistes d’innumerables mons a una velocitat de vint o trenta quilòmetres per hora.

Els Grans Senyors havien solucionat el problema del cansament dels museus. Ningú no tenia necessitat de caminar.

Devien haver viatjat uns quants quilòmetres abans que el guia de Jan l’agafés i l’arranqués de la força que els empenyia amb un batec d’ales. Al davant d’ells s’estenia una sala immensa i mig buida, inundada amb una llum familiar que Jan no havia vist des que havia deixat la Terra. Era dèbil, perquè no afectés els sensibles ulls dels Grans Senyors, però era, sense cap mena de dubte, la llum del sol. Jan mai no hauria cregut que una cosa tan simple o tan comuna hagués pogut despertar tant d’enyor en el seu cor.

De manera que aquesta era la sala dedicada a la Terra. Van passejar per davant d’un model de París, per davant de tresors artístics d’una dotzena de segles agrupats incongruentment, per davant de calculadores modernes i destrals paleolítiques, per davant d’aparells de televisió i la turbina de vapor d’Heró d’Alexandria. Una gran portalada s’obria al davant d’ells, i es trobaren a l’oficina del Conservador per a la Terra.

Era el primer cop que veia un ésser humà?, va preguntar-se Jan. ¿Havia estat mai a la Terra, o era tan sols un més dels molts planetes sota el seu càrrec, la posició exacta del qual no recordava? No parlava ni entenia l’anglès, i Vindarten va haver de fer d’intèrpret.

Jan va passar diverses hores allà, parlant en un aparell gravador, mentre li presentaven diversos objectes terrestres. Molts d’ells, va descobrir per a la seva vergonya, no va poder identificar-los. La seva ignorància de la seva pròpia raça i tot el que ella havia aconseguit era enorme; va preguntar-se si els Grans Senyors, tot i les seves superbes capacitats mentals, podien realment abastar tota la pauta de la cultura humana.

Vindarten va treure’l del museu per una ruta diferent. Un cop més flotaren sense esforç a través dels grans corredors amb sostre de voltes, però aquest cop es movien per davant de les creacions de la natura, no de la ment conscient. Sullivan, va pensar Jan, hauria donat la seva vida per estar aquí, per veure quins miracles havia fet l’evolució sobre un centenar de mons, però Sullivan, va recordar, probablement ja era mort…

Aleshores, sense cap avís, van trobar-se en una galeria situada sobre una sala circular, potser d’un centenar de metres de diàmetre. Com sempre, no hi havia cap barana de protecció, i Jan, per un instant, va dubtar d’acostar-se, però Vindarten s’estava a la mateixa vora, mirant avall amb calma, de manera que Jan avança cautelosament per unir-se-li.

El terra estava només vint metres més avall… massa a prop. Després Jan va adonar-se que el seu guia no havia volgut sorprendre’l i que el Gran Senyor va quedar-se desconcertat per la seva reacció. Perquè havia fet un udol esgarrifós i s’havia allunyat d’un salt de la vora de la balconada, en un esforç involuntari per amagar el que hi havia allà baix. Fins que els ecos del seu crit no van haver-se apagat en l’espessa atmosfera no va tornar a acostar-se.

No tenia vida, és clar; no estava, com havia pensat en el primer moment de pànic, observant-lo conscientment. Omplia gairebé tot l’espai circular, i la llum vermella brillava i canviava en les seves profunditats cristal·lines.

Era un sol ull gegantí.

—Per què has fet aquest soroll? —va preguntar Vindarten.

—M’he espantat —confessà Jan avergonyit.

—Però per què? No et deus haver imaginat que podia haver-hi cap perill aquí?

Jan va preguntar-se si podia explicar què era un acte reflex, però decidí no intentar-ho.

—Qualsevol cosa completament inesperada espanta. Fins que s’ha analitzat una situació nova val més suposar el pitjor.

El cor encara li bategava violentament en tornar a mirar aquell ull monstruós. És clar, podia haver estat un model, enormement engrandit com els microbis o els insectes en els museus terrestres, però fins i tot mentre feia la pregunta, va saber amb una certesa repugnant, que no era més gran que al natural.

Vindarten podia dir-li poc: aquest no era el seu camp de coneixements, i el Gran Senyor no era particularment curiós. Sobre la descripció que li va donar, Jan construí la imatge d’una bèstia ciclòpia que vivia entre la runa asteroidal d’algun sol llunyà, amb el seu creixement no inhibit per la gravetat, i que el seu menjar i la seva vida depenien de l’abast i la resolució del seu únic ull.

Semblava no haver-hi límit al que la natura podia fer si la pressionaven i Jan va sentir un plaer irracional en descobrir alguna cosa que els Grans Senyors ni tan sols havien intentat. Havien dut una balena sencera des de la Terra…, però no havien dut això.

I hi havia hagut la vegada que havia anat amunt, durant molta estona, fins que les parets de l’ascensor s’havien anat tornant transparents. Li va semblar que estava dret, sense cap suport, entre els cims més alts de la ciutat, i no hi havia res que el protegís de l’abisme. Però no sentia més vertigen del que se sent des d’un avió, perquè no hi havia cap sensació de contacte amb el terra llunyà.

Estava per sobre els núvols, compartint el cel amb uns quants pinacles de metall o pedra. La capa de núvols s’arrossegava lentament per sota d’ell com un mar vermellós. En el cel hi havia dues llunes, pàl·lides i minúscules, no gaire lluny del fosc sol. Prop del centre d’aquell disc vermell i inflat hi havia un petit punt fosc, completament circular. Podia haver estat una taca solar, o una altra lluna en trànsit.

Jan passejà lentament la mirada per l’horitzó. La coberta de núvols s’estenia sobre tot l’immens planeta, però en una direcció, a una distància que no podia endevinar, hi havia una taca multicolor que podia haver marcat les torres d’una altra ciutat. Va contemplar-la una bona estona, i després continuà la seva acurada observació.

Quan va haver fet mitja volta va veure la muntanya. No estava a l’horitzó, sinó més enllà; era un únic cim dentat, que s’enfilava sobre la vora d’aquell món, amb les zones més baixes amagades igual que un iceberg sota l’aigua. Va intentar calcular-ne el volum però fracassà completament. Fins i tot en un món de gravetat tan baixa com aquest es feia difícil creure que poguessin existir muntanyes així. Va preguntar-se si els Grans Senyors devien divertir-se sobre les seves faldes i lliscar com àligues al voltant d’aquells contraforts.

I aleshores, lentament, la muntanya va començar a canviar. Quan la va veure per primer cop era d’un vermell apagat i gairebé sinistre, amb unes quantes marques dèbils al voltant del cim que no podia distingir gaire bé. Estava intentant fixar-hi la vista quan s’adonà que es movien…

Al principi no podia creure els seus ulls. Aleshores va obligar-se a recordar que totes les seves idees preconcebudes no tenien cap valor aquí: no havia de permetre que la seva ment rebutgés cap missatge que els seus sentits transmetessin al cervell. No havia d’intentar comprendre, sinó únicament observar. La comprensió arribaria més tard, o no arribaria.

La muntanya —encara hi pensava com a muntanya, perquè no hi havia cap altra paraula que servís— semblava que estigués viva. Va recordar l’ull monstruós en aquell fossat…, però no: era inconcebible. El que estava veient no era vida orgànica; fins i tot sospitava que no era matèria tal com ell la coneixia.

El vermell fosc ara augmentava de lluentor i es transformava en un to més rabiós. Van aparèixer faixes d’un groc viu, i durant un instant a Jan va semblar-li que estava mirant un volcà que deixava caure rius de lava sobre les terres inferiors, però aquests corrents es movien amunt, si havia de jutjar per les ocasionals clapes de colors que hi veia.

Ara alguna altra cosa s’alçava des dels núvols de color robí de la base de la muntanya. Era un anell immens, perfectament horitzontal i perfectament circular, i era del color d’allò que Jan havia deixat tan lluny, perquè els cels de la Terra mai no havien tingut un blau més bonic. Enlloc més del món dels Grans Senyors havia vist aquests tons, i se li va fer un nus a la gola en sentir tot l’enyor i la solitud.

L’anell s’expandia al mateix temps que s’enfilava, i l’arc més proper s’acostava ràpidament a ell. Segurament, va pensar Jan, devia ser alguna mena de vèrtex, un núvol de fum que ja feia molts quilòmetres de diàmetre. Però no presentava la rotació que ell havia esperat, i no semblava perdre solidesa en augmentar la seva grandària.

L’ombra va passar-lo per sobre molt abans que l’anell mateix s’hagués alçat majestuosament cap a l’espai. Va observar-lo fins que s’hagués difuminat en un lleu fil blau sobre el qual costava fixar la vista a causa de la vermellor del cel que l’envoltava. Quan finalment desaparegué, ja devia fer uns quants milers de quilòmetres de diàmetre. I encara creixia.

Va tornar a mirar la muntanya. Ara era daurada, i sense cap mena de senyal. Potser era la seva imaginació —a hores d’ara ja s’ho creia tot— però la muntanya semblava més prima i més alta, i feia l’efecte que girava sobre si mateixa con un cicló. No fou fins aleshores, encara encantat i amb les seves capacitats de raciocini gairebé en suspensió, que va recordar-se de la seva càmera. Va aixecar-la i enfocà aquell enigma impossible i estremidor.

Vindarten va posar-se ràpidament en la seva línia de visió. Amb una fermesa implacable, les grans mans van cobrir l’objectiu i l’obligaren a abaixar la càmera. Jan no va intentar resistir-se; hauria estat inútil, és clar, però sentí una por terrible d’aquella cosa que hi havia allà al límit del món, i no va voler tenir-hi res a veure.

No va haver-hi res més en els seus viatges que no li deixessin fotografiar, i Vindarten no va donar cap explicació. En comptes d’això, va passar molta estona fent que Jan descrigués minuciosament el que havia vist.

Fou aleshores quan Jan s’adonà que els ulls de Vindarten havien vist una cosa completament diferent, i fou aleshores que va suposar, per primera vegada, que els Grans Senyors també tenien amos.

Ara tornava a casa, i totes les meravelles, la por i el misteri quedaven enrere. Li semblava que era la mateixa nau que l’havia portat, però no devia ser la mateixa tripulació. Per molt llargues que fossin les seves vides, costava de creure que els Grans Senyors estarien disposats a tallar els seus lligams amb la seva llar durant totes les dècades que es consumien en un viatge interestel·lar.

L’efecte de l’alentiment relatiu del temps funcionava en els dos sentits, evidentment. Els Grans Senyors només envellirien quatre mesos en tot el viatge, però quan tornessin, els seus amics tindrien vuitanta anys més.

Si ho hagués volgut, Jan s’hauria pogut quedar allà la resta de la seva vida, però Vindarten l’havia advertit que no hi hauria cap altra nau que anés a la Terra durant uns quants anys, i va aconsellar-li que agafés aquesta oportunitat. Potser els Grans Senyors van adonar-se que fins i tot en aquest poc temps la seva ment havia arribat al límit de possibilitats. O podia ser que s’hagués convertit en un destorb, i no poguessin dedicar-li més temps.

Ara ja no tenia cap importància, perquè la Terra estava al davant seu. L’havia vista així un centenar de vegades abans, però sempre a través de l’ull remot i mecànic d’una càmera de televisió. Ara. Finalment, ell era a l’espai, mentre es produïa l’acte final del seu somni i la Terra girava sobre si mateixa en la seva òrbita eterna.

El gran creixent blau-verd estava en el primer quart, i més de la meitat del disc visible quedava a la fosca. Hi havia pocs núvols, unes quantes faixes escampades per les línies dels vents alisis. El casquet àrtic brillava, però el reflex del sol sobre el Pacífic nord el superava.

Podia haver-se pensat que era un món d’aigua: en aquest hemisferi gairebé no hi havia terra. L’únic continent visible era Austràlia, que apareixia com una boirina més fosca a l’extrem del planeta.

La nau descendia cap al gran con d’ombra de la Terra: el creixent brillant va empetitir-se, s’encongí fins a ser un arc de foc i finalment desaparegué. A sota d’ell hi havia foscor i nit. El món dormia.

Aleshores va adonar-se de què era el que no anava alhora. Sota d’ell hi havia terra, però ¿on eren els brillants collarets de llums, on eren les esplendors pampalluguejants que havien estat les ciutats de l’home? En tot aquell hemisferi enfosquit no hi havia ni una sola espurna que lluités contra la nit. Havien desaparegut sense deixar rastre els milions de quilowatts que una vegada havien estat llançats descuradament cap a les estrelles. Podia haver estat contemplant la Terra tal com era abans de l’arribada de l’home.

Aquest no era el retorn a casa que havia esperat. No podia fer altra cosa que mirar, mentre la por del desconegut creixia en el seu interior. Havia passat alguna cosa, alguna cosa inimaginable. I tot i així la nau descendia decididament en una llarga corba que els tornava a dur a l’hemisferi banyat per la llum del sol.

No va veure res de l’aterratge, perquè la imatge de la Terra desaparegué de sobte i fou substituïda per aquella trama de línies i colors sense significat. Quan es restablí la visió, ja eren a terra. Hi havia grans edificis en la distància, màquines en moviment, i un grup de Grans Senyors que els observaven.

Va arribar el bram apagat de l’aire quan la nau equalitzà la pressió, i després se sentí el soroll de les grans portes en obrir-se. No va esperar-se: els silenciosos gegants van mirar-lo amb tolerància i indiferència mentre ell sortia corrent de la sala de control.

Era a casa, veia un altre cop la brillant llum del seu sol familiar, respirant l’aire que havia inundat per primer cop els seus pulmons. La passarel·la estava abaixada, però va haver d’esperar-se un moment fins que la lluminositat de l’exterior va deixar d’encegar-lo.

Karellen estava dempeus, una mica separat dels seus companys, al costat d’un gran vehicle de transport carregat de caixes. Jan no va aturar-se a pensar com havia reconegut el Supervisor ni se sorprengué de veure que no havia canviat gens. Això era pràcticament l’única cosa que era tal com ell havia esperat.

—T’estava esperant —digué Karellen.





23


—Al principi —digué Karellen— no era perillós estar entre ells. Però ja no ens necessitaven: la nostra tasca va estar acabada quan els vam reunir i els vàrem donar un continent per a ells sols. Mira.

La paret que hi havia al davant de Jan desaparegué. Va trobar-se mirant, des d’una alçada d’uns quants centenars de metres, una zona boscosa sota d’ell. L’efecte era tan real que va haver de lluitar contra un vertigen momentani.

—Això és cinc anys més tard, quan ja havia començat la segona fase.

Hi havia figures que es movien allà baix, i la càmera descendí cap a elles com un ocell de presa.

—Això t’afectarà —digué Karellen—. Però recorda que els teus punts de referència ja no són vàlids. No estàs mirant nens humans.

Però aquesta fou la impressió immediata que va tenir Jan, i no hi havia cap mena de raonament que pogués canviar-ho. Podien haver estat salvatges, ocupats en alguna dansa ritual complexa. Anaven despullats i bruts, amb grenyes que els tapaven els ulls. Pel que Jan podia dir, eren de totes les edats entre els cinc i els quinze anys, però tots es movien amb la mateix velocitat, precisió i completa indiferència pel que els envoltava.

Aleshores Jan va veure les seves cares. Va empassar-se la saliva i hagué de fer un esforç per no girar-se d’esquena. Eren més buides que les cares dels morts, perquè fins i tot un cadàver conserva alguna cosa gravada per la gúbia del Temps en els seus trets, per parlar quan els llavis són immòbils. Aquí no hi havia més emoció o sentiment que en la cara d’una serp o d’un insecte. Els mateixos Grans Senyors eren més humans que això.

—Busques una cosa que ja no existeix —digué Karellen—. Recorda-ho: no tenen més identitat que les cèl·lules del teu propi cos. Però tots junts són una cosa molt més gran que tu.

—Per què es mouen així?

—Vam dir-ne la Dansa Llarga —respongué Karellen—. No dormen mai, saps?, i això va durar gairebé un any. N’eren tres cents milions, movent-se en un traçat determinat sobre tot un continent. Hem analitzat aquest traçat incomptables vegades, però no n’hem tret res, potser perquè només en veiem la part física, la petita noció que està aquí a la Terra. Possiblement el que hem anomenat la Gran Ment encara els està educant, emmotllant-los en una unitat abans que els pugui absorbir completament en el seu ésser.

—Però com s’ho feien per obtenir menjar? I què passava si trobaven obstacles, com arbres, barrancs o aigua?

—L’aigua no hi feia res: no es podien ofegar. Quan trobaven obstacles, de vegades es danyaven, però mai no se n’adonaven. Pel que fa al menjar…, bé, hi havia tota la fruita i els animals que volguessin. Però ara han deixat aquesta necessitat enrere, com moltes d’altres. El menjar és una font d’energia, i han après ha aprofitar fonts més importants.

L’escena pampalluguejà com si hagués passat una onada d’aire calent. Quan s’aclarí, el moviment s’havia aturat.

—Torna a fixar-t’hi —digué Karellen—. Això és tres anys després.

Les petites figures, tan desvalgudes i patètiques si un no sabia la veritat, romanien dretes i quietes als boscos i les clarianes i les planes. La càmera es movia d’una cara a una altra; Jan va pensar que les cares ja s’estaven fonent en un motllo comú. Una vegada havia vist una fotografia feta per la superposició de dotzenes d’imatges per aconseguir una cara «mitjana». El resultat havia estat tan buit, tan absent de caràcter com això.

Semblava que dormissin o que estiguessin en trànsit. Tenien els ulls fortament tancats, i no demostraven més consciència del que els envoltava que els arbres sota els quals estaven. Jan va preguntar-se quins pensaments devien ressonar per aquella xarxa intricada en què les seves ments ja no eren més —ni tampoc menys— que els fils separats d’un gran tapís. I un tapís, s’adonava ara, que cobria molts mons i moltes races, i que encara creixia.

Va ocórrer amb tanta rapidesa que la seva vista no se’n va adonar i la seva ment quedà atordida. En un moment Jan estava contemplant una terra bonica i fèrtil, on no hi havia res d’estrany excepte les innombrables petites criatures escampades —però no a l’atzar— per tota la seva extensió. I aleshores, en un instant, tots els arbres i l’herba, tots els éssers vius que havien habitat aquesta terra desaparegueren. Només quedaven els llacs encalmats, els rius corbats, els turons marrons, ara sense la seva estora verda…, i les figures, callades i indiferents, que havien forjat tota aquesta destrucció.

—Per què ho van fer? —bleixà Jan.

—Potser la presència d’altres ments els destorbava, fins i tot les ments rudimentàries de plantes i animals. Creiem que un dia poden trobar el món material igualment molest. I aleshores qui sap què passarà… Ara entens per què vam retirar-nos quan vam haver completat la nostra tasca. Encara estem intentant estudiar-los, però mai no entrem en el seu territori, ni tan sols hi enviem els nostres instruments. Tot el que gosem fer és observar-los des de l’espai.

—Això va ser fa molts anys —digué Jan—. Què ha passat des d’aleshores?

—Molt poca cosa. No s’han mogut en tot aquest temps, i no s’adonen del canvi del dia o la nit, l’estiu o l’hivern. Encara estan fent proves amb els seus poders; alguns rius han canviat de curs i n’hi ha un que corre muntanya amunt. Però no han fet res que sembli tenir un objectiu.

—I us han ignorat completament?

—Sí, però això no és sorprenent. La… entitat… de què són part ho sap tot de nosaltres. No sembla que li importi si intentem estudiar-la. Quan vulgui que marxem, o quan tingui una tasca nova per a nosaltres en qualsevol altre lloc, farà els seus desitjos molt obvis. Fins aleshores, ens quedarem aquí perquè els nostres científics puguin reunir tants coneixements com els sigui possible.

De manera que això, va pensar Jan, amb una resignació que estava més enllà de tota tristesa, era la fi de l’home. Era una fi que cap profeta no havia pregonat, una fi que era indiferent per igual a l’optimisme i al pessimisme.

Però era adequat: tenia la sublim inevitabilitat d’una gran obra d’art. Jan havia pogut donar una llambregada a l’univers en tota la seva terrible immensitat, i ara sabia que no era un lloc per a l’home. Finalment s’adonà de com havia estat de va, al capdavall, el somni que l’havia atret cap a les estrelles.

Perquè el camí cap a les estrelles es bifurcava, i cap dels dos nous camins no duia a una fi que tingués en compte les pors o les esperances humanes.

A l’extrem d’un dels camins hi havia els Grans Senyors. Havien conservat la seva individualitat, els seus egos independents: tenien consciència de si mateixos i el pronom «jo» tenia un significat en la seva llengua. Tenien emocions, i com a mínim en compartien algunes amb la humanitat, però Jan s’adonava ara que estaven atrapats en el cul-de-sac del qual mai no podrien sortir. Les seves ments eren deu —potser cent— vegades més poderoses que les dels homes. No hi feia cap diferència en el judici final. Estaven igualment desvalguts, igualment sobrepassats per la complexitat inimaginable d’una galàxia amb cent mil milions de sols, i un cosmos amb cent mil milions de galàxies.

I a l’extrem de l’altre camí? Allà hi havia la Gran Ment, fos el que fos, que, comparada amb l’home, era el mateix que un home amb una ameba. Potencialment infinita, més enllà de la mortalitat, quant de temps feia que estava absorbint raça rere raça mentre s’estenia per les estrelles? ¿Tenia també desitjos, tenia objectius que entreveia dèbilment però que podia ser que no obtingués mai? Ara havia absorbit en el seu ésser tot el que la raça humana havia assolit. Això no era una tragèdia, sinó una culminació. Els bilions d’espurnes fugaces de consciència que havien constituït la humanitat ja no pampalluguejarien més com lluernes en la nit. Però no havien viscut del tot en va.

Jan sabia que l’acte final encara havia d’arribar. Podia ser demà o podia trigar segles. Ni els Grans Senyors podien estar-ne segurs.

Ara entenia el que perseguien, el que havien fet amb l’home i per què encara no havien marxat de la Terra. Sentia una gran humilitat envers ells, a més d’admiració per la paciència inflexible que els havia tingut esperant tant de temps.

Mai no va conèixer tota la història de l’estranya simbiosi entre la Gran Ment i els seus servidors. Segons Rashaverak, no hi havia hagut cap moment en la història de la seva raça en què la Gran Ment no hagués estat present, tot i que no va utilitzar-los fins que van arribar a una civilització científica i podien moure’s per l’espai per complir la seva voluntat.

—Però per què us necessita? —s’estranyà Jan—. Amb tots els seus immensos poders, ben segur que pot fer tot el que vulgui.

—No —respongué Rashaverak—, té límits. Sabem que en el passat ha intentat actuar directament sobre les ments d’altres races, i influir en el seu desenvolupament cultural. Sempre ha fracassat, potser perquè la pressió és massa gran. Nosaltres som els intèrprets, els guardians, o, per utilitzar una de les vostres metàfores, conreem el camp fins que la collita és a punt. La Gran Ment la recull… i nosaltres ens dediquem a una altra tasca. Aquesta és la cinquena raça de la qual veiem l’apoteosi. Cada vegada aprenem una mica més.

—I no us molesta que la Gran Ment us utilitzi com una eina?

—L’acord té alguns avantatges; a més, ningú que sigui intel·ligent se sent molest per l’inevitable.

Aquest postulat, reflexionà Jan amargament, mai no havia estat del tot acceptat per la humanitat. Hi havia coses més enllà de la lògica que els Grans Senyors mai no havien entès.

—Sembla estrany —digué Jan— que la Gran Ment us triés per a aquesta feina, si no teniu cap rastre dels poders parafísics latents en la humanitat. Com es comunica amb vosaltres i us fa saber els seus desitjos?

—Això és una cosa que no puc respondre… i no puc dir-te la raó per la qual hem d’amagar-te els fets. Algun dia, potser, coneixeràs part de la veritat.

Jan medità això un moment, però sabia que era inútil continuar preguntant. Hauria de canviar de tema i esperar treure’n algunes dades més tard.

—Explica’m això, aleshores —digué—; és una altra cosa que mai no heu dit. Quan la vostra raça va venir per primer cop a la Terra, en el passat remot, què va anar malament? Per què us havíeu convertit en el símbol de la por i el mal per a nosaltres?

Rashaverak somrigué. No ho feia tan bé com Karellen, però era una bona imitació.

—Ningú no ho ha descobert mai, ara ja veus per què no us ho podíem dir. Només hi havia un fet que podia causar aquest impacte sobre la humanitat. I aquest fet no era a l’albada de la Història, sinó a la mateixa fi.

—Què vols dir? —va preguntar.

—Quan les nostres naus van arribar als vostres cels fa un segle i mig, fou la primera trobada entre les nostres dues races, encara que evidentment us havíem estudiat des de lluny. I tot i així ens temíeu i ens vàreu reconèixer, com sabíem que ho faríeu. No era exactament un record. Ja has tingut prou proves que el temps és més complex del que la vostra ciència es pensava. Perquè aquest record no era del passat, sinó del futur…, dels anys que havien de seguir quan la teva raça sabia que tot s’havia acabat. Vam fer el que vam poder, però no fou una fi fàcil. I com que estàvem aquí, vam ser identificats amb la mort de la teva raça. Sí, fins i tot quan encara estava a deu mil anys en el futur! Va ser com si un eco distorsionat hagués ressonat pel cercle tancat del temps, des del futur cap al passat. Digue’n una premonició en lloc d’un record.

La idea era difícil de comprendre i Jan va barallar-s’hi en silenci durant una estona. Però hauria d’haver estat preparat; havia tingut prou proves que causa i efecte podien invertir la seva seqüència normal.

Devia existir doncs la memòria racial, i aquesta memòria d’alguna manera era independent del temps. Així, el passat i el futur eren un de sol. Aquest era el motiu per què, feia milers d’anys, els homes ja haguessin entrevist una imatge distorsionada dels Grans Senyors, a través de la boirina de la por i el terror.

—Ara ho entenc —digué l’últim home.

L’últim Home! A Jan se li feia molt difícil pensar en si mateix com a tal. Quan havia sortit a l’espai, havia acceptat la possibilitat d’un exili etern de la raça humana, i la solitud encara no l’havia envaït. Amb el pas dels anys el desig de veure un altre ésser humà podria incrementar i superar-lo, però de moment la companyia dels Grans Senyors li impedia de sentir-se completament sol.

Deu anys abans encara hi havia homes sobre la Terra, però eren sobrevivents degenerats, i Jan no s’havia perdut res per no conèixer-los. Per raons que els Grans Senyors no podien explicar, però que Jan sospitava que eren principalment psicològiques, no hi havia hagut infants que substituïssin els que havien marxat. L’Homo sapiens s’havia extingit.

Potser, perdut en una de les ciutats que encara estaven intactes, hi havia el manuscrit d’un nou Gibbon, que havia recollit els últims dies de la raça humana. Si era així, Jan no estava segur de voler-lo llegir; Rashaverak li havia dit tot el que volia saber.

Els que no s’havien destruït a si mateixos havien buscat l’oblit en activitats cada cop més febrils, en esports ferotges i suïcides que sovint no es podien distingir de petites guerres. En disminuir ràpidament la població, els sobrevivents, envellits, s’havien apilat, com un exèrcit vençut que tanca les files en fer l’última retirada.

L’acte final, abans que el teló caigués per sempre, devia haver estat il·luminat per llampecs d’heroisme i de devoció i obscuritzat pel salvatgisme i l’egoisme. Jan mai no sabria si havia acabat en desesperació o en resignació.

Hi havia moltes coses en què ocupar la seva ment. La base dels Grans Senyors estava aproximadament a un quilòmetre d’una casa abandonada, i Jan va passar mesos instal·lant-hi l’equip que havia dut des de la ciutat més propera, a uns trenta quilòmetres de distància. Havia volat fins allà amb Rashaverak, l’amistat del qual, sospitava, no era del tot altruista. El psicòleg Gran Senyor encara estudiava l’últim exemplar d’Homo sapiens.

Devien haver evacuar la ciutat abans de la fi, perquè les cases i fins i tot molts dels serveis públics encara estaven en bon estat. No li hauria costat gaire tornar a posar en marxa els generadors perquè els amples carrers tornessin a brillar amb el miratge de la vida. Jan jugà amb la idea, i finalment va abandonar-la per massa morbosa. L’últim que volia fer era pensar en el passat.

Aquí tenia tot el que necessitava per mantenir-se la resta de la seva vida, però el que més volia era un piano electrònic i algunes partitures de Bach. Mai no havia tingut tot el temps que hauria volgut per a la música, i ara se’n rescabalaria. Quan no tocava, posava cintes de les grans simfonies i concerts, de manera que la casa mai no estava en silenci. La música s’havia convertit en el seu talismà contra la solitud que, un dia, el superaria.

Tot sovint sortia a passejar pels turons, pensant en tot el que havia passat en els pocs mesos transcorreguts des de l’últim cop que havia vist la Terra. Mai no s’hauria pensat, quan va acomiadar-se de Sullivan vuitanta anys terrestres abans, que l’última generació de la humanitat ja havia estat concebuda.

Que ximple que havia estat! Però no estava segur de penedir-se de la seva acció: si s’hagués quedat a la Terra, hauria estat testimoni dels anys finals sobre els quals el temps ara havia posat un vel. En lloc d’això, havia fet un salt cap al futur, i havia conegut les respostes a preguntes que cap altre home mai havia sabut. La seva curiositat estava gairebé satisfeta, però de vegades es preguntava per què els Grans Senyors esperaven i què passaria quan finalment la seva paciència fos recompensada.

Però gairebé tot el temps, amb una resignació acontentada que l’home normalment només sent a la fi d’una vida llarga i plena de treballs, seia al davant del teclat i omplia l’aire amb el seu estimat Bach. Potser s’enganyava a si mateix, potser era alguna jugada pietosa de la ment, però ara li semblava que això era el que sempre havia desitjat fer. La seva ambició secreta finalment havia gosat sortir a la plena llum de la consciència.

Jan sempre havia estat un bon pianista, i ara era el millor del món.





24


Fou Rashaverak qui va dur-li les notícies, però ell ja ho havia endevinat. Un malson l’havia despertat a les hores petites, i no havia pogut tornar a adormir-se. No podia recordar el somni, la qual cosa era molt estranya, perquè creia que es podien recordar tots els somnis si un s’hi esforçava prou instants després de despertar-se. Tot el que podia recordar era que tornava a ser un nen, sobre una planícia vasta i buida, i escoltava una gran veu que parlava en un idioma desconegut.

El somni l’havia torbat: es preguntava si seria el primer atac de la solitud sobre la seva ment, inquiet, va sortir de la casa i es passejà per sobre la gespa negligida.

La lluna plena banyava l’escena amb una llum daurada tan brillant que podia veure-hi perfectament. L’immens cilindre lluent de la nau de Karellen reposava més enllà dels edificis de la base dels Grans Senyors, enfilant-se molt més amunt i reduint-los així a proporcions humanes. Jan mirà la nau, intentant reviure les emocions que una vegada li havia creat. En una època havia estat un objectiu inabastable, un símbol de tot allò que no esperava realment aconseguir. I ara no significava res.

Que tranquil estava tot! Els Grans Senyors, evidentment, devien estar tan actius com sempre, però en aquest moment no hi havia rastre d’ells. Podia haver estat sol sobre la Terra, com de fet ho estava, en un sentit molt real. Va alçar la mirada cap a la Lluna, buscant una imatge familiar sobre la qual descansar la vista.

Allà estaven els mars antics i ben recordats. Havia estat a quaranta anys-llum a l’espai, però mai no havia caminat sobre aquelles planes callades i polsoses a menys de dos segons-llum. Durant un moment va distreure’s intentant localitzar el cràter Tycho. Quan finalment va descobrir-lo, s’estranyà de trobar aquell punt brillant més lluny del centre del disc del que havia pensat. I aleshores s’adonà que l’oval fosc del Mare Crisium tampoc no hi era.

La cara que el satèl·lit mostrava ara a la Terra no era la que havia mirat el món des de l’albada de la vida, la lluna havia començat a girar sobre el seu eix.

Això només podia voler dir una cosa. A l’altra cara de la Terra, en el territori del qual havien arrencat tan sobtadament tota la vida, ells estaven sortint del seu prolongat trànsit. De la mateixa manera que un nen en despertar-se s’estira per saludar el nou dia, ells també estaven flexionant els seus músculs jugaven amb els poders acabats de trobar.

—La teva suposició és correcta —digué Rashaverak—. Ja no estem segurs si ens quedem. Pot ser que encara ens deixin de banda, però no podem arriscar-nos. Marxem tan aviat com puguem carregar l’equip…, probablement d’aquí a una hora o dues.

Va alçar la mirada al cel, com si temés que algun nou miracle estigués a punt d’ocórrer però tot estava en calma: la Lluna s’havia post i només hi havia uns quants núvols alts empesos pel vent de l’oest.

—No té gaire importància si juguen amb la Lluna —afegí Rashaverak—, però i si comencen a interferir amb el Sol? Deixarem instruments, és clar, i així sabrem què passa.

—Jo em quedaré —digué Jan de sobte—. Ja he vist prou coses de l’univers. Només hi ha una cosa per la qual ara senti curiositat, i és el fat del meu planeta.

Molt suaument, el terra va tremolar sota els seus peus.

—M’ho esperava —continuà Jan—. Si alteren la rotació de la Lluna, l’impuls angular ha d’anar a algun lloc. De manera que la Terra està perdent velocitat. No sé què m’estranya més: com ho fan o per què ho fan.

—Encara estan jugant —digué Rashaverak—. Quina lògica hi ha en els actes d’un nen? I en molts aspectes, l’entitat en què s’ha transformat la teva raça és una criatura. Encara no està a punt per a unir-se amb la Gran Ment. Però aviat hi estarà, i aleshores tindràs la Terra per a tu sol.

No va completar la frase, i Jan ho va fer per ell.

—Si, és clar, la Terra encara existeix.

—T’adones del perill… i tot i així et quedes?

—Sí. Fa cinc anys…, o ja són sis?, que sóc a casa. Passi el que passi, no em queixaré.

—Teníem l’esperança —digué Rashaverak lentament— que voldries quedar-te. Hi ha una cosa que pots fer per nosaltres.

La lluentor de l’Impulsor Espacial s’apagà i morí, en algun lloc més enllà de l’òrbita de Mart. Per aquell camí, va pensar Jan, només ell hi havia viatjat d’entre tots els bilions d’éssers humans que havien viscut i mort sobre la Terra. I mai ningú no hi tornaria a viatjar.

El món era seu. Tot el que necessitava —totes les possessions materials que ningú pogués desitjar— eren seves si les volia prendre. Però ja no li interessaven. No temia ni la solitud del planeta abandonat ni la presència que encara descansava aquí en els últims moments abans que anés a cercar la seva herència desconeguda. En la inconcebible ressaca que produiria aquella marxa, Jan no esperava que ell i els seus problemes sobrevisquessin gaire temps.

Això estava bé. Havia fet tot el que havia volgut, i arrossegar una vida sense objectius en aquest món buit hauria estat un anticlímax insuportable. Hauria pogut marxar amb els Grans Senyors, però amb quin objectiu? Perquè ell sabia, com cap altre home no ho havia sabut, que Karellen deia la veritat en afirmar: «Les estrelles no són per a l’home».

Va girar l’esquena a la nit i creuà la vasta entrada de la base dels Grans Senyors. La seva grandària no l’afectava en absolut: la immensitat ja no tenia cap poder sobre la seva ment. Els llums emetien una claror vermellosa, alimentats per energies que podien continuar complint la seva tasca durant eres. A cada banda hi havia màquines els secrets de les quals mai no coneixeria, abandonades pels Grans Senyors en la seva retirada. Les passà de llarg, i s’enfilà incongruentment per les grans escales fins arribar a la sala de control.

L’esperit dels Grans Senyors encara estava aquí: les seves màquines encara eren vives, realitzant l’encàrrec dels seus ara llunyans amos. Jan va preguntar-se què podia afegir ell a la informació que ja estaven llançant a l’espai.

Va enfilar-se a la gran cadira i es posà tan còmode com va poder. El micròfon, que ja estava connectat, l’esperava; alguna cosa que era l’equivalent d’una càmera de televisió devia estar-lo observant, però no va poder localitzar-la.

Sobre la consola i els panells d’instruments sense cap significat per a Jan, hi havia uns grans finestrals que s’obrien a la nit estelada, una vall que dormia sota la lluna gibosa i una carena llunyana. Un riu serpentejava per la vall, brillant aquí i allà on la lluna es reflectia sobre una zona d’aigües agitades. Tot era tan tranquil… Podia haver estat així en el naixement de l’home de la mateixa manera que era la seva fi.

Allà fora, a milions de quilòmetres en l’espai, Karellen devia estar esperant. Era estrany pensar que la nau dels Grans Senyors s’allunyava de la Terra gairebé tan de pressa com el seu senyal podia perseguir-la. Gairebé, però no igual. Seria una llarga persecució, però les seves paraules arribarien al Supervisor i ell hauria pagat el deute que tenia.

Jan es preguntava quant de tot això havia estat planejat per Karellen i quant havia estat una superba improvisació. ¿L’havia deixat escapar a l’espai deliberadament el Supervisor, feia gairebé un segle, perquè pogués retornar i fer el que estava fent ara? No, això semblava massa fantàstic. Però ara Jan estava segur que Karellen estava embolicat en alguna trama vasta i complicada. Tot i que la servia, estava estudiant la Gran Ment amb tots els instruments de què disposava. Jan sospitava que no era tan sols curiositat científica allò que inspirava el Supervisor: potser els Grans Senyors somiaven escapar un dia del seu servatge peculiar, quan haguessin après prou sobre els poders que servien.

Que Jan pogués afegir res a aquest coneixement amb el que ara feia era una cosa difícil de creure. «Explica’ns el que vegis —havia dit Rashaverak—. La imatge que arribi als teus ulls serà duplicada per les nostres càmeres. Però el missatge que arribi al teu cervell pot ser molt diferent, i ens podria dir molt». Bé, faria tot el que podria.

—Encara no hi ha res per informar —començà—. Fa uns quants minuts he vist la cua de la vostra nau desaparèixer en el cel. La Lluna tot just ha començat a minvar, i la meitat de la cara familiar no és visible des de la Terra…, però suposo que això ja ho sabeu.

Jan va fer una pausa, sentint-se una mica ximple. Hi havia alguna cosa incongruent, fins i tot lleugerament absurda, en el que estava fent. Era el punt culminant de tota la història, però podia haver estat un comentarista de ràdio en una cursa o un combat de boxa. Aleshores s’encongí d’espatlles i deixà de banda aquesta idea. En tots els moments de grandesa, sospitava, la decepció mai no havia estat lluny, i només ell podia sentir-ne la presència aquí.

—Hi ha hagut tres terratrèmols dèbils en l’última hora —prosseguí—. El seu control de la rotació de la Terra deu ser meravellós, però no del tot perfecte… Saps, Karellen?, em serà molt difícil dir res que els vostres instruments no us hagin dit abans. Hauria estat una ajuda si m’haguéssiu donat una idea del que podia esperar, i m’haguéssiu avisat de quant de temps hauria d’esperar. Si no passa res, tornaré a informar d’aquí a sis hores, tal com vam quedar…

»Ep! Devien estar esperant que marxéssiu. Comença a passar alguna cosa. Les estrelles s’estan debilitant. És com si s’estigués aixecant un gran núvol, molt de pressa, per tot el cel. Però no és realment un núvol. Sembla tenir alguna mena d’estructura, puc veure una trama lluent de línies i bandes que canvien de posició contínuament. És gairebé com si les estrelles estiguessin atrapades en una teranyina fantasmal.

»Tota la trama comença a brillar, batega, igual que si estigués viva. I suposo que està viva: o està tant per sobre la vida com allò està per sobre el món inorgànic?

»Sembla que la brillantor es desplaça cap a una part del cel… Espereu un moment mentre vaig a l’altra finestra.

»Sí, ho hauria d’haver endevinat. Hi ha una gran columna encesa, com un arbre de foc, sobre l’horitzó oest. Està molt lluny, a l’altra banda del món. Sé d’on surt: ells finalment estan en camí, per formar part de la Gran Ment. Han acabat de fer proves: abandonen les últimes restes de matèria.

»En escampar-se aquell foc des de la Terra, puc veure que l’estructura es torna més ferma i menys boirosa. En alguns llocs sembla gairebé sòlida… però les estrelles encara brillen dèbilment a través d’ella.

»Me n’acabo d’adonar. No és exactament el mateix, però allò que vaig veure disparar-se per sobre el vostre món, Karellen, s’assemblava molt a això. Era part de la Gran Ment? Suposo que vau amagar-me la veritat perquè no tingués idees preconcebudes, perquè fos un observador imparcial. M’agradaria saber què us estan ensenyant les vostres càmeres, per comparar-ho amb el que la meva ment imagina que estic veient!

»¿És així com es comunica amb vosaltres, Karellen, en colors i formes com aquestes? He recordat les pantalles de control de la vostra nau i els traços que hi apareixien, una mena de llenguatge visual que només podien llegir els vostres ulls.

»Ara sembla exactament les cortines d’una aurora boreal, dansant i pampalluguejant entre les estrelles. És clar, això és el que és, n’estic segur: una gran aurora boreal. Tot el paisatge està il·luminat… és més brillant que de dia… els vermells i els grocs i els verds es persegueixen pel cel… no hi ha paraules: no sembla just que jo sigui l’únic que pot veure-ho… Mai no m’havia pensat que aquests colors…

»L’aurora s’està apagant ara, però la gran estructura encara hi és. Em penso que aquesta aurora era un producte secundari de les energies que s’estan alliberant allà dalt a la frontera de l’espai…

»Un moment: m’acabo d’adonar d’una altra cosa. El meu pes està disminuint. Què està passant? He deixat caure un llapis… cau lentament. Li ha passat alguna cosa a la gravetat… s’està aixecant una gran ventada… Puc veure les branques dels arbres que es belluguen allà baix a la vall.

»És clar: l’atmosfera s’escapa. Les branques i les pedres s’eleven cap al cel, com si la Terra estes intentant seguir-los cap a l’espai. Hi ha un gran núvol de pols, que l’ha alçat la ventada. Es fa difícil veure-hi… potser s’aclarirà aviat.

»Sí, això està millor. Tot el que es podia moure ha estat arrencat… els núvols de pols han desaparegut. Em pregunto quanta estona aguantarà aquest edifici. I es fa difícil respirar… Hauré de parlar més a poc a poc.

»Puc veure-hi clarament un altre cop. La gran columna encesa encara hi és, però s’estreny, es fa més estreta… sembla la columna d’un tornado, a punt de desaparèixer entre els núvols. I… costa explicar-ho, però acabo de sentir una gran onada d’emoció. No era joia o tristesa: era una sensació de consecució, d’acompliment. Ho he imaginat? O venia de fora? No ho sé.

»I ara… això no pot ser tot imaginació… sento que el món està buit. Completament buit. És com escoltar una ràdio que ha emmudit de sobte. Tot el cel torna a estar clar… la teranyina boirosa ha desaparegut. A quin món anirà després, Karellen? I estaràs tu allà per servir-la encara?

»És estrany: tot el que m’envolta no ha canviat. No sé per què, però havia pensat que…

Jan va aturar-se. Durant un moment lluità buscant les paraules, després tancà els ulls en un intent de recuperar el control. No hi havia lloc per a la por o el pànic ara: tenia una obligació per a complir… una obligació cap a l’home i una obligació cap a Karellen.

Lentament al principi, com un home que es desperta d’un somni, va començar a parlar.

—Els edificis al voltant meu…, el terra…, les muntanyes… tot és com de vidre… Puc veure-hi a través… La Terra s’està dissolent… El meu pes ha desaparegut gairebé del tot. Tenies raó: han acabat de jugar amb les seves joguines.

»Queden pocs segons. Allà van les muntanyes, com un fil de fum. Adéu, Karellen, Rashaverak… Ho sento per vosaltres. Tot i que no puc entendre-ho, he vist en què s’ha convertit la meva raça. Tot el que hem arribat a aconseguir se n’ha anat cap allà dalt a les estrelles. Potser és això el que les velles religions intentaven dir. Però s’equivocaven en tot: es pensaven que la humanitat era tan important… però només som una raça en… ho saps tu quantes? Però ara ens hem convertit en una cosa que vosaltres mai no sereu.

»Allà va el riu. No hi ha cap canvi en el cel. Amb prou feines puc respirar. És estrany veure la Lluna brillant allà encara. M’alegra que l’hagin deixada, però ara se sentirà sola…

»La llum! De sota meu… dins de la Terra… brilla cap amunt, a través de les roques, del terra, de tot… augmenta, brilla més, més, cega…

En una explosió lluminosa sense soroll, el nucli de la Terra deixà anar les seves energies amagades. Durant una breu estona les ones gravitacionals creuaren i tornaren a creuar el Sistema Solar, pertorbant molt lleugerament les òrbites dels planetes. Aleshores els fills del Sol que quedaven van continuar els seus vells camins una vegada més, igual que els taps de suro flotant en un llac tranquil solquen les ondulacions que crea una pedra llançada.

No quedava res de la Terra. Ells havien xuclat els últims àtoms de la seva substància. Els havia nodrit, durant els terribles moments de la seva metamorfosi inconcebible, de la mateixa manera que el menjar guardat en un gra de blat alimenta la planta mentre s’enfila cap al sol.

A sis milions de quilòmetres més enllà de l’òrbita de Plutó. Karellen seia davant d’una pantalla sobtadament enfosquida. L’informe estava complet. La missió havia acabat. Tornava a casa, cap al món que havia deixat feia tant de temps. Sentia el pes dels segles sobre d’ell, i una tristesa que no podia eliminar cap raonament. No es lamentava per l’Home, es lamentava per la seva pròpia raça, amb el pas barrat a la grandesa per forces que no podia superar.

A pesar de tots els seus èxits, va pensar Karellen, a pesar de tot el seu domini de l’univers físic, el seu poble no era millor que una tribu que hagués passat tota la seva existència sobre una planície polsosa. Les muntanyes eren lluny, on hi vivia la bellesa i el poder, on el tro espetegava sobre les glaceres i l’aire era clar i esmolat. Allà el sol encara hi caminava, transfigurant els cims amb glòria, quan la terra que hi havia més avall ja estava embolcallada en la foscor. I només podien observar i meravellar-se, mai no podrien escalar aquelles altures.

Tot i així, Karellen ho sabia, resistirien fins a la fi: esperarien pacientment el destí que els estigués reservat. Servirien la Gran Ment perquè no tenien altra opció, però ni tan sols en aquest servei no perdrien el seu esperit.

La gran pantalla de control brillà un moment amb una llum robí apagada. Sense fer cap esforç conscient, Karellen va llegir el missatge dels traços canviants. La nau deixava les fronteres del Sistema Solar: les energies que alimentaven l’Impulsor Espacial minvaven ràpidament, però havien complert la seva tasca.

Karellen alçà la mà, i la imatge va tornar a canviar. Una única estrella brillant lluïa en el centre de la pantalla. Ningú no hauria dit, a aquesta distància, que el Sol mai hagués posseït planetes o que ara n’hagués perdut un. Durant molta estona, Karellen s’estigué mirant enrere, a través del golf que s’eixamplava ràpidament, mentre molts records passaven per la seva ment vasta i laberíntica. En un comiat silenciós, saludà els homes que havia conegut, tant els que l’havien obstaculitzat com els que l’havien ajudat a complir el seu objectiu.

Ningú no va gosar destorbar-lo o interrompre els seus pensaments. I finalment girà l’esquena al Sol que s’empetitia.





SIR ARTHUR CHARLES CLARKE, més conegut com a ARTHUR C. CLARKE (Minehead, Anglaterra, 16 de desembre de 1917 - Colombo, Sri Lanka, 19 de març de 2008), fou un escriptor i científic anglès.

És considerat un dels millors escriptors de ciència-ficció, juntament amb H. G. Wells, Philip K. Dick, Robert A. Heinlein i Isaac Asimov. Les seves obres més importants són: La fi de la infantesa (1953), La ciutat i els estels (1956), 2001, una odissea espacial (1968), Encontre amb Rama (1972, premis Nebula i Hugo) i Les fonts del paradís (1979, premis Nebula i Hugo).





