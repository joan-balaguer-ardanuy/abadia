Guy Montag és bomber en un futur imaginari en el que aquests professionals tenen la missió de cremar els llibres i perseguir aquells que els llegeixen. Aquest és el punt de partida de Fahrenheit 451, una de les novel·les més cèlebres de la ciència-ficció i que, juntament amb 1984 de George Orwell i Un món feliç d’Aldous Huxley, descriu una civilització occidental esclavitzada per la tecnologia, els tranquil·litzants i el conformisme social.

Fahrenheit 451 és molt més que una faula sobre un futur aparentment feliç i despreocupat, però gris i sotmès per l’estupidesa humana; aborda temes d’un interès cabdal com ho són el poder, la censura i la importància de la literatura i de la força de la paraula com elements vertebradors del pensament i la responsabilitat social davant de la manipulació dels governants.





Ray Bradbury





Fahrenheit 451


Premi Hugo 1954 (2004)



ePUB v2.0

Allen 21.08.13





Títol original: Fahrenheit 451

Ray Bradbury, 1953

Traducció: Jaume Subirana, 1994

Edició digital: Allen (v1.0)

Segona edició: Epubqüest (v2.0)

ePUBCat base r1.3





Aquest llibre és, amb gratitud,

per a Don Congdon





Si te dan papel rayado, escribe de través.



JUAN RAMÓN JIMÉNEZ





FARENHEIT 451:

LA TEMPERATURA A LA QUAL

EL PAPER DE LLIBRE S’ENCÉN I CREMA





PRIMERA PART


Cremar era un plaer





Era un plaer especial veure les coses devorades, veure-les ennegrides i canviades. Amb el bec de llautó a les mans, amb aquest gran pitó escopint el seu querosè verinós sobre el món, la sang li batia al cap i les seves mans eren les mans d’un admirable director d’orquestra interpretant totes les simfonies de flames i foc per abatre les esparracades i carbonitzades ruïnes de la història. Amb el simbòlic casc numerat 451 al seu cap ximple i els ulls esdevinguts flames ataronjades només de pensar el que anava a passar, va disparar el contacte d’ignició i la casa va desaparèixer empassada per un foc que cremava el cel del vespre, vermell i groc i negre.

Travessà un eixam de lluernes. Per damunt de tot volia, com en el vell acudit, posar un caramel de pal dins el forn, mentre les ales de colom dels llibres s’agitaven nerviosament i morien al porxo de la casa i damunt la gespa. Mentre els llibres desapareixien en remolins espurnejants i un vent enfosquit per l’incendi se’ls enduia.

Montag féu la rialleta salvatge d’un home socarrat i rebutjat per les flames.

Sabia que, de tornada al parc de bombers, potser picaria l’ullet al seu rostre en el mirall, còmic barat que s’ha ennegrit la cara amb un suro cremat. Més tard, en anar a dormir, en la fosca, el somriure ardent encara li enravenaria els músculs de la cara. Pel que podia recordar, era un somriure que no se n’anava, que mai no se n’anava.





Va penjar el casc de color d’escarabat negre i, després d’enllustrar-lo, va penjar també, polidament, la jaqueta ininflamable, va dutxar-se amb fruïció i llavors, tot xiulant, amb les mans a les butxaques, travessà el pis més alt de l’edifici i es deixà anar pel forat. Només a l’últim moment, quan el desastre semblava ja inevitable, va treure les mans de les butxaques i va frenar la caiguda arrapant-se a la barra daurada. Lliscà fins a aturar-se amb un garranyic quan els seus talons eren a un dit del terra de ciment.

Sortí caminant del parc de bombers i es dirigí, carrer enllà, en la mitjanit, cap al metro, un silenciós tren propulsat per aire que va córrer sense fer cap soroll pel seu lubricat tub subterrani fins a deixar-lo, amb un gran esbufec d’aire tebi, a l’escala mecànica de color crema que pujava cap al seu barri.

Tot xiulant, deixà que l’escala el dugués fins a l’aire quiet de la nit. Va posar-se a caminar cap a la cantonada sense pensar gaire en res. Abans d’arribar-hi, però, alentí el pas com si una mica de vent hagués sortit de no sabia on, com si algú l’hagués cridat pel seu nom.

Les darreres nits, anant cap a casa seva, sota la llum dels estels, havia sentit una cosa d’allò més estranya en acostar-se a la vorera que hi havia només girar la cantonada. Havia tingut el pressentiment que, tot just abans que ell girés, hi havia algú més, allà. L’aire retenia una mena de calma especial, com si algú hagués estat esperant-se, silenciosament, i tot just un segon abans que ell arribés s’hagués convertit en una ombra per deixar-lo passar. Potser el seu nas detectava un perfum gairebé imperceptible, potser la pell del dors de les mans o la de la cara havia notat que la temperatura augmentava uns graus, els graus en què la presència d’una persona fa augmentar la temperatura d’un lloc. No hi havia manera d’entendre-ho. Cada cop que tombava la cantonada trobava simplement la voravia blanca, ondulant, nova de trinca i, potser, una nit, alguna cosa que desapareixia ràpidament creuant l’herba d’un jardí abans que ell pogués fixar-s’hi o dir res.

Però ara, aquesta nit, alentí el pas fins gairebé aturar-se. El seu subconscient, en avançar-se a tombar la cantonada, havia sentit una lleugeríssima remor. Una respiració? O potser era senzillament l’ambient comprimit per la presència d’algú que s’estava allà, callat, esperant?

Va tombar la cantonada.

Damunt el terra il·luminat per la lluna, la fullaraca tardoral es movia i feia com si la noia que s’acostava fos enganxada a un paviment llisquent, enduta endavant pel bellugueig del vent i de les fulles. Duia el cap una mica inclinat, per veure’s les sabates que remenaven les fulles que giravoltaven. Tenia el rostre fi i blanc com la llet.

Hi havia en ella una mena d’amable anhel que ho resseguia tot amb una curiositat insadollable. Era gairebé una mirada tènuement sorpresa; els ulls, foscos, miraven tan fixament que cap moviment no se’ls escapava. El vestit que duia era blanc i remorejava. Montag va tenir la sensació que gairebé podia sentir el soroll de les mans de la noia en moure’s i la imperceptible fressa, el blanc agitament de la cara d’ella en girar i adonar-se que era a tocar d’un home palplantat al mig de la vorera, esperant.

Sobre els seus caps, els arbres feien una gran remor, com si deixessin caure una pluja seca. La noia s’aturà i mirava com si anés a fer-se enrere, sorpresa. Però, en comptes d’això, va quedar-se mirant Montag amb uns ulls tan foscos, tan brillants, tan vius, que ell va tenir la sensació d’haver dit alguna cosa meravellosa. Sabia, però, que la seva boca s’havia obert tot just per dir «hola». Llavors, quan la noia semblava hipnotitzada per la salamandra que ell lluïa al braç i pel disc amb l’au fènix que duia al pit, Montag tornà a parlar.

—Vostè deu ser —va dir— una veïna nova, oi?

—I vostè deu ser —respongué la noia, aixecant els ulls dels símbols de l’uniforme d’ell— el bomber. —La veu s’esmorteí.

—Ho diu d’una manera ben estranya!

—Jo…, ho hauria sabut amb els ulls tancats —va dir ella, lentament.

—Per l’olor de querosè, potser? La meva dona sempre se’n queixa —rigué—. Mai no acabes de treure-te-la de sobre.

—No, és clar —digué ella, atemorida.

Va tenir la sensació que ella caminava al seu voltant, que el regirava de dalt a baix, que el sacsejava silenciosament, que li buidava les butxaques, i tot sense fer cap moviment.

—El querosè —va dir ell, perquè el silenci s’allargava— és gairebé un perfum, per a mi.

—De veritat li ho sembla?

—És clar. I per què no?

Ella va donar-se temps per pensar-ho.

—No ho sé —es tombà cap a on vivien tots dos—. Li sap greu que torni cap a casa amb vostè? Em dic Clarisse McClellan.

—Clarisse. Guy Montag. Som-hi. Què fa passejant pels carrers tan tard, fora de casa? Quants anys té?

Van caminar en la tèbia nit ventosa, damunt el terra platejat, i hi havia en l’aire una debilíssima flaire de préssecs acabats de collir i de maduixes; ell va mirar pels voltants i va adonar-se que no podia ser, en aquella època de l’any.

Només hi havia la noia caminant al seu costat, el rostre brillant com la neu sota la llum de la lluna, i ell va saber que s’estava rumiant les preguntes que acabava de fer-li, mirant de trobar les respostes més adients.

—Bé —va dir—, tinc disset anys i poc seny. El meu oncle diu que les dues coses van sempre juntes. «Quan la gent et pregunti l’edat», deia, «digues sempre que en tens disset i que ets boja». No li sembla que aquesta és una hora de la nit fantàstica per caminar? M’agrada olorar les coses i mirar-me-les i, de vegades, passar-me la nit llevada, passejant, i veure sortir el sol.

Van tornar a caminar en silenci i a la fi la noia, pensarosa, va dir-li:

—Sap què? Que no em fa gens de por, vostè.

Montag restà sorprès.

—Per què li n’hauria de fer?

—En fan a molta gent. Els bombers, vull dir. Però vostè és un home normal, al cap i a la fi…

Va veure’s en els ulls d’ella, suspès en dues gotes d’aigua brillants, fosc i menut, però amb tots els detalls: les ratlles al voltant de la boca, tot hi era, com si aquells ulls fossin dues miques miraculoses d’ambre violeta amb poder de capturar-lo i conservar-lo intacte. La cara d’ella, girada ara cap a ell, era un cristall lletós, molt fràgil, amb una llum interior delicada i constant. No era la llum histèrica de l’electricitat, sinó…, què? Sinó la singularment agradosa, rara i afavorida llum de l’espelma. Una vegada, quan era petit, va anar-se’n la llum; la seva mare havia trobat una darrera espelma, va encendre-la i van tenir una breu hora de redescobriment, d’una il·luminació tal que l’espai va perdre les seves immenses dimensions i va cloure’s agradosament al voltant d’ells, mare i fill, tots dos sols, transformats, desitjosos que la llum encara trigués una mica a tornar…

I llavors la Clarisse McClellan va dir:

—Que li sap greu que li faci preguntes? Quant temps fa que treballa de bomber?

—Des que tenia vint anys, ara en fa deu.

—Llegeix mai cap dels llibres que crema?

Ell va riure.

—Va contra la llei!

—Ah. És clar.

—És una bona feina. «Dilluns crema Millay, dimecres Whitman, divendres Faulkner;[1] converteix-los en cendra, després crema les cendres». Aquest és el nostre eslògan oficial.

Caminaren una mica més enllà i ella va dir:

—És veritat que fa molts molts anys els bombers apagaven els focs, en comptes d’encendre’ls?

—No. Les cases sempre han estat a prova d’incendis, pots estar-ne segura.

—És estrany. Una vegada vaig sentir a dir que les cases, fa molt de temps, s’incendiaven accidentalment i que calien bombers per apagar les flames.

Ell va riure.

La noia se’l va mirar ràpidament.

—De què riu?

—No ho sé pas. —Va tornar a riure i va aturar-se—. Per què ho dius?

—Se’n riu sense que jo hagi dit res de graciós i contesta tot seguit que jo li hagi fet la pregunta. No s’atura a pensar el que li demano.

Montag va aturar-se.

—Ja ets estranya —va dir, mirant-se-la—, no saps què vol dir, el respecte?

—No pretenia insultar-lo. Em sembla que és que m’agrada massa observar la gent.

—I això no significa res, per a tu?

Montag tustà lleugerament la xifra 451 que duia cosida a la màniga de color fumat.

—Sí —va mormolar ella. Començà a caminar més de pressa—. Ha vist mai els cotxes de reacció passant a tota velocitat pel bulevard cap allà baix?

—Estàs canviant de tema!

—De vegades penso que els conductors no saben què és l’herba, què són les flors, perquè no les veuen a poc a poc —va dir la Clarisse—. Si mostréssim a un conductor una taca de contorns borrosos de color verd diria: «Ah, sí, és herba». I si fos de color rosa? «És un roserar!». Les taques blanques són cases, les marronoses, vaques. Una vegada el meu oncle va conduir a poc a poc per una autopista. El van tancar dos dies a la presó perquè anava a menys de setanta per hora. No és graciós, i trist, també?

—Penses massa coses, tu.

—Gairebé mai no miro la «televisió mural», ni vaig a les curses o als parcs d’atraccions. Per tant, tinc molt de temps per a pensaments desbaratats. No ha vist mai les tanques publicitàries de seixanta metres de llarg que hi ha a l’entrada de la ciutat? Sabia que abans les tanques només feien sis metres? Però els cotxes van començar a passar-hi a la vora tan de pressa que van haver d’allargar els anuncis perquè la gent tingués temps de llegir-los.

—No ho sabia!

De sobte, Montag va posar-se a riure.

—M’hi jugo el que vulgui que sé més coses que vostè no sap. De bon matí, l’herba és plena de rosada. —De cop, Montag no va poder recordar si ho sabia o no, i això va empipar-lo d’allò més—. I si s’hi fixa —va afegir ella, assenyalant el cel amb el cap— hi ha un home a la lluna.

Feia molt de temps que ell no hi mirava.

Van fer la resta del camí en silenci. El d’ella pensarós, el de Montag un silenci clos i incòmode des del qual llançava a la noia mirades acusadores. Quan van arribar a casa d’ella, tots els llums eres encesos.

—Què passa?

Montag havia vist ben poques vegades tants llums en una casa.

—No res; hi ha la mare, el pare i el meu oncle asseguts xerrant. És com passejar-se a peu, però encara més rar. Una altra vegada van detenir el meu oncle, li ho he explicat?, per passejar a peu. Oh, som ben estranys.

—Però, de què xerreu?

Ella va riure per aquesta pregunta.

—Bona nit!

Va començar a allunyar-se. Llavors semblà com si es recordés d’alguna cosa i va tornar per mirar-lo amb astorament i curiositat.

—És feliç? —va dir-li.

—Que si sóc què? —cridà ell.

Però la Clarisse se n’havia anat, corrent a la llum de la lluna.

La porta d’entrada va tancar-se suaument.





«Feliç! Quina bestiesa».

Va deixar de riure.

Ficà la mà al forat en forma de guant que hi havia a la porta del carrer de casa seva, perquè li reconegués el tacte. La porta lliscà fins a quedar oberta.

«És clar que sóc feliç. Què s’ha pensat? Que no ho sóc?», preguntà a les callades habitacions. Va quedar-se mirant amunt, cap a la reixa del ventilador del rebedor, i de sobte va recordar que hi havia alguna cosa amagada darrere la reixa, alguna cosa que ara semblava que el sotgés des d’allà dalt. Va enretirar-ne la vista ràpidament.

Quina trobada més estranya en una nit estranya. No recordava res de semblant tret d’una tarda, feia un any, en què va trobar un avi al parc i havien estat parlant…

Va moure el cap. Mirà una paret tota blanca. El rostre de la noia era allà; força bonic en el record; desconcertant, de fet. Tenia un rostre molt tènue, com l’esfera d’un petit rellotge vista dèbilment en una habitació tota fosca, ben de nit, quan t’aixeques per mirar l’hora i veus el rellotge que et diu l’hora, el minut i el segon amb un silenci blanc i ardent, tot ell certesa, coneixedor del que ha de dir de la nit que s’escola veloçment cap a altres foscors llunyanes, però també cap a un altre sol.

—Què? —demanà Montag al seu altre jo, el ximplet subconscient que de vegades s’afanyava a barbotejar, lliure de la voluntat, el costum o la consciència.

Tornà a mirar-se la paret. I com s’assemblava a un mirall, també, el rostre d’ella! Però era impossible; quanta gent hi havia que refractés la imatge de qui la mirava? Normalment, la gent més aviat eren —buscava un símil i va trobar-lo en la seva feina— com torxes, que van cremant fins que s’apaguen. Que poques vegades el rostre d’algú altre s’enduia i et retornava la teva pròpia expressió, el pensament més íntim i tremoladís…!

Quina mena de poder d’identificació tan gran tenia aquella noia! Era com l’ansiós espectador d’una representació de titelles: preveia, just abans que ell els iniciés, cada parpelleig, cada gest de la mà, el moviment d’un dit. Quant de temps havien caminat junts? Tres minuts? Cinc? I com li semblava de llarg aquest temps, ara. Quina figura tan immensa, la d’ella allà al davant! Quina ombra dibuixava a la paret el seu cos esvelt! Tenia la sensació que si a ell li picava l’ull, ella parpellejaria. I que, si els músculs de la barra se li tesaven imperceptiblement, ella badallaria molt abans que ell ho fes.

«I», va dir-se, «ara que hi penso, semblava ben bé que m’estigués esperant, tan tard de nit, allà al carrer…».

Va obrir la porta del dormitori.

Era com entrar a la freda cambra de marbre d’un mausoleu després que es pongués la lluna. La fosca més absoluta, cap ressò de l’argentat món de fora, finestres hermèticament tancades; la cambra, un lloc d’ultratomba en el qual no podia penetrar cap soroll de la gran ciutat. No hi havia ningú.

Montag va escoltar.

Un delicat brunzit en l’aire, com ara el d’un mosquit, el murmuri elèctric d’una vespa agradosament amagada dins el seu niu de clavellina. La música era prou forta perquè gairebé pogués seguir-ne la tornada.

Va notar que el somriure se li escolava, es fonia, es doblava i queia com una pell de sèu, com la substància d’una espelma fantàstica que ja ha cremat massa i ara s’abat i s’apaga. Foscor. No era feliç. No era feliç. Va dir-se a si mateix. Va reconèixer que aquest era el seu veritable estat. Duia la felicitat com una màscara i la noia havia fugit per damunt la gespa enduent-se-la; ara no hi havia cap manera d’anar a tustar a la porta i demanar-li que li tornés la màscara.

Sense encendre els llums, va imaginar-se l’habitació tal com devia estar. La seva dona estirada damunt el llit, destapada i freda, com un cos exposat sobre una tomba, els ulls fixats al sostre per invisibles fils d’acer, inalterables. I les petites petxines a les orelles, els auriculars de la ràdio ben endinsats, un oceà electrònic de so, de música i paraules i música i paraules endinsant-se, endinsant-se en la platja de la seva ment desvetllada. La cambra era, de fet, buida. Cada nit les ones l’envaïen i se l’emportaven amb la seva marea de so, flotant, els ulls oberts, cap al matí. Cap nit, al llarg dels dos darrers anys, no havia deixat de nedar en aquell mar, la Mildred, cap nit no havia deixat d’endinsar-s’hi gustosament per tercer cop.

L’habitació era freda, però de tota manera Montag va tenir la sensació que no podia respirar. No volia córrer les cortines i obrir els porticons, perquè no tenia ganes que la lluna entrés dins la cambra. Va dirigir-se, doncs, cap al seu llit, separat i obert, i, per tant, fred, amb la sensació d’un home que sap que morirà per manca d’aire en menys d’una hora.

Un instant abans que el seu peu topés contra l’objecte de terra, va saber que hi ensopegaria. Recordà la sensació que havia tingut abans de tombar la cantonada i gairebé topar amb la noia. El peu, que enviava vibracions cap endavant, havia rebut en ple moviment l’eco d’una petita barrera en el seu camí. Va xutar l’objecte. Aquest féu un apagat so metàl·lic i lliscà en la fosca.

Va quedar-se dret, tot estirat; en aquella nit completament indestriable, escoltava la persona que hi havia al llit fosc. La respiració que sortia d’aquells narius era tan feble que només podia fer moure el més superficial de la vida: una petita fulla, una ploma negra, un cabell.

Continuava sense voler la llum exterior. Va treure l’encenedor, notà la salamandra gravada al disc de plata, i amb un cop sec en va fer sortir la flama…

Dues pedres de lluna el miraven a la llum de la flameta que sostenia a la mà, dues pàl·lides pedres de lluna enfonsades en un rierol d’aigua molt clara sobre les quals passava, sense tocar-les, la vida del món.

—Mildred!

La cara d’ella era com una illa coberta de neu, sobre la qual podia caure la pluja sense que la sentís, sobre la qual els núvols podien fer passar les seves ombres mòbils sense que advertís cap ombra. Només hi havia el soroll de vespa dels auriculars que duia ben endins de les orelles, i els seus ulls vidriosos, i la respiració endins i enfora, suaument, dèbilment, endins i enfora dels narius, i la indiferència d’ella per si venia o anava, per si anava o venia.

L’objecte amb què havia topat el seu peu centellejava ara sota una punta del llit. L’ampolleta de vidre dels somnífers, que aquell mateix dia havia estat omplerta amb trenta píndoles i que ara lluïa destapada i buida sota la llum de la flama vacil·lant.

Mentre s’estava allà, el cel que s’estenia damunt la casa xisclà. Va haver-hi un terrible soroll d’esquinç, com si dues mans gegantines haguessin estripat vint mil quilòmetres de roba negra per la costura. Montag sentí que es partia en dos. Va semblar-li que el pit se li enfonsava i esquinçava. Els míssils passant, passant, passant, un, dos, un, dos, un, dos, sis, nou, dotze, un i un i un i un altre i un altre i un altre van xisclar per ell. Va obrir la boca i deixà que l’esgarip de les bombes entrés i sortís entre les seves dents nues. Les pedres de lluna van desaparèixer. S’adonà que la seva mà es precipitava cap al telèfon.

Els míssils ja havien passat. Sentí que els seus llavis es movien, fregant el micròfon del telèfon.

—L’hospital d’urgències.

Un murmuri terrible.

Sentia que el soroll dels míssils havia polvoritzat els estels i que, de bon matí, la terra apareixeria coberta per la seva pols, com un núvol estrany. Aquest va ser el pensament desbaratat que tingué mentre s’estava dret en la foscor i deixava que els seus llavis anessin movent-se i movent-se.





Tenien aquella màquina. De fet, tenien dues màquines. Una se t’esmunyia estómac endins com una cobra negra que davallés dins un pou ple d’ecos a buscar tota l’aigua antiga i el temps antic acumulat al fons. Va acabar de beure’s la matèria verdosa que pujava a la superfície en un bull lent. Bevia la fosca? Absorbia tots els verins acumulats amb els anys? S’alimentava en silenci, amb un soroll, de tant en tant, d’ofegament intern i de recerca cega.

Tenia un Ull. L’impersonal operari de la màquina podia, posant-se un casc òptic especial, mirar dins l’ànima de la persona que estava buidant de líquid. Què veia, l’Ull? Ell no ho deia. Montag veia, però no sabia què veia l’Ull. L’operació recordava l’excavació d’un clot al pati de casa. La dona damunt el llit no era sinó un dur estrat de marbre que havien trobat. Endavant, fos com fos, empènyer la barrina més avall, xuclar el buit, si podia ser xuclat i extret amb els batecs de la serp xucladora. L’operari fumava una cigarreta. L’altra màquina també estava en funcionament.

L’altra màquina, la feia anar un personatge igualment impersonal, vestit amb una granota de color vermell marronós que no es tacava. Aquesta màquina extreia tota la sang del cos i la reemplaçava per sang nova i sèrum.

—Els hem de netejar de les dues maneres —va dir l’operari vigilant la dona silenciosa—. No té cap solta arreglar-los l’estómac si no els neteges la sang. Si deixes aquesta substància a la sang, la sang colpeja el cervell com una maça, bang!, uns quants milers de cops i el cervell es dóna per vençut, s’atura.

—Prou! —va fer Montag.

—És el que anava a dir —digué l’operari.

—Ja han acabat? —va demanar-li Montag.

Van plegar ben plegades les màquines.

—Ja hem enllestit.

La ràbia d’ell no els va ni afectar. S’estaven drets, amb el fum de la cigarreta que els pujava pel nas fent espirals i se’ls ficava als ulls, sense obligar-los a tancar-los o a parpellejar.

—Són cinquanta dòlars.

—Abans, però, per què no em diuen si es posarà bé?

—És clar que sí. Ens enduem tot el verí dins aquesta maleta, ja no pot fer-li cap mal. Com li dèiem abans, es treu el líquid vell, se n’hi posa de nou i queden de primera.

—Cap de vostès no és doctor. Per què no m’han enviat un veritable metge, de l’hospital?

—Senyor! —La cigarreta de l’operari va moure’s als seus llavis—. Tenim nou o deu casos d’aquests cada nit. N’hi ha tants, d’uns anys ençà, que vam haver de construir aquestes màquines especials. Amb la lent òptica, que era una novetat; la resta és antic. No cal per a res, un metge, en aquests casos. Tot el que es necessita és un parell de persones manyoses perquè resolguin el problema en mitja hora. Bé —va dirigir-se cap a la porta—, ens n’hem d’anar. Acabem de rebre una altra trucada pels auriculars. És a deu blocs d’aquí. Algú altre acaba d’empassar-se una capsa de píndoles. Truqui’ns si torna a necessitar-nos. Miri de fer que la seva dona estigui tranquil·la. Li hem posat un contrasedant. S’aixecarà amb gana. A reveure.

I els homes amb les cigarretes a les boques rectes, amb els ulls d’escurçó bufador, van agafar la seva càrrega de màquines i tubs, la maleta de la líquida melangia i el lent llot fosc format per una substància sense nom i van travessar la porta.

Montag va deixar-se caure sobre una cadira i mirà aquella dona. Tenia els ulls dolçament tancats. Va allargar-hi la mà per sentir a la palma la tebiesa de la respiració.

—Mildred —va dir, finalment.

«Som massa», va pensar. «Som milers de milions i això és massa. Ningú no coneix ningú. Vénen uns estranys i violen la teva intimitat. Vénen uns estranys i t’esquincen el cor. Vénen uns estranys i se t’enduen la sang. Déu meu. Qui eren aquests homes? No els havia vist en ma vida!».

Va passar mitja hora.

La sang d’aquella dona era nova i semblava talment que hagués fet d’ella una persona nova. Les seves galtes eren molt rosades i els llavis, molt frescos i plens de color, semblaven flonjos i relaxats. Hi havia la sang d’una altra persona, allà. Si hi hagués la carn i el cervell i la memòria d’algú altre… Si haguessin pogut endur-se’n el seu cervell com qui se l’endú a la tintoreria i li haguessin buidat les butxaques, l’haguessin rentat al vapor, n’haguessin tret la brutícia, l’haguessin desembussat i el tornessin l’endemà de bon matí. Si…

Va aixecar-se, va recollir les cortines i va obrir les finestres de bat a bat perquè hi pogués entrar l’aire de la nit. Eren les dues de la matinada. Només feia una hora de la Clarisse McClellan al carrer, ell entrant a casa, la cambra fosca, el seu peu topant amb l’ampolleta de vidre? Només una hora, però el món havia tingut prou temps per fondre’s i refer-se en una forma nova i incolora.

Unes rialles van travessar la gespa de color de llum de lluna des de casa de la Clarisse, del seu pare, la seva mare i el seu oncle, que somreia tan tranquil·lament i sincera. Per damunt de tot, aquelles rialles eren relaxades i vertaderes, en cap sentit forçades, i venien de la casa tan brillantment il·luminada a aquella hora de la nit, quan totes les altres eren tancades en elles mateixes, envoltades de foscor. Montag va sentir les veus que parlaven, parlaven, parlaven, donaven, parlaven, teixien, tornaven a teixir la seva tela hipnòtica.

Montag va sortir a fora i travessà el tros de jardí, sense ni adonar-se’n. Va quedar-se aturat a la vora de la casa de les veus, a l’ombra, pensant que potser aniria fins a la porta, hi tustaria i mormolaria: «Deixeu-me passar. No diré res. Només vull escoltar. Què dieu?».

En comptes d’això va romandre allà, molt fred, la seva cara com una màscara de gel, escoltant una veu masculina (la de l’oncle?) que es movia amb un ritme assossegat:

—Bé, al cap i a la fi aquesta és l’època del teixit de paper. Moca’t en una persona, buida ben bé, llença-ho, busca una altra persona, moca’t, buida bé, llença-ho. Tothom fa servir els faldons de l’altra gent. Com volen que animem l’equip de casa si no tenim un mal programa ni en sabem els noms? Per cert, quin color de samarreta duen quan surten al camp?

Montag va tornar cap a casa, deixà la finestra ben oberta, va acostar-se a la Mildred per veure com estava, va acotxar-la bé i llavors s’estirà amb la llum de la lluna als pòmuls i a les arrugues del front, amb la llum de la lluna destil·lada en cada ull fins a formar-hi una cascada d’argent.

Una gota de pluja. La Clarisse. Una altra gota. La Mildred. Una tercera gota. L’oncle. Una quarta. El foc aquesta nit. Una, Clarisse. Dues, Mildred. Tres, oncle. Quatre, foc. Una, Mildred, dues, Clarisse. Una, dues, tres, quatre, cinc, Clarisse, Mildred, oncle, foc, píndoles, teixit, mocar-se, buidar, llençar. Una, dues, tres, una, dues, tres! Pluja. La tempesta. L’oncle rient. El tro que cau. Tot el món plovent a bots i barrals. El foc borbollant volcà amunt. Tot plegat precipitant-se avall en un bramul brogent, en un corrent fluvial, avall cap al matí.

—Ja no sé res —digué.

I va anar dissolent a la boca una pastilla per dormir.





A les nou del matí el llit de la Mildred ja era buit.

Montag va llevar-se ràpidament, el cor bategant de pressa, va travessar la sala i va aturar-se a la porta de la cuina.

Una torrada va sortir de la torradora argentada, una prima mà metàl·lica va prendre-la i la va omplir de mantega desfeta.

La Mildred mirà com la mà li servia la torrada en el plat. Duia les dues orelles tapades amb aquelles abelles elèctriques que, amb el seu brunzir, li feien passar l’estona. De sobte va mirar amunt, va veure’l i va fer un moviment amb el cap.

—Estàs bé? —va preguntar-li ell.

Després de deu anys d’aprenentatge amb els petits auriculars de petxina, ella s’havia convertit en una experta en la lectura de llavis. Va fer un altre moviment amb el cap. Va posar una altra llesca de pa a la torradora.

Montag va seure.

La seva dona li va dir:

—No sé com és que tinc tanta gana.

—És que…

—Estic afamada.

—Aquesta nit… —va començar ell.

—No he dormit gens bé. Estic baldada —respongué la Mildred—. Déu meu, quina gana que tinc. No ho entenc.

—Aquesta nit… —va repetir Montag.

Ella va mirar-li els llavis distretament.

—Què deies d’aquesta nit?

—No te’n recordes?

—De què? Hem tingut gresca fins tard o alguna cosa així? Em sento com si tingués ressaca. Senyor, estic afamada. Qui va venir?

—Poca gent —va dir ell.

—Ja m’ho pensava —mastegà la torrada—. Em fa mal l’estómac, però és que tinc tanta gana, com si me l’haguessin buidat. Espero no haver fet cap animalada, a la festa.

—No —va dir ell, calmós.

La torradora va atansar-li una llesca de pa torrat amb mantega. Va prendre-la amb la mà, agraït.

—Tu tampoc no sembla que estiguis gaire fresc —va dir-li la dona.





Cap al vespre va ploure, i tot semblava haver esdevingut gris fosc. Montag era al rebedor de casa seva posant-se la placa amb la salamandra taronja enmig de les flames. Va estar-se una bona estona mirant amunt, mirant la reixeta de l’aparell d’aire condicionat del rebedor. La seva dona era a la sala del televisor, aixecà els ulls un moment del guió que estava llegint i va veure’l.

—Ep —va dir—, aquest home està pensant!

—Sí —va dir Montag—. Volia parlar amb tu —va fer una pausa—. Anit vas prendre’t totes les pastilles de l’ampolla.

—Què dius ara; jo no ho faria mai, això —va dir ella, sorpresa.

—L’ampolleta era buida.

—Jo no faria mai una cosa així. Per què hauria de fer-ho? —li demanà.

—Potser vas prendre dues pastilles, te’n vas oblidar i vas prendre’n dues més, ho vas tornar a oblidar i en vas prendre unes altres dues i llavors ja estaves tan dopada que vas continuar prenent-ne fins que vas tenir-ne trenta o quaranta dins el cos.

—Sí, home —va fer la Mildred—. I per quina raó hauria jo volgut fer una animalada com aquesta?

—No ho sé —digué Montag.

Era obvi que ella estava esperant que marxés.

—No vaig fer-ho —va dir—. No ho faria ni en un milió d’anys.

—Si tu ho dius…

—Exacte, això és el que la senyora diu.

I va tornar al seu guió.

—Què fan aquesta tarda? —demanà Montag, amb to cansat.

Ella ja no va aixecar els ulls del guió.

—Hi ha una obra al circuit mural d’aquí a deu minuts. Aquest matí m’han fet arribar el meu paper per correu. Vaig enviar-hi unes quantes etiquetes. Escriuen el guió amb una part en blanc. És una idea nova. El concursant, que sóc jo, ha de dir aquesta part. Quan arriben a les ratlles en blanc tothom, des de les tres parets, em mira a mi i jo dic les línies que falten. Aquí, per exemple, ell diu: «Què en penses, d’aquesta idea, Helen?», i em mira a mi que estic asseguda aquí, al centre de l’escenari, ho entens? Llavors jo dic, jo dic… —va aturar-se mentre feia córrer el dit per les línies del guió—: «Em sembla molt bé!». I llavors l’obra continua fins que ell diu: «Hi estàs d’acord, Helen?» i jo responc: «És clar que sí». Oi que és divertit, Guy?

Ell s’estava al rebedor, mirant-se-la.

Ella digué novament:

—Ho és molt.

—De què tracta, l’obra?

—Si t’ho acabo de dir! Hi ha aquesta gent que es diuen Bob i Ruth i Helen.

—Ah.

—És molt divertida. I encara ho serà més quan puguem tenir instal·lada la televisió també a la quarta paret. Quant temps creus que trigarem a poder enderrocar aquesta paret i posar-n’hi una amb televisor? Només costa dos mil dòlars.

—Són una tercera part del meu sou de tot un any.

—Només costa dos mil dòlars —va repetir ella—. I em sembla que de tant en tant podries tenir un detall amb mi. Si tinguéssim el quart mur seria…, mmm, fantàstic! Seria com si aquesta sala no fos nostra, com si fos moltes sales diferents de tot de gent ben exòtica. Podríem estar-nos d’algunes coses.

—Ja ens n’estem d’unes quantes per poder pagar la tercera paret. Només fas dos mesos que vam instal·lar-la, no te’n recordes?

—Tan poc temps, fa? —Va asseure’s i se’l va quedar mirant durant una estona—. Bé, adéu, estimat.

—Adéu —féu ell. Llavors va aturar-se i es va girar cap a ella—. Té un final feliç?

—Encara no hi he arribat.

Va acostar-se fins a ella, llegí l’última pàgina, va fer que sí amb el cap, doblegà el guió i el tornà a la seva dona. Va sortir de casa i s’endinsà en la pluja.





No plovia tant i la noia caminava pel mig de la voravia amb el cap tirat enrere perquè les escasses gotes li caiguessin a la cara. En veure Montag va somriure.

—Hola!

Ell també la saludà i va afegir:

—Què fas, ara?

—Encara faig el ximple. La pluja és molt agradable. M’agrada passejar quan plou.

—No crec que a mi m’agradés gaire —va dir ell.

—Potser sí, si ho provés.

—Mai no ho he fet.

La noia va llepar-se els llavis.

—Fins i tot té bon gust, la pluja.

—Que et dediques a anar pel món provant-ho tot almenys un cop?

—De vegades dos —va mirar-se alguna cosa que duia a la mà.

Montag va preguntar-li:

—Què hi tens?

—Em sembla que és l’últim dels lletsons d’aquest any. No m’esperava pas trobar-ne cap al jardí tan tard. Sap allò de fregar-lo sota el mentó? Miri.

Va tocar-se lleugerament el mentó amb el lletsó, tota riallera.

—Per què?

—Si m’hi deixa un senyal és que estic enamorada. N’ha deixat? —No va poder fer altra cosa que mirar—. I doncs?

—Hi tens una taca groga.

—Que bé! Provem-ho amb vostè, ara…

—No funcionarà.

—Va, vinga —abans que pogués moure’s, ella ja li havia posat el lletsó sota la barba. Va fer-se enrere i ella reia—. Estigui’s quiet!

Va mirar-li sota el mentó i va arrufar les celles.

—Què? —va dir ell.

—Quina vergonya, no està enamorat de ningú.

—Sí que ho estic!

—Doncs el lletsó diu que no.

—Estic molt enamorat —va mirar d’evocar una cara que lligués amb les seves paraules, però fou en va—. Ho estic!

—Si us plau, no em miri així.

—És el lletsó aquest; l’has fet servir tot per a tu i per això no ha funcionat amb mi.

—És clar, deu ser això. Em sap greu, veig que l’he fet empipar. Ho sento, de veritat que ho sento.

Va tocar-li el colze.

—No, no —féu ell, de pressa—, estic bé.

—Me n’he d’anar. Digui’m que em perdona. No vull que estigui enutjat amb mi.

—No estic enutjat, preocupat sí, però no enutjat.

—He d’anar a veure el meu psiquiatre, ara. M’hi fan anar. M’invento coses per dir-li; no sé què deu pensar de mi. Diu que sóc una ceba corrent! El tinc ben enfeinat, pelant les diferents capes.

—Més aviat crec que el necessites, aquest psiquiatre —va dir Montag.

—No ho diu seriosament.

Montag va inspirar i va deixar anar l’aire a poc a poc; finalment va dir:

—No, no ho dic seriosament.

—El psiquiatre vol saber per què me’n vaig a caminar pels boscos i a observar els ocells i caçar papallones. Algun dia li ensenyaré la meva col·lecció.

—D’acord.

—Volen saber què faig amb tot el meu temps. Jo els dic que de vegades simplement m’assec i penso. Però no els diré el què. Els porto de corcoll. I de vegades, els dic, m’agrada tirar el cap enrere, així, i deixar que la pluja em caigui dins la boca. Té gust de vi. Ho ha provat mai?

—No, jo…

—Ja m’ha perdonat, oi que sí?

—Sí —va pensar-hi—. Sí, és clar. Déu sap per què. Ets estranya, ets irritant i, malgrat això, et fas perdonar. Dius que tens disset anys?

—Bé…, el mes que ve.

—Que rar, que estrany… La meva dona en té trenta i tot sovint tu sembles més gran que ella. Em costa d’entendre-ho.

—Vostè també és estrany, senyor Montag. De vegades fins m’oblido que és bomber. Que li sap greu que el faci enutjar una altra vegada?

—Som-hi.

—Com va començar? Com s’hi va ficar? Com és que va escollir aquesta feina i com va ser que va pensar-hi com a ofici? Vostè no és com els altres. En conec una colla; ho sé. Quan jo parlo, vostè em mira. Quan vaig dir-li una cosa sobre la lluna, anit, vostè se la va mirar. Els altres mai no ho haurien fet. Els altres haurien passat de llarg i m’haurien deixat parlant sola. O m’haurien amenaçat. Ningú no té temps per a l’altra gent. Vostè és un dels pocs que m’aguanta. Per això m’estranya tant que sigui bomber; no ho sé, és com si no lligués amb vostè.

Ell va sentir el seu cos dividir-se en calor i fred, en suavitat i duresa, en tremolor i fermesa, les dues meitats oprimint-se l’una contra l’altra.

—Val més que t’afanyis per arribar d’hora al psiquiatre —va dir.

I ella va marxar corrent i va deixar-lo allà, sota la pluja. Només va moure’s després d’una bona estona.

Llavors, molt lentament, mentre caminava, inclinà el cap enrere, només per uns moments, i va obrir la boca…





El Llebrer, el gos de caça mecànic, dormia sense dormir, vivia sense viure en el suau brunzir, la suau vibració i la dèbil il·luminació de la seva gossera, allà en un racó fosc de la caserna dels bombers. La llum tènue de la una de la matinada, la llum de la lluna emmarcada per la gran finestra, tocava aquí i allà el llautó, el coure i l’acer de la bèstia, lleugerament tremolosa. La llum es reflectia en trossos de vidre de color robí i en els sensibles pèls capil·lars de l’enllustrat morro de niló, que s’estremia lleugerament, lleugerament, lleugerament, amb les vuit potes just a sota, les urpes recollides entre el cautxú.

Montag va lliscar avall per la barra de llautó. Va sortir a fora per mirar-se la ciutat i els núvols ja havien desaparegut del tot. Va encendre una cigarreta i tornà a entrar. S’acostà al Llebrer, va inclinar-se per veure’l bé. Era com una abella immensa que hagués tornat a casa des d’un camp on la mel fos plena de fúria salvatge, de follia i de malsons, el cos fart d’aquell nèctar massa ric, i que ara s’hagués adormit per deixar que el maligne abandonés el seu cos.

—Hola —mormolà Montag, fascinat com el primer dia per aquella bèstia morta, bèstia vivent.

Quan a la nit s’avorrien, que era cada nit, els homes lliscaven barra avall i posaven en marxa el sistema olfactiu del Llebrer. Llavors deixaven anar rates pels voltants de la caserna, i de vegades pollastres o fins i tot gats que, altrament, haurien acabat essent ofegats i s’entretenien apostant a veure a qui agafaria primer el Llebrer. Deixaven anar els animals i, tres segons després, el joc ja s’havia acabat, la rata, el gat o el pollastre atrapats enmig del pati, presos per les suaus potes, mentre una agulla buida, d’acer, de més de deu centímetres sortia de la probòscide del gossot i els injectava dosis mortals de morfina o procaïna. La joguina era després llançada dins l’incinerador. Un nou joc començava.

Quan es produïa tot això, Montag solia quedar-se a dalt. Una vegada, ara feia un parell d’anys, havia apostat amb el millor jugador, havia perdut el sou de tota una setmana i havia hagut d’afrontar la terrible còlera de la Mildred, que se li manifestava a les venes i en forma de petites taques vermelles. Ara, a les nits, s’estirava a la seva llitera, amb la cara girada cap a la paret, i escoltava els crits d’alegria i les rialles de baix, les passes apressades de les potetes de les rates, com cordes de piano, el grinyol de violí dels gats i el silenci ombriu i el moviment del Llebrer, que saltava com si fos una falena al voltant de la llum, buscant, atrapant la seva víctima, punxant-la amb l’agulla i tornant a la seva gossera per morir-hi com si algú apagués un interruptor.

Montag va tocar-li el morro.

El Llebrer va grunyir.

Montag va fer-se enrere d’un salt.

El Llebrer, dins la gossera, va mig aixecar-se i el mirava amb un llum de neó verd-blau guspirejant als ulls activats de sobte. Va tornar a grunyir, una estranya i aspra combinació de crepitació elèctrica, soroll de fregit, refrec metàl·lic i gir de rodes dentades que semblaven rovellades i envellides per la sospita.

—No, no, noi —va fer Montag, el cor martellejant-li dins el pit.

Va veure l’agulla de plata sortir un parell de dits, després tornar a entrar, tornar a sortir i a entrar. El gruny es mantenia i la bèstia se’l mirava.

Va fer-se enrere. El Llebrer avançà una passa fora de la seva gossera. Montag va agafar-se a la barra de llautó amb una mà. La barra reaccionà, va començar a lliscar amunt i se’l va endur a través del sostre, sense fer soroll. Va deixar-se anar a la plataforma il·luminada del pis de dalt. Tremolava, i tenia la cara d’un color verd blanquinós. A baix, el Llebrer havia tornat a ajaçar-se damunt les seves vuit increïbles potes d’insecte i tornava a cantussejar per a ell mateix, suaument, amb els ulls compostos encalmats.

Montag va quedar-se al costat del forat per deixar que li passés la por. Darrere seu, quatre homes que jugaven a les cartes en un racó, sota un llum amb pantalla verda, van mirar-se’l sense dir res. Només el que duia el casc de capità amb el signe de fènix va parlar-li, finalment, encuriosit, des de l’altra banda de la llarga sala, amb les cartes a la mà prima.

—Montag…?

—No li agrado —va dir Montag.

—A qui, al Llebrer? —el Capità s’estudià les cartes—. Vinga! Ningú li agrada o deixa d’agradar, simplement «funciona». És com una lliçó de balística. Té una trajectòria que nosaltres decidim. Ell la segueix. Ell tot sol busca l’objectiu, el captura, torna a casa i es desconnecta. No és altra cosa que fils de coure, bateries de reserva i electricitat.

Montag va empassar saliva.

—Oi que la seva computadora pot ser programada per a qualsevol combinació: tants aminoàcids, tant sofre, tant greix i tant àlcali?

—És clar que sí, tots ho sabem.

—Els balanços químics i els percentatges de tots nosaltres són dins l’arxiu central del pis de baix. Seria fàcil que algú introduís a la memòria del Llebrer una combinació determinada, un percentatge d’aminoàcids, per exemple. Això explicaria el que aquesta bèstia acaba de fer. Ha reaccionat en contra meu.

—Què dius? —féu el Capità.

—Irritat, però no enfurismat del tot. Algú hi va ficar prou «memòria» perquè grunyís en tocar-lo jo.

—Qui faria una cosa així? —demanà el Capità—. Que potser tens algun enemic entre nosaltres?

—Que jo sàpiga no.

—Demà farem que els tècnics el revisin.

—No és el primer cop que m’amenaça —va dir Montag—. El mes passat va fer-ho dues vegades.

—Encarregarem que ho mirin, no pateixis.

Però Montag no es va moure, i va quedar-se pensant en la reixa de ventilació del rebedor de casa seva i en el que hi havia amagat allà al darrere. Si algú del parc de bombers en sabia alguna cosa, no hauria pogut «explicar-ho» al Llebrer?

El Capità va acostar-se al forat de la barra i mirà Montag interrogativament.

—Estava intentant imaginar-me —va dir Montag— en què deu pensar aquella bèstia tota la nit, allà baix. És viva? Em fa venir esgarrifances.

—No pensa res que nosaltres no vulguem que pensi.

—És trist que tot el que hi posem a dins —digué, calmosament, Montag— siguin ganes de caçar, trobar i matar. Quina llàstima, si això és tot el que mai pot saber.

Beatty va esbufegar en un to amable.

—Redimoni! És una peça d’artesania de primera, un rifle magnífic que es busca ell tot sol l’objectiu i que et garanteix que toques el fitó cada vegada.

—Precisament per això —digué Montag— no voldria ser la seva pròxima víctima.

—Per què? Que tens remordiments de consciència per alguna cosa?

Montag girà els ulls cap a ell bruscament.

Beatty va estar una estona mirant-lo fixament; mentrestant, anà obrint la boca i començà a riure, molt suaument.





Un dos tres quatre cinc sis set dies. I, tants cops com va sortir de casa, la Clarisse era allà, en un lloc o altre. Una vegada va veure-la sacsejant un noguer, una altra asseguda a la gespa fent un jersei blau amb mitja, tres o quatre vegades va trobar un pomet de flors tardanes en sortir al porxo, o un grapat de castanyes dins una bosseta, o unes fulles de tardor pulcrament punxades en un full de paper blanc clavat amb xinxetes a la seva porta. La Clarisse l’acompanyava cada dia fins a la cantonada. Un dia plovia, l’endemà era clar, l’altre el vent bufava fort, l’endemà d’aquest era temperat i encalmat i el dia després d’aquest dia tan encalmat va fer una calor d’estiu i, al vespre, la Clarisse tenia la cara tota morena.

—Com és —va dir ell un dia, a la boca del metro— que tinc la sensació que fa molts anys que et conec?

—Perquè jo l’aprecio —respongué ella— i no vull res de vostè. I perquè ens coneixem l’un a l’altre.

—Em fas sentir vell i com si fos un pare.

—Ara expliqui’m per què no té cap filla com jo, si li agraden els nanos.

—No ho sé.

—Que se’n fum?

—Vull dir… —va callar i mogué el cap—. Bé, la meva dona…, ella no ha volgut mai cap criatura.

La noia va deixar de somriure.

—Ho sento. Em pensava que estava rient-se de mi. Sóc ximpleta.

—No, no —va dir ell—. Ha estat una bona pregunta. Feia molt de temps que ningú no s’interessava prou per mi per fer-me una pregunta així. Ha estat una bona pregunta.

—Parlem d’una altra cosa. Ha olorat mai fulles velles? No creu que fan olor de canyella? Tingui, olori.

—Dona, sí, s’assembla una mica a la canyella.

Ella va mirar-lo amb els ulls nets i foscos.

—Sempre sembla sobtat.

—És que no he tingut temps de…

—S’ha fixat en les tanques publicitàries allargassades de què vaig parlar-li?

—Em sembla que sí. Sí. —Va haver de posar-se a riure.

—El seu riure és molt més agradable que no era abans.

—De veritat?

—Molt més relaxat.

Se sentia a gust, còmode.

—Com és que no ets a l’escola? Cada dia et veig vagarejant per aquí.

—Oh, no m’hi troben pas a faltar —va fer ella—. Diuen que sóc antisocial. No m’adapto. És estrany; de fet, jo sóc molt social. Tot depèn, em sembla, del que s’entengui per «social». Per a mi vol dir parlar de coses com això —va fer sonar unes nous que havien caigut de l’arbre a la gespa del davant—. O parlar de com n’arriba a ser, d’estrany, el món. Estar amb la gent és molt agradable. Però no em sembla que sigui gaire social ajuntar una colla de gent i llavors no deixar que parlin entre ells, no creu? Una hora de classe de televisió, una hora de bàsquet, de beisbol o de córrer, i una altra de transcripció d’història o de dibuix d’imatges i després més esports. Però mai no fem preguntes, o, si més no, la majoria no en fa; no fan més que llançar-te respostes i més respostes al damunt, pam, pam, pam, i nosaltres allà asseguts quatre hores més davant la pantalla-professor. Penso que això no en té res, de social. Són molts embuts i molta aigua abocada broc avall i cap al fons, i ells dient-nos que és vi quan no ho és. Quan acaba el dia estem tan escruixits que no podem fer altra cosa que ficar-nos al llit o anar a un dels Parcs d’atraccions a intimidar la gent, trencar vidrieres al Trencador de vidre o fer malbé cotxes amb la gran bola d’acer del Destrossador de cotxes. O bé agafar el cotxe i anar a fer curses per les avingudes, a veure a quants centímetres del fanal t’atures, o provar qui és més valent i jugar a xocar contra les llantes dels altres. Em sembla que sí, que sóc tot el que diuen que sóc. No tinc amics. Això deu ser una prova per dir que no sóc normal. Però tothom que conec no fa altra cosa que cridar o ballar com un salvatge o estomacar-se els uns als altres. Se n’ha adonat, que la gent avui es baralla i es fereix molt sovint?

—Parles com una persona molt gran.

—De vegades em sento vellíssima. Em fa por la gent de la meva edat. Es maten els uns als altres. Sempre ha estat així? El meu oncle diu que no. Només el darrer any, sis companys meus han mort d’un tret. Deu en accidents d’automòbil. Em fan por, i jo no els agrado a ells perquè tinc por. El meu oncle diu que el seu avi se’n recordava, de quan els nanos no es mataven els uns als altres. Però això era fa molts anys, quan les coses eren molt diferents. Creien en la responsabilitat, diu el meu oncle. Jo sóc responsable. De petita em van pegar quan m’ho mereixia, i vaig a comprar i faig les feines de casa jo mateixa, a mà.

»Però el que m’agrada més de tot —continuà la Clarisse— és mirar la gent. De vegades em passo el dia anant amunt i avall amb el metro i me’ls miro i els escolto. Voldria imaginar qui són, què volen, cap a on van. De vegades, fins i tot me’n vaig als parcs d’atraccions i pujo als cotxes-coet que van a la màxima velocitat pels afores de la ciutat, a mitjanit, i la policia no hi diu res sempre que estiguin assegurats. Mentre tothom tingui una assegurança de deu mil no hi ha problemes. De vegades m’esmunyo entre la gent, al metro, i espio el que diuen. O em fico als bars i escolto…, i, sap què?

—Què?

—La gent no parla de res.

—Dona, d’una cosa o altra han de parlar!

—No, de res. Fan llargues llistes de cotxes o de roba o de piscines, normalment, i diuen. «Que fantàstic!». Però tots diuen el mateix i ningú no diu res de diferent dels altres. I gairebé sempre, als cafès, tenen les màquines d’acudits posades i escolten sempre els mateixos acudits, o tenen engegada la paret musical i totes aquelles formes de colors amunt i avall, però és només color i tot abstracte. I als museus, hi ha estat mai? Tot és abstracte. No hi ha altra cosa. El meu oncle diu que no sempre ha estat així. Fa molt de temps els quadres de vegades deien coses o fins mostraven gent.

—El teu oncle diu, el teu oncle diu… Aquest oncle deu ser un personatge ben singular.

—Ho és, ja ho crec que ho és. Bé, me n’he d’anar. Adéu, senyor Montag.

—Adéu.

—Adéu…





Un dos tres quatre cinc sis set dies: el parc de bombers.

—Montag, puges per la barra com un ocell que s’enfila dalt d’un arbre.

Tercer dia.

—Montag, veig que has entrat per la porta del darrere. Que encara t’empipa, el Llebrer?

—No, no.

Quart dia.

—Vols que te n’expliqui una de bona, Montag? L’he sentida contar aquest matí: diu que a Seattle un bomber va programar un Llebrer per capturar el seu propi complex químic i després el va deixar anar. Quina mena de suïcidi diries que és aquest, eh?

Cinc sis set dies.

I llavors la Clarisse va desaparèixer. No sabia què passava cada tarda, però sí que sabia que a ella no la veia enlloc. La gespa al voltant de casa era buida, els arbres eren buits, el carrer era buit; i encara que al començament no s’adonés que la trobava a faltar o que la buscava, cada vegada que arribava al metro sentia a dintre burxades d’intranquil·litat. Passava alguna cosa, la seva rutina s’havia trencat. Una simple rutina establerta feia molt pocs dies, era cert, però malgrat això… Va estar a punt de tornar enrere, de tornar a fer el camí per donar temps a la noia perquè aparegués. Estava segur que si feia el mateix camí tot tornaria a ser com abans. Però era tard, i l’arribada del seu tren va posar fi a tots els seus plans.

El bellugueig de les cartes, el moviment de les mans, de les parpelles, el to monòton de la veu del rellotge des del sostre de la caserna: «… dos quarts i cinc de dues. Matinada de dijous quatre de novembre…, dos quarts i sis minuts…, dos quarts i set minuts…», el copet dels naips damunt la taula greixosa.

Li arribaven tots els sorolls, rere els ulls tancats, rere la barrera que havia alçat per uns moments. Podia sentir la caserna plena de lluentor, de brillantor, de silenci, dels colors del llautó, dels colors de les monedes, de l’or, de la plata. Els invisibles companys de partida sospiraven davant les cartes, a l’altra banda de la taula, esperant. «… Tres quarts de dues…». La veu del rellotge digué llòbregament l’hora d’una freda matinada d’un any encara més fred.

—Què passa, Montag?

Obrí els ulls.

En algun lloc una ràdio murmurava: «… la guerra pot ser declarada en qualsevol moment. Aquest país està preparat per defensar els seus».

La caserna va estremir-se sota el xiulet sostingut d’una gran esquadrilla de reactors que creuà el cel negre de la matinada.

Montag parpellejà. Beatty se’l mirava com si fos una estàtua de museu. En qualsevol moment, el Capità s’aixecaria i caminaria cap a ell, tocant-lo, explorant la seva culpa i la seva consciència. Culpa? Quina culpa?

—Tires tu, Montag.

Montag va mirar-se aquells homes que tenien les cares emmorenides per mil focs reals i deu mil d’imaginaris, amb les galtes enceses i els ulls enfebrits a causa del treball. Aquells homes que miraven fixament el foc del seu llançaflames de platí quan n’encenien els becs negres. Ells i els seus cabells plens de carbó, les celles ensutjades i les galtes acabades d’afaitar i ja tacades de cendra blavosa. Se’ls notava l’heretatge. Montag va dreçar-se i obrí la boca. Havia vist mai un bomber que no tingués els cabells negres, les celles negres, un rostre ferotge i un aspecte de deixat fins i tot després d’afaitar-se? Tots aquells homes eren imatges d’ell mateix! És que hom triava els bombers tant per la seva inclinació com pel seu aspecte? Sempre aquell color de cendra i l’olor de cremat de les seves pipes. El capità Beatty al davant, fent núvols de fum de tabac. Beatty obrint un paquet de tabac fresc i rebregant la cel·lofana amb un soroll com de foc.

Montag es mirà les cartes que tenia a les mans.

—Estava…, estava pensant. Pensava en el foc de la setmana passada. En l’home a qui vam «arreglar» la biblioteca. Què se’n deu haver fet?

—Se’l van endur entre crits a la casa de repòs.

—Però no era boig.

Beatty va ordenar les cartes amb calma.

—Qualsevol persona que pensi que pot enganyar el Govern i enganyar-nos a nosaltres és ben boja.

—Provava d’imaginar-me què sentiríem —va dir Montag— si vinguessin uns bombers i ens cremessin la nostra casa i els nostres llibres.

—Nosaltres no tenim llibres.

—Si en tinguéssim.

—Que potser en tens algun?

Beatty parpellejà a poc a poc.

—No.

Montag clavà els ulls, per darrere els companys, a les llistes amb un milió de llibres prohibits, escrites a màquina, que hi havia penjades a la paret. Tots aquells noms llançats al foc, tant de temps fets cendra sota la seva destral i sota aquella mànega que en comptes d’aigua llançava querosè.

—No.

Però en la seva ment un vent fred naixia i s’escampava des de la reixa de ventilació de casa seva, suaument, suaument, un vent que li glaçava el rostre. I va veure’s una altra vegada en un parc parlant amb un home ja gran, un home molt gran, i el vent del parc també era fred.

Montag dubtava…

—Sempre…, sempre ha estat així, la nostra feina? La caserna, el que fem? Vull dir si ara fa molts anys, temps era temps…

—«Temps era temps…» —s’exclamà Beatty—. D’on has tret aquesta manera de parlar?

«Ets ruc», pensà Montag interiorment, «t’has delatat». L’últim incendi, un llibre de contes de fades, n’havia llegit només una línia.

—Vull dir antigament, abans que les cases fossin a prova de flames… —de cop semblava com si una veu molt més jove parlés a través d’ell. Va obrir la boca i la Clarisse McClellan preguntà—: Els bombers no prevenien el foc, en comptes de mantenir-lo i alimentar-lo?

—Que divertit!

Stoneman i Black van treure els seus manuals, que contenien breus relats sobre els bombers americans, i van deixar-los a la vista de Montag perquè aquest, encara que ja els coneixia, pogués llegir-hi:


Establerts el 1790 per cremar els llibres d’influència anglesa a les Colònies. Primer bomber: Benjamin Franklin.

REGLA 1.

Respondre ràpidament l’alarma.



1.

Començar el foc ràpidament.



2.

Cremar-ho tot.



3.

Retre comptes a la caserna immediatament.



4.

Romandre alerta per a altres alarmes.





Tothom es mirava Montag. Ell no va moure’s.

Sonà l’alarma.

La campana del sostre colpejà tota sola dos-cents cops. De sobte hi va haver quatre cadires buides. Les cartes van caure com una ràfega de neu. La barra de llautó tremolava. Els altres havien marxat.

Montag seia a la cadira. A baix, el drac ataronjat tossia i revivia.

Montag va llançar-se per la barra com algú dins un somni.

El Llebrer feia grans bots dins la gossera, amb els ulls convertits en flames verdes.

—Montag, t’oblides el casc!

Va engrapar-lo de la paret que tenia al darrere, es posà a córrer, saltà i ja eren fora, amb el vent nocturn martellejant al voltant del xiscle de la sirena i el fort estrèpit del metall.





Era un precari edifici de tres pisos a la part vella de la ciutat. Devia tenir com a mínim un centenar d’anys; com tots els altres edificis, però feia molts anys que li havien donat una capa plàstica a prova d’incendis. Aquella closca protectora semblava ser certament l’única cosa que el mantenia dret.

—Ja hi hem arribat!

El vehicle va aturar-se de cop. Beatty, Stoneman i Black, de sobte detestables i grassos en els inflats vestits ininflamables, van córrer voravia amunt. Montag els seguí.

Van trencar la porta principal i capturaren una dona, encara que ni corria ni pretenia escapar. Només movia el cos cap a un costat i cap a l’altre tot mirant fixament no se sabia què, a la paret, com si li haguessin pegat un cop terrible al cap. La llengua se li movia dins la boca i els ulls diríeu que volien recordar alguna cosa; fins que van recordar-ho i la llengua va tornar a moure’s:

—«Comporteu-vos com un home, mestre Ridley; avui, per la gràcia de Déu, encendrem a Anglaterra una flama que crec que ningú mai no apagarà».

—Ja n’hi ha prou d’aquest color —féu Beatty—. On són?

Va bufetejar-la amb una fredor sorprenent i repetí la pregunta. Els ulls de la vella van fixar-se en el Capità.

—Ja saben on són, altrament no haurien vingut —va dir.

Stoneman li mostrà amb un gest ràpid la targeta d’alarma telefònica amb la denúncia signada darrere la còpia:


Tinc raons per sospitar de l’àtic. Elm, 11. Ciutat. E. B.

—Deu ser la senyora Blake, la veïna —va dir la dona en llegir les inicials.

—Bé nois, som-hi, a buscar-los!

Després d’això van començar a pujar enmig d’una obscuritat amb olor de resclosit. Enfonsaven les destrals platejades en portes que després resultava que no eren tancades amb clau, ensopegaven com nens petits, cridant i fent gatzara. «Ep!». Una cascada de llibres va caure sobre Montag mentre pujava, vacil·lant, l’escarpada escala. Que incòmode! Abans era sempre senzill com bufar una espelma. La policia hi arribava primer, tapava la boca de la víctima amb cinta adhesiva, la lligava i se l’enduia dins els seus cotxes-escarabat lluents. Així, quan arribaves trobaves una casa buida. No feies mal a ningú, només feries coses! I com que, de fet, les coses no poden ser ferides, perquè no sentien res i no cridaven ni gemegaven —que era el que aquella dona podia posar-se a fer en qualsevol moment—, després no hi havia res que et torturés la consciència. Simplement feies una feina de neteja. Com ara una minyona. Cada cosa al seu lloc. «Afanyeu-vos amb el querosè! Qui té un misto?».

Però ara, aquesta nit, algú havia fallat. Aquella dona espatllava el ritual. Els homes feien molt soroll, reien, enfotent-se’n, per mirar d’amagar el terrible silenci acusador d’ella, des del pis de baix. Va fer que les cambres buides gemeguessin acusant-los i que deixessin anar una fina pols de culpa que se’ls ficava pel nas mentre es movien d’una banda a l’altra. Això no era correcte, no era jugar net. Montag sentia una gran irritació. Per damunt de tot, ella no hauria de ser aquí!

Els llibres van bombardejar-lo a les espatlles, als braços, al rostre aixecat cap amunt. Un llibre va caure-li a les mans, gairebé obedient, com un colom blanc agitant les ales. A la llum feble i vacil·lant veié una pàgina que penjava i era com una ploma blanca de neu, amb paraules delicadament impreses. En l’ardor i la fogositat del moment només tingué temps per llegir una línia, però, durant el minut següent, aquesta va cremar-li dins el cervell com si la hi haguessin gravat amb un ferro roent. «El temps s’ha adormit en el sol del capvespre». Va llençar el llibre. Tot seguit li’n va caure un altre a les mans.

—Montag, puja!

La seva mà va tancar-se com una boca, va prémer el llibre contra el pit amb una devoció salvatge, amb cega inconsciència. Mentrestant, els altres, al pis de dalt, abocaven piles de revistes a l’aire polsós. Queien com ocells exterminats i la dona s’estava a baix, com una nena petita, entre els cossos.

Montag no havia fet res. La seva mà ho havia fet tot; la se-va mà, amb un cervell propi, amb consciència i curiositat en cada dit adelerat, s’havia convertit en lladre. Ara enfonsava el llibre sota el braç, el premia contra l’aixella amarada i sortia buida, amb gest màgic. Veieu això? Ho veieu bé? Doncs ara ja no hi és!

Sorprès, va mirar-se detingudament aquella mà blanca. Va estendre el braç, com si no hi veiés de prop. Va acostar-se-la als ulls, com si fos miop.

—Montag!

S’estremí.

—No et quedis clavat com un enze!

Els llibres jeien com un pilot de peix posat a assecar. Els homes ballaven, relliscaven, hi queien al damunt. Alguns títols feien brillar els seus ulls daurats, s’enfonsaven i desapareixien.

—Querosè!

Van bombejar el líquid fred de dins els dipòsits amb les xifres 451 que duien a l’esquena. I, amb ell, van xopar cada llibre, van omplir-ne les habitacions.

S’afanyaren escales avall. Montag, el darrer, tentinejava a causa del vapor del querosè.

—Vinga, dona!

La dona s’agenollà sobre els llibres, acaronant la pell i el cartó molls de querosè, llegint els títols culpables amb els dits mentre els seus ulls acusaven Montag.

—No podeu prendre’m els meus llibres —va dir.

—Coneix la llei —féu Beatty—. On és el seu sentit comú? Cap d’aquests llibres no està d’acord amb el que diuen els altres. S’ha passat anys aquí tancada amb una Torre de Babel ben abominable. Deixi-ho córrer! La gent d’aquests llibres mai no va existir. Vingui aquí!

Va fer que no amb el cap.

—Hem de cremar la casa —li digué Beatty.

Amb poca traça, els homes van arribar a la porta. Allà es giraren a contemplar Montag, que s’estava a la vora de la dona.

—No pensarà deixar-la! —protestà a Beatty.

—No vindrà.

—Doncs obliguem-la!

Beatty alçà la mà en què duia el llançaflames.

—Hem de tornar al parc. D’altra banda, aquests fanàtics sempre se suïciden; és la tradició.

Montag posà la mà a l’espatlla de la dona.

—Pot venir amb mi.

—No —va fer ella—. Gràcies, de tota manera.

—Comptaré fins a deu —digué Beatty—. Un, dos.

—Si us plau —va dir Montag.

—Marxi —li demanà la dona.

—Tres, quatre.

—Va, dona —féu Montag, estirant-la.

La dona, serenament, respongué:

—Vull quedar-me aquí.

—Cinc, sis.

—Pot deixar de comptar —va dir ella. Va obrir una mica els dits d’una mà: hi tenia un únic objecte molt prim.

Un misto de cuina.

Només veure’l, els homes van baixar esperitats i van sortir de la casa. El capità Beatty, amb el rostre rosat i lluent de mil altres focs i sortides nocturnes, caminà enrere a poc a poc, mantenint la dignitat, fins a la porta principal. «Déu meu», va dir-se Montag, «és veritat: sempre és de nit, que hi ha les alarmes. Mai de dia. Potser és perquè el foc fa més bonic quan és fosc? Més maco de veure, un millor espectacle?». La cara rosada de Beatty mostrava ara, de la porta estant, una lleugera expressió de pànic. La mà de la dona va crispar-se al voltant del llumí. L’envoltaven els vapors del querosè. Montag sentia bategar el llibre amagat com un cor contra el seu pit.

—Marxi —va dir la dona.

I Montag va adonar-se que anava retrocedint, sortí de l’habitació darrere de Beatty i llavors escales avall i travessà el jardí, en la gespa del qual havien quedat tot de petjades de querosè, com el rastre d’un cargol diabòlic.

La dona s’estava immòbil al porxo del davant, a on havia sortit per aclaparar-los calladament amb la mirada, amb el seu silenci esdevingut condemna.

El Capità va moure els dits per encendre el querosè.

Massa tard. Montag va fer un crit sufocat.

Al porxo, la dona, amb un gest de menyspreu per a tots, s’avançà i fregà el llumí contra la barana.

Tot al llarg del carrer la gent va sortir de les cases.





Van fer el camí de tornada cap al parc de bombers en silenci. Ningú no mirava ningú. Montag seia al davant, amb Beatty i Black. Ni tan sols no van encendre les pipes. S’estaven asseguts, mirant endavant mentre la gran salamandra girava una cantonada i anava silenciosament cap a la caserna.

—Mestre Ridley —féu, finalment, Montag.

—Què dius? —li demanà Beatty.

—Ho ha dit ella: «Mestre Ridley». Ha dit tot de coses estranyes quan hem obert la porta. «Comporteu-vos com un home, mestre Ridley», deia, i no-sé-què-més, no-sé-què-més, no-sé-què-més.

—«Avui, per la gràcia de Déu, encendrem a Anglaterra una flama que crec que mai ningú no apagarà» —va recitar Beatty.

Stoneman es mirà estupefacte el Capità, igual que Montag.

Beatty va fregar-se la barba.

—Un home que es deia Latimer va dir-ho a un altre que es deia Nicholas Ridley en el moment en què tots dos eren cremats vius, per heretgia, el 16 d’octubre de 1555, a Oxford.

Montag i Stoneman tornaren a mirar com el carrer desapareixia sota les rodes del vehicle.

Beatty va dir:

—Sé una mica de tot, estic ple de petites sorpreses. La majoria de capitans hem d’estar-ho. De vegades em sorprenc a mi mateix. Compte, Stoneman!

Stoneman frenà el camió.

—Recoi! —va fer Beatty—. T’has passat la cantonada per on hem de girar per anar cap a la caserna.





—Qui hi ha?

—Qui vols que hi hagi? —digué Montag, en la fosca, recolzat d’esquena contra la porta tancada.

—D’acord —digué la seva dona finalment—. Encén el llum.

—No vull llum.

—Fica’t al llit.

Va sentir que ella es regirava impacient, les molles del llit van fer un esgarip.

—Has begut?

Així, doncs, havia estat la mà qui ho havia començat tot. Va sentir una mà i després l’altra que li treien la jaqueta i la deixaven caure a terra. Va treure’s els pantalons dins una mena d’abisme i els deixà anar en la fosca. Aquelles mans estaven infectades, i aviat ho estarien també els braços. Podia sentir el verí pujant amunt pels punys i cap als colzes i les espatlles, i llavors el salt d’un omòplat a l’altre, com una espurna que saltés per damunt d’un esvoranc. Les seves mans eren famèliques. I els ulls començaven a sentir-se famolencs, també, com si necessitessin mirar alguna cosa, qualsevol cosa, tot.

—Què fas? —va dir-li la dona.

Tentinejava en l’espai amb el llibre entre els dits freds i suats. Un minut després la Mildred li deia:

—Que penses estar-t’hi gaire estona, dret al mig de l’habitació? —Ell féu un sorollet—. Què? —demanà la Mildred.

Va fer més sorollets. Va anar ensopegant fins al llit i va empènyer el llibre de qualsevol manera sota el fred coixí. Es va ficar al llit. La seva dona cridà esglaiada. Jeia lluny d’ella, a l’altra banda del dormitori, en una illa d’hivern aïllada per un mar buit. La Mildred va parlar-li durant el que semblava una llarga estona, parlava d’això i d’allò i només eren paraules, paraules com les que una vegada va sentir a la cambra del nen d’uns amics, un petit d’un parell d’anys que aprenia a lligar paraules, parlava una mena d’argot, feia bells sons en l’aire. Però Montag no deia res. Després d’una llarga estona, quan només ell feia sorollets, va sentir-la moure’s per l’habitació i acostar-se al seu llit, mirar-se’l en la fosca i abaixar la mà fins a trobar-li la galta. Montag sabia que, quan l’enretirés, la mà seria molla.





Tard en la nit es tombà cap a la Mildred. Estava desperta. Flotava en l’ambient el so polit d’una musiqueta: ella duia altre cop la petxina ben ficada a l’orella, escoltava, amb els ulls molt oberts i fixos a les profunditats de fosca que tenia a sobre, al sostre, gent llunyana que parlava des de lluny.

No hi havia un vell acudit sobre una dona que parlava tant per telèfon que el seu marit, desesperat, va haver de sortir al carrer a buscar una cabina per trucar-li i poder preguntar què havia fet per sopar? I doncs, per què no es comprava ell una estació emissora de ràdio per auriculars i parlava amb la seva dona, a la matinada, li mormolava, xiuxiuejava, cridava, xisclava, bramava? Però què li xiuxiuejaria, què bramaria? Què li podia dir?

I de cop la Mildred va semblar-li tan estranya que no podia creure que la conegués. Era en una casa desconeguda, com en aquell altre acudit que la gent explicava d’un home que una nit torna molt tard a casa, trompa, i que s’equivoca de casa, entra en una habitació també equivocada, dorm amb algú que no coneix de res, l’endemà s’aixeca i va a treballar i ni ell ni l’altra persona no se n’assabenten.

—Millie…? —mormolà.

—Què?

—No era la meva intenció, espantar-te. El que voldria saber és…

—Sí?

—Quan vam trobar-nos, i on?

—Quan vam trobar-nos per fer què?

—La primera vegada, vull dir.

Sabia que ella, en la fosca, devia estar arrufant les celles. Va aclarir-li-ho:

—El primer cop que vam veure’ns, on era i quan.

—Bé, va ser a…

Montag tenia fred.

—No te’n recordes?

—Fa molt de temps.

—Deu anys, només fa deu anys!

—No et posis nerviós, estic mirant de fer memòria.

La Mildred rigué amb una rialleta estranya que anava pujant de to.

—Quina gràcia, mira que és divertit no recordar-te d’on o quan vas conèixer el teu marit o la teva dona.

Montag es feia massatges als ulls, al front, darrere el coll, molt a poc a poc. Va estendre les mans damunt els ulls i va prémer fortament, com si volgués fer tornar a lloc la memòria. De cop i volta, saber on havia conegut la Mildred va esdevenir més important que cap altra cosa en la seva vida.

—És igual.

Ella era al bany, ara. Sentia el soroll de l’aigua que corria i els glops que anava fent.

—Sí, suposo que sí.

Va mirar de comptar quants glops feia i pensà en la visita d’aquells dos homes amb la cara de zinc rovellat i les boques rectes amb les cigarretes i la serp amb l’ull electrònic lliscant avall, capa rere capa de nit i pedra i aigua primaveral estancada, i volia cridar-li: «Quantes te n’has pres, aquesta nit? Les pastilles! Quantes te’n prendràs després i no ho sabràs? I anar fent, cada hora! O potser avui no, demà a la nit! I jo sense poder dormir aquesta nit, o demà o qualsevol nit, no podent dormir durant hores, ara que això ha començat».

I pensà en ella ajaçada i els dos tècnics allà drets supervisant, no pas preocupats, simplement supervisant, amb els braços plegats. I recordà que havia pensat que si ella moria estava segur que no ploraria gens. Perquè seria la mort d’un desconegut, d’una cara del carrer, una imatge de diari. I de sobte tot fou tan inic que va començar a plorar, no per la mort sinó pel pensament de no plorar si ella moria, un home buit i cretí a la vora d’una dona buida i cretina a qui la serp famolenca feia encara més buida.

«Com pots esdevenir tan buit?», va demanar-se. «Qui se t’ho endú de dins? I aquella flor odiosa de l’altre dia, aquell lletsó! Ho havia resumit tot plegat, o no?: “Quina vergonya, no està enamorat de ningú!”. Per què no?».

Posat a pensar-hi: no hi havia una paret entre ell i la Mildred? Parlant literalment, no una, tres, n’hi havia! I ben cares! I els oncles, les tietes, els cosins, les nebodes i nebots que vivien en aquelles tres parets, la colla de micos forfolladors que no deien res de res i ho deien fort, fort, fort. Des del començament ell s’hi referia com si fossin parents: «Com està l’oncle Louis, avui?», «Qui?», «I la tieta Maude?». El record més significatiu que tenia de la Mildred era, de fet, la imatge d’una nena petita en un bosc sense arbres (que estrany!), o més aviat una nena petita perduda en un pla on hi havia hagut arbres (podies sentir la memòria de les seves formes tot al voltant) asseguda al bell mig de la sala d’estar. La sala d’estar, quin nom més ben triat. Arribés quan arribés, les parets estaven sempre parlant a la Mildred.

—S’ha de fer alguna cosa!

—Sí, s’ha de fer alguna cosa!

—Bé, doncs deixem de xerrar aquí asseguts!

—D’acord, fem-ho!

—Estic tan frenètic que podria escopir!

De què parlaven? La Mildred no podia explicar-ho. Qui estava frenètic amb qui? La Mildred no ho sabia ben bé. Què anaven a fer? «Renoi», va dir la Mildred, «espera’t un moment i mira-ho».

S’esperà un moment per veure-ho.

Una gran tempesta de so va brollar de les parets. La música el bombardejà a un volum tan terriblement elevat que gairebé li va separar els ossos dels tendons; va tenir la sensació que li vibrava la barra i que els ulls li ballaven dins el cap. Patí una mena de commoció cerebral. Quan tot acabà, se sentia com algú a qui han llançat des de dalt d’un precipici, fet girar dins una centrifugadora i deixat anar en una cascada que caigués cap al buit i el buit i mai… no… arribés… al… final… mai… mai… no… arribés… al… final i tu caiguessis tan de pressa que no poguessis tocar les vores, que de fet… mai… no… poguessis… agafar-te… a… res.

L’enrenou va anar apagant-se, la música morint.

—Ja està —va dir la Mildred.

En efecte, havia estat quelcom de singular. Havia passat alguna cosa. Encara que la gent de les parets gairebé no s’havia mogut i que, de fet, no s’havia resolt res, hom tenia una sensació com si algú hagués engegat una rentadora o hagués ficat l’espectador en un buit gegantí. Va sortir de l’habitació suant i a punt d’un col·lapse. Darrere seu, la Mildred s’asseia i les veus tornaven a començar.

—Bé, ara tot anirà bé —va dir una «tia».

—No n’estiguis tan segura —replicà un «cosí».

—Va, home, no t’empipis.

—Qui s’empipa?

—Tu!

—Que jo m’empipo?

—Estàs frenètica!

—Per què hauria d’estar-ho?

—Perquè sí!

—Tot això està molt bé —cridà Montag—, però què és el que els fa estar frenètics? Qui són, aquesta gent? Qui és aquest home i qui és aquesta dona? Són marit i muller, estan divorciats, festegen, què? Mare de Déu, no té cap sentit.

—Ells… —va dir la Mildred—. Ells…, bé, s’han barallat. Es barallen sovint. Hauries de sentir-los. Em sembla que estan casats. Sí, són casats. Per què ho preguntes?

I si no eren les tres parets, que aviat augmentarien a quatre per fer més complert el somni, llavors era l’automòbil descapotat i la Mildred conduint a cent seixanta per hora per la ciutat, ell cridant per parlar amb ella i ella per parlar amb ell i tots dos mirant de sentir què deia l’altre però sentint només l’udol del cotxe. «Si més no, mira d’anar al mínim!», xisclava ell. «Què dius?», cridava ella. «Que l’abaixis al mínim, a noranta!», s’esgargamellava. «El què?». «La velocitat!», bramava Montag. I ella posava el cotxe a cent setanta per hora i li tallava la respiració.

Quan van baixar de l’automòbil, la Mildred duia els auriculars posats. Silenci. Només el vent bufava blanament.

—Mildred —Montag va moure’s en el llit.

Va estirar la mà i va treure-li un d’aquells petits insectes musicals de l’orella.

—Mildred. Mildred?

—Sí.

La veu era feble.

Va tenir la sensació de ser una de les criatures ficades electrònicament dins les línies de les parets de so i color, que xerrava, però que el que deia no travessava la barrera de cristall. Només podia fer mim i esperar que ella es girés i el veiés. No podien posar-se en contacte, a través del vidre.

—Mildred, te’n recordes, de la noia aquella de qui vaig parlar-te l’altre dia?

—Quina noia? —estava gairebé adormida.

—La veïna del costat.

—Quina veïna del costat?

—Sí, dona, l’estudiant d’institut, la Clarisse…

—Ah, sí —va dir la dona.

—Fa uns quants dies que no la veig…, quatre dies, exactament. Tu l’has vista?

—No.

—Volia parlar-te’n. Ja és ben estrany.

—Ah, ja sé de qui em parles!

—Sabia que te’n recordaries.

—Ella… —va dir la Mildred, en la cambra a les fosques.

—Ella, què?

—Volia dir-t’ho. Me n’he oblidat. Oblidat.

—Digues-m’ho ara. Què és?

—Em sembla que se n’ha anat.

—Que se n’ha anat?

—La família sencera se n’ha anat no sé a on. Però ella se n’ha anat per sempre. Em sembla que és morta.

—No devem estar parlant de la mateixa noia.

—Que sí. És la mateixa noia. McClellan. McClellan. Atropellada per un cotxe. Fa quatre dies. No n’estic certa. Penso, però, que és morta. El que sí és segur és que la família se n’ha anat. No ho sé. Em penso que és morta.

—Però no n’estàs segura!

—No, segura no, però gairebé.

—Per què no m’ho havies dit abans?

—Ho havia oblidat.

—Fa quatre dies!

—Me n’havia oblidat completament.

—Fa quatre dies —digué fluix fluixet, estirat al llit.

Van estar-se allà sense moure’s cap dels dos, en l’habitació fosca.

—Bona nit —digué ella.

Va sentir una petita remor. Les mans d’ella es movien. L’auricular elèctric va moure’s com una mantis per damunt el coixí, empès per la mà d’ella. Ja tornava a tenir-lo dins l’orella, brunzint.

Escoltà bé i va sentir-la cantar, per sota la respiració.

Una ombra va moure’s fora de la casa, va bufar una mica de vent tardoral que morí de seguida. Però hi havia alguna altra cosa, en aquell silenci que sentia. Era com un alè a la finestra. Era com el flotar tènue d’un fum verd luminescent, el moviment d’una immensa fulla d’octubre empesa pel vent per damunt la gespa, lluny.

El Llebrer, pensà. És aquí a fora, avui. Ara mateix és aquí a fora. Si obrís la finestra…

No va obrir la finestra.





L’endemà de matí tenia calfreds i febre.

—No pots estar malalt —va dir la Mildred.

Tancà els ulls damunt la cremor.

—Sí.

—Però si ahir a la nit estaves bé.

—No, no estava bé —sentia els «parents» que cridaven a la sala d’estar.

Encuriosida, la Mildred va inclinar-se damunt el llit. Notà la seva presència, la va veure sense obrir els ulls, els cabells convertits en una palla trencadissa pels productes químics, els ulls amb una mena d’invisible cataracta que podia endevinar-se enllà de les pupil·les, els llavis vermells i morruts, el cos prim com el d’una mantis a causa del règim i la carn blanca com la cansalada. No la podia recordar d’altra manera.

—Em pots portar un got d’aigua i una aspirina?

—Has d’aixecar-te —va dir-li ella—. Són les dotze. Has dormit cinc hores més del normal.

—Podries apagar la sala d’estar?

—És la meva família.

—Si et plau, pots apagar-la per un home malalt?

—L’abaixaré.

Va sortir de l’habitació, no va fer res a la sala d’estar i tornà al seu costat.

—Ara està millor?

—Gràcies.

—És el meu programa favorit —va dir ella.

—I l’aspirina que t’he demanat?

—Mai no havies estat malalt, fins ara —tornà a sortir de la cambra.

—Bé, doncs ara ho estic. No penso anar a treballar, aquesta nit. Truca al Capità de part meva.

—Anit vas comportar-te ben estranyament —tornava taral·lejant.

—On és, l’aspirina? —va mirar-se el got d’aigua que li oferia.

—Ah, sí —va anar un altre cop fins a la cambra de bany—. Va passar alguna cosa?

—Un incendi, simplement.

—Jo vaig tenir un vespre molt agradable —va dir ella, des del bany.

—Què vas fer?

—A la sala d’estar.

—Què hi feien?

—Programes.

—Quins programes?

—Alguns dels millors.

—Qui actuava?

—Oh, ja ho saps, tota la colla.

—És clar, la colla, la colla, la colla —va prémer-se els ulls adolorits i sobtadament l’olor del querosè el va fer vomitar.

En aquell moment la Mildred entrava a l’habitació cantussejant. Restà sorpresa.

—Per què ho has fet?

Ell mirà el terra, consternat.

—Ahir a la nit vam cremar una dona amb els seus llibres.

—Sort que la catifa es pot rentar —va anar a buscar un pal de fregar i va començar a netejar-ho—. Ahir a la nit vaig ser a casa de la Helen.

—Que no podies veure els xous aquí a casa?

—Sí, però anar de visita és maco.

Va tornar a la sala. Podia sentir-la com cantussejava.

—Mildred? —cridà.

Ella tornà, cantussejant, fent petar els dits suaument.

—No em preguntes res d’això d’ahir a la nit? —va dir-li ell.

—Què vols que et pregunti?

—Vam cremar un miler de llibres. Vam cremar una dona.

—I?

La sala d’estar explotava en sons.

—Vam cremar exemplars de Dant, de Swift, de Marc Aureli.

—Aquest no era un d’europeu?

—Més o menys.

—No era radical?

—No l’he llegit mai.

—Era un radical —la Mildred remenava el telèfon—. No esperaràs que truqui jo al capità Beatty, oi?

—Has de fer-ho!

—No cridis!

—No he cridat —de sobte s’havia incorporat al llit, enrabiat i sufocat, tremolós. La sala d’estar bramava en l’aire calent—. Jo no li ho puc dir. No puc dir-li que estic malalt.

—Per què?

«Perquè tens por», pensà ell. Un nen fent veure que està malalt, espantat d’haver de trucar perquè la conversa, després d’una breu discussió, acabaria amb un: «Sí, Capità, ja em trobo millor. A les deu de la nit seré aquí».

—No estàs malalt —digué la Mildred.

Montag va deixar-se caure al llit. Buscà sota el coixí. El llibre encara era allà, amagat.

—Mildred, què et semblaria si…, bé, si deixés la feina durant una temporada?

—Vols deixar-ho córrer tot, després de tots aquests anys, només perquè una nit una dona i els seus llibres…?

—Millie, hauries d’haver-la vist!

—No m’importa gens, no hauria d’haver tingut llibres. La culpa era d’ella, hauria d’haver-s’ho pensat abans. L’odio. T’ha fet posar d’aquesta manera i abans que ens n’adonem serem al carrer, sense casa, sense feina, sense res.

—Tu no eres allà, no la vas veure —digué ell—. Ha d’haver-hi alguna cosa, en els llibres, alguna cosa que no podem imaginar, que fa que una dona s’estigui enmig d’una casa en flames. Han de tenir alguna cosa. No et deixes cremar per res.

—Era una estúpida.

—Era tan sensata com tu i com jo, o més, potser; i l’hem cremada.

—Tot plegat, aigua passada.

—No, aigua no, foc. Has vist mai una casa cremada? Fumeja durant dies. Aquest incendi no l’oblidaré mai. Déu meu! He passat tota la nit mirant de treure-me’l del cap. Estic boig de tant intentar-ho.

—Hauries d’haver pensat tot això abans de fer-te bomber.

—Pensar! Que potser vaig poder triar? L’avi i el pare eren bombers. Fins i tot en somnis, jo els anava al darrere.

La sala d’estar emetia música per ballar.

—Avui tens primer torn, acabo d’adonar-me’n. Fa dues hores que hauries d’haver marxat.

—No és només la dona morta —digué Montag—. Aquesta nit he estat pensant en la quantitat de querosè que he fet servir els darrers deu anys. He pensat en els llibres. I m’he adonat, no se m’havia acudit mai, que rere cadascun d’aquells llibres hi ha un home. Un home que el va pensar. Un home va estar-se molt de temps a posar-lo per escrit. Mai no ho havia pensat, tot això —va llevar-se del llit—. Potser a algun home va costar-li tota la vida escriure alguns dels seus pensaments, anar mirant el món i la vida al seu voltant, i jo hi vaig arribar en un parell de minuts i, bum!, tot a can Pistraus.

—Deixa’m estar —va dir la Mildred—. Jo no he fet res.

—Que et deixi estar! Molt bé, dona, molt bé, et deixo tranquil·la, però com puc deixar-me tranquil a mi mateix? El que necessitem no és que ens deixin tranquils. Ens cal que algú ens importuni de tant en tant. Quant temps fa que ningú ni res no t’importa de veritat, que no et preocupes per alguna cosa important, per alguna cosa real?

I llavors va callar, perquè recordà la setmana anterior i aquelles dues pedres de lluna fixes al sostre, la serp xucladora amb aquell ull que escorcollava, els dos homes amb cares de sabó i cigarretes a la boca que se’ls movien quan parlaven. Però aquella Mildred era una altra, era una Mildred que vivia tan al fons d’aquesta, que vivia tan preocupada, tan veritablement preocupada, que, de fet, eren dues dones distintes que mai no s’havien trobat. Va girar-se.

La Mildred digué:

—Bé, ja ho has aconseguit. Just davant de casa. Mira qui hi ha.

—M’és igual.

—Acaba d’aturar-s’hi un cotxe Fènix i s’acosta cap aquí pel caminet un home que duu una camisa negra i una serp carbassa cosida al braç.

—El capità Beatty? —preguntà ell.

—El capità Beatty.

Montag no es va moure, va quedar-se mirant la freda blancor de la paret que tenia al davant.

—Pots anar a obrir? Digues-li que estic malalt.

—Digues-li tu mateix! —va fer unes passes endavant, unes passes enrere i s’aturà, amb els ulls molt oberts, quan l’altaveu de la porta principal va començar a cridar-la, suaument: «Senyora Montag, senyora Montag, hi ha algú?, hi ha algú?, senyora Montag, senyora Montag, hi ha algú?». Cada cop més fluix.

Montag va assegurar-se que el llibre estava ben amagat darrere el coixí, tornà a ficar-se dins el llit, va arreglar-se els llençols per damunt els genolls i el pit, mig assegut, i després d’un moment la Mildred va marxar i aparegué, xano-xano, el capità Beatty, amb les mans a les butxaques.

—Tanqueu aquests «parents»! —va dir Beatty, mirant-ho tot al seu voltant tret de Montag i la seva dona.

Aquest cop la Mildred va córrer. Els esgarips de les veus provinents de la sala d’estar van cessar.

El capità Beatty va asseure’s a la cadira més còmoda amb una mirada tota pau al rostre ufanós. Va prendre’s temps per preparar la pipa de llautó i encendre-la amb un gran núvol de fum.

—He pensat que podria passar-me per aquí per veure com anava el malalt.

—Com ho sabia?

Beatty somrigué amb un somriure que mostrava el rosa ensucrat de les seves genives i l’ensucrada i menuda blancor de les seves dents.

—Ho he vist clarament. Estaves a punt de trucar-me per dir-me que aquesta nit no venies.

Montag va asseure’s al llit.

Beatty va dir:

—Bé, pren-te una nit lliure! —Va mirar-se la capsa de mistos eterns, la tapa dels quals deia garantit: «un milió de flames en aquest encenedor», i començà a fregar distretament el llumí químic, a bufar-lo, encendre’l, dir unes quantes paraules, bufar-lo. Mirava la flama. Va bufar-lo, mirava el fum—. Quan estaràs bé?

—Demà. O potser demà passat. A començament de setmana.

Beatty xuclà la pipa.

—A tots els bombers, més tard o més d’hora, els passa una cosa semblant. L’única cosa que els cal és comprendre, saber com giren les rodes. Heu de saber la història de la nostra professió. Als reclutes ja no els ho expliquen, maleïts sien, és una vergonya —xuclà—. Ja només la coneixem els capitans —xuclà—. Te l’explicaré.

La Mildred estava nerviosa.

Beatty va estar-se un minut arrepapant-se bé i pensant el que diria.

—«Quan va començar aquesta feina nostra?», em preguntaràs. «Com va ser implantada? On? Quan?». Bé, et diré que va començar més o menys als voltants d’una cosa anomenada Guerra Civil, encara que el nostre manual diu que va ser fundada abans. El fet, però, és que les coses no van anar-nos gaire bé almenys fins que no va inventar-se la fotografia. Després, a començament del segle XX, el cinema. La ràdio. La televisió. Les coses van començar a assolir volum. —Montag seia, quiet, al llit—. I perquè tenien volum van esdevenir més simples —digué Beatty—. Al començament, els llibres atreien una minoria aquí i allà, una mica pertot. Així es permetien el luxe de ser diferents. El món era espaiós. Però llavors el món va anar omplint-se d’ulls i colzes i boques. El doble, el triple, el quàdruple de població. Les pel·lícules, la ràdio, les revistes, els llibres rebaixats a una mena de norma de vulgaritat. Em segueixes?

—Em sembla que sí.

Beatty clavà la vista al dibuix de fum que acabava de deixar en l’aire.

—Imagina-t’ho. L’home del segle XIX, amb els seus cavalls, els seus gossos, els carros, tot a baixa velocitat. Llavors, en arribar al segle XX, accelera la cambra. Llibres escurçats. Condensacions, resums. Diaris de petit format. Tot es redueix a l’anècdota, al final sobtat.

—Al final sobtat —assentí Montag.

—Els clàssics escurçats per omplir un programa de ràdio d’un quart d’hora, després tornats a escurçar per fer-los cabre en una columna d’un llibre que s’ha de poder llegir en dos minuts i finalment acabant en forma de resum en deu o dotze línies de diccionari. Evidentment, exagero. Els diccionaris eren obres de referència. Però n’hi havia molts que l’única cosa que sabien de Hamlet (suposo que coneixes el títol, Montag; a vostè, senyora, potser li soni lleugerament), l’única cosa que en sabien, deia, era el resum d’una pàgina d’un llibre que assegurava: «Ara, a la fi, vostè pot llegir tots els clàssics. Estigui al nivell dels seus veïns». Ho veus? Del parvulari a la universitat per tornar al parvulari: heus ací el patró intel·lectual de ben bé els darrers cinc-cents anys. —La Mildred va aixecar-se i va començar a moure’s pel dormitori collint coses i tornant-les a desar. Beatty va ignorar-la i continuà—: Accelera el film, Montag, de pressa. Clic? Foto? Mira, Ull, Ara, Toc, Aquí, Allà, Ràpid, Ritme, Amunt, Avall, Dins, Fora, Per què, Com, Qui, Què, On, Eh? Oh! Bang! Cop, Patac, Bing, Bong, Bum! Resums resumits, resums dels resums resumits. Política? Una columna, dues frases, un títol. Després, cel amunt, tot es dissipa! Fes voltar la ment de l’home tan i tan de pressa, bombejada per editors, explotadors, locutors, que la força centrífuga llanci lluny qualsevol pensament innecessari, qualsevol pensament que faci perdre temps!

La Mildred va posar-se a allisar la roba del llit. Quan va començar a donar copets al coixí, Montag sentí que el cor se li disparava. Ara mateix li empenyia l’espatlla per mirar de fer-lo moure endavant i poder treure el coixí, arreglar-lo i tornar-lo a lloc. I, potser, fer un crit i quedar-se’l mirant desconcertada o bé simplement allargar la mà i dir: «Què és això?», mentre alçava amb una innocència commovedora el llibre amagat.

—S’escurça l’escola, es disten la disciplina, s’abandona la filosofia, la història, les llengües, es negligeix cada cop més, fins a la ignorància total, l’anglès i la seva pronúncia. La vida és immediata, el que compta és la feina, el plaer és per damunt de tot, un cop acabada la feina. Per què aprendre altra cosa que prémer botons, fer anar commutadors, ajustar femelles i perns?

—Deixa’m posar-te bé el coixí —va dir la Mildred.

—No! —xiuxiuejà ell.

—La cremallera substitueix el botó, i l’home perd tot aquell temps que tenia per pensar mentre es vestia, de bon matí, una hora per a la filosofia i, per tant, una hora per a la malenconia.

La Mildred féu:

—Deixa’m.

—Marxa —va respondre-li.

—La vida, Montag, esdevé una aixecada de camisa; tot és pam, au, fora!

—Caram! —va fer la Mildred, estrebant el coixí.

—Per l’amor de Déu, deixa’m estar! —cridà Montag acaloradament.

El Capità va obrir ben bé els ulls.

La mà de la Mildred s’immobilitzà sota el coixí. Els seus dits resseguien els contorns del llibre i, a mesura que n’anà reconeixent la forma, el seu rostre va començar a reflectir primer sorpresa i més tard desconcert. La seva boca s’obrí per fer una pregunta…

—Buideu els teatres, i deixeu-hi només els pallassos, i ompliu les cambres amb parets de cristall plenes de bonics colors tot el dia amunt i avall com si fossin confeti o sang o xerès o sauternes. T’agrada el beisbol, oi Montag?

—Oh sí, és un esport molt maco.

Beatty havia esdevingut gairebé invisible, una veu en algun lloc situat darrere una pantalla de fum.

—Què és això? —va preguntar la Mildred, gairebé amb goig. Montag va llançar-se enrere contra els braços d’ella—. Què és això d’aquí? —féu novament.

—Fes el favor de seure! —va cridar ell. Ella va allunyar-se, amb les mans buides—. Estem parlant!

Beatty continuà com si res no hagués passat.

—I les bitlles, t’agraden?

—Les bitlles? Sí.

—I el golf?

—El golf és un joc molt bonic.

—El bàsquet?

—Un altre esport molt maco.

—Billar? Futbol?

—Molt interessants, tots són jocs molt bonics.

—Més esport per a tothom, esperit de grup, diversió i no has de pensar, eh? Organitza i organitza o superorganitza supersuperesports. Més dibuixos i acudits als llibres, més il·lustracions. La ment absorbeix cada cop menys. Impaciència. Autopistes plenes de gent que va a algun lloc, a algun lloc, enlloc. Refugiats de la gasolina. Les ciutats esdevenen hotels de pas, la gent, onades nòmades que van d’un lloc a un altre seguint el corrent, vivint una nit on un altre ha dormit aquell mateix migdia i algú altre la nit abans. —La Mildred va sortir de l’habitació amb un cop de porta. A la sala d’estar, les «tietes» van començar a riure’s dels «oncles»—. Parlem ara de les minories a la nostra civilització, d’acord? Com més població, més minories. Has de mirar de no trepitjar l’ull de poll dels amants dels gossos, dels amants dels gats, dels metges, dels advocats, dels comerciants, dels directors, dels mormons, dels baptistes, dels suecs, dels italians, dels alemanys, dels texans, dels de Brooklyn, dels irlandesos, de la gent d’Oregon o de Mèxic. La gent d’aquest llibre, d’aquesta obra, d’aquesta sèrie de televisió, no pretén representar cap pintor, cartògraf o mecànic actual ni d’enlloc del món. Recorda això, Montag: com més gran és el teu mercat, menys controvèrsies tens. Totes les petites, petites minories amb els seus melics que han d’estar ben nets. Autors, plens d’idees malvades, tanqueu amb clau les vostres màquines d’escriure. I van fer-ho. Les revistes es van convertir en una simpàtica barreja de vainilla i tapioca. Els llibres, així ho afirmaven els maleïts crítics esnobs, eren aigua tèrbola. No és estrany que deixessin de vendre’s, van dir els crítics. Però el públic, que ballava alegrement, sabia què volia; va fer sobreviure els llibres de còmics i, és clar, les revistes sexy tridimensionals.

»Ja ho veus, Montag. No va ser una imposició del Govern. No hi va haver, al començament, cap sentència, cap declaració, cap censura. Van ser la tecnologia, l’explotació de la massa i la pressió de les minories, gràcies a Déu, les que van tirar endavant aquest procés. Gràcies a elles, avui en dia pots ser feliç contínuament, se’t permet llegir còmics, les veritables memòries del passat, i diaris comercials.

—Sí, però, i els bombers? —va demanar Montag.

—Ah! —Beatty s’inclinà endavant entre la boirina suau del fum de la pipa—. Què més fàcil d’explicar i més natural? Amb les escoles formant més i més corredors, saltadors, velocistes, colpejadors, llançadors, recollidors, voladors o nedadors en comptes de professors, crítics, savis i creadors, el mot «intel·lectual» va esdevenir el renec que mereixia ser. Sempre ens espanta el desconegut. Segur que et recordes del nano que, a la teva classe, era l’alumne «brillant», el que s’ho sabia tot de memòria i sempre responia, mentre la resta seien com estàtues de pedra i l’odiaven. I no era aquest mateix nano, hores després, l’objecte predilecte dels cops i les tortures de tota la colla? És clar que sí. Tots hem de ser iguals. No tots nascuts lliures i iguals, com diu la Constitució, sinó tots fets ser iguals. Cada persona, la imatge de tots els altres; així és com tothom és feliç, perquè no hi ha muntanyes que els facin encongir-se, que els facin veure’s menuts. Amb tot això, un llibre és un fusell carregat just a la casa del costat. Crema’l. Treu la bala de dins l’arma. Fes un trau en la ment de l’home. Qui sap qui podria ser l’objectiu de l’home culte! Jo? No els aguantaria ni un minut. I per això, quan arreu del món les cases van ser tractades a prova del foc (l’altra nit tenies raó en la teva presumpció) i els bombers van deixar de ser necessaris per al seu antic propòsit, els van donar una nova feina. Van fer-los custodis de la nostra tranquil·litat d’esperit, els van donar com a feina el centre del nostre pànic, comprensible i legítim, a ser inferiors, els van fer censors oficials, jutges i executors. Això, Montag, és el que tu ets, i el que jo sóc.

La porta que donava a la sala d’estar va obrir-se i la Mildred va quedar-s’hi mirant-los, mirant Beatty i després Montag. Al seu darrere, les parets de la sala eren inundades de focs d’artifici verds, grocs i ataronjats que espetegaven i cremaven al so d’una música feta amb timbals, tam-tams i címbals. Va obrir la boca i deia alguna cosa, però el soroll la tapava.

Beatty colpejà la pipa contra la palma de la mà rosada i va quedar-se estudiant la cendra com si fos un símbol que calgués llegir i interpretar.

—Has de comprendre que la nostra civilització és tan vasta que no podem tenir trasbalsades o agitades les minories. Pregunta’t a tu mateix: «Què volem, per damunt de tot, en aquest país?». La gent vol ser feliç, oi? No és el que has sentit a dir sempre? «Volem ser feliços», diu la gent. I bé, no ho són? No els mantenim en moviment, no els donem entreteniments? És per això, que vivim, oi? Pel plaer, per ser estimulats. I has d’admetre que la nostra cultura hi respon amb abundància.

—Sí.

Montag podia llegir als llavis de la Mildred el que els estava dient des de la porta. Procurà no mirar-li els llavis, perquè podia fer que Beatty es tombés i llegís, també, el que deien.

—A la gent de color no els agrada Sambo, el negret. Crema’l. Els blancs no estan gaire orgullosos de La cabana de l’oncle Tom. Crema’l. Algú ha escrit un llibre sobre el tabac i el càncer de pulmó. Els fabricants de tabac es queixen? Crema el llibre. Tranquil, Montag, tranquil. Desfoga’t. Millor encara: fes servir l’incinerador. Els enterraments són tristos i pagans? Elimina’ls, també. Cinc minuts després de morta, tota persona és ja camí del Gran Fumeral, els incineradors abastats per helicòpter des d’arreu del país. Uns altres cinc minuts i ets un nuvolet de pols negra. No busquem tres peus al gat volent recordar els morts. Oblidem-nos-en. Cremem-los, cremem-ho tot. El foc és brillant, el foc és net.

Els focs artificials van morir a la sala, darrere la Mildred. Just en el mateix moment que ella deixava de parlar: una coincidència miraculosa. Montag tornà a respirar.

—Hi havia una noia, a la casa del costat —va dir, a poc a poc—. Ara ha marxat, em sembla que és morta. No puc ni recordar el seu rostre. Però era diferent. Com…, com és això, com és possible?

Beatty somrigué.

—Ara i adés, això ha de passar. Clarisse McClellan, oi? La seva família és a l’arxiu. Els hem vigilat de prop. L’herència i les condicions ambientals són coses ben estranyes. No pots alliberar-te de tots els aneguets lletjos en només uns anys. L’ambient familiar pot espatllar molt del que mires de fer a l’escola. És per això que, any rere any, hem anat avançant l’edat d’entrada al parvulari, fins que ara gairebé arrabassem les criatures del bressol. Vam tenir algunes falses alarmes sobre els McClellan, quan vivien a Chicago. Mai no els vam trobar cap llibre, però. L’oncle tenia un historial variat, és un antisocial. La noia? Una bomba de rellotgeria. La família li havia anat omplint el subconscient; després de veure els seus informes escolars, n’estic segur. No volia saber com es feia una cosa, sinó per què. I això pot ser força molest. Comences a demanar el perquè de moltes coses i, de fet, si t’hi dediques, acabes convertit en un infeliç. Pobra noia, és millor que ara sigui morta.

—Sí, morta.

—Afortunadament, els casos estrambòtics com el d’ella són molt rars. Sabem com enxampar-ne la majoria abans que creixin, ben aviat. No es pot construir una casa sense claus i fusta. Si no vols que es construeixi una casa, amaga els claus i la fusta. Si no vols un home políticament desgraciat, no li donis dos aspectes dels problemes perquè es preocupi. Dóna-li’n un. O millor encara: no li’n donis cap. Deixa que oblidi que hi ha una cosa que es diu guerra. Si el Govern és ineficient, poc estable o carrega massa els impostos, tot això és millor que no pas que la gent hagi d’amoïnar-s’hi. Pau, Montag. Dóna a la gent concursos que puguin guanyar recordant la lletra de les cançons més populars, o el nom de les capitals dels estats, o quant blat de moro produí Iowa l’any passat. Atipa’ls de dades no combustibles. Farceix-los de fets fins que no puguin més però se sentin excel·lentment informats. Així els semblarà que pensen, tindran la sensació que es mouen sense que realment es moguin gens. I seran feliços, perquè aquesta mena de fets no canvien. No els donis matèries esmunyedisses, com ara la filosofia o la sociologia, per començar a lligar les coses. Això duu a la malenconia. Qualsevol home que sigui capaç de desmuntar un aparell de televisió mural i tornar-lo a muntar, i avui dia gairebé tothom sap fer-ho, és més feliç que un altre que miri de quantificar, mesurar o comparar l’Univers, que no pot ser quantificat o mesurat sense fer sentir l’home bestial i sol. Ho sé, ho he provat; a l’infern! Endavant, doncs, amb els clubs i les festes, els acròbates i els màgics, els temeraris, els cotxes de reacció i les bicicletes-helicòpter, el sexe i l’heroïna, més de tot el que tingui a veure amb els reflexos automàtics. Si el drama és dolent, si la pel·lícula no diu res, si l’obra és buida, injecta’m teramina, una dosi forta. Creuré que responc a l’obra, quan de fet serà tan sols una reacció tàctil a les vibracions. Però és igual. Només busco un bon entreteniment. —Beatty va aixecar-se—. Me n’he d’anar. S’ha acabat la conferència. Espero haver-te aclarit les coses. El que és important que recordis, Montag, és que nosaltres som els Nois de l’Alegria, tu i jo i els altres. Ens alcem contra la petita marea dels que volen fer tornar tothom infeliç amb teories i pensaments conflictius. Som el dic que els conté. Hem de mantenir-nos ferms. No deixar que el torrent de malenconia i trista filosofia ofeguin el nostre món. Depenem de tu. No sé si pots adonar-te de fins a quin punt tu ets important per al nostre món feliç, tal com se sosté avui. —Beatty va estrènyer la mà tova de Montag. Aquest s’estava quiet, com si la casa s’esfondrés al seu damunt i no pogués moure’s, ajaçat al llit. La Mildred havia desaparegut de la porta—. Una darrera cosa —va dir Beatty—. Tot bomber té, com a mínim un cop al llarg de la seva carrera, una mena de coïssor. «Què diuen els llibres?», es pregunta. I quines ganes es té de gratar aquesta coïssor, oi? Però, Montag, pots ben creure’m, jo he hagut de llegir alguns llibres quan era jove, per saber què duia entre mans: els llibres no diuen res! No res que puguis ensenyar o coses en què creure. Si són de ficció, parlen de gent que no existeix, fantasies de la imaginació. I, si no ho són, encara és pitjor; un professor dient-li ximple a un altre, un filòsof xisclant contra un altre. Tots corrent pertot arreu, apagant les estrelles i extingint el sol. Acabes ben perdut.

»I doncs, què passa si un bomber accidentalment, sense cap mala intenció, s’endú un llibre a casa? —Montag va contraure’s nerviosament. La porta oberta el mirava amb el seu gran ull buit—. Un error instintiu. Simple curiositat —prosseguí Beatty—. No ens exasperem ni ens tornem bojos. Deixem que el bomber tingui el llibre vint-i-quatre hores. Si després d’aquest temps no l’ha cremat ell mateix, senzillament hi anem i el cremem per ell.

—És clar.

La boca de Montag era seca.

—Bé, Montag, vols un altre torn, avui? Potser l’últim? Que et veurem, aquesta nit?

—No ho sé.

—Com?

Beatty se’l mirava vagament sorprès.

Ell tancà els ulls.

—Seré allà més tard. Potser.

—Certament, si no vinguessis et trobaríem a faltar —va dir Beatty, que es ficava la pipa a la butxaca tot pensarós.

«Mai no tornaré», pensà Montag.

—Descansa i millora’t —féu Beatty.

Va girar-se i marxà a través de la porta oberta.





Montag va veure per la finestra com el Capità se n’anava dalt del seu escarabat resplendent de color de flames i amb pneumàtics negres com el carbó.

A l’altra banda del carrer i cap avall s’alçaven les altres cases, amb les seves façanes llises. Què era allò que la Clarisse havia dit una tarda? «Cap porxo davanter. El meu oncle diu que n’hi havia. I de vegades la gent s’hi asseia, a la nit, xerraven quan en tenien ganes, es gronxaven al balancí, no xerraven quan no en tenien ganes. De vegades, senzillament s’asseien allà i pensaven en les coses, les capgiraven. El meu oncle diu que els arquitectes van eliminar els porxos perquè no quedaven bé. Però el meu oncle diu que això fou només l’excusa teòrica que donaren, que la raó veritable, amagada dessota aquesta, era probablement que no volien que la gent s’estigués asseguda d’aquella manera, sense fer res, gronxant-se, xerrant. Tot això era la mena de vida social equivocada. La gent xerrava massa. I tenien temps per pensar. Així, doncs, van eliminar els porxos. I els jardins, també. Prou de jardins on poder seure. I fixi’s en els mobles. Ja no hi ha balancins. Són massa confortables. Cal mantenir la gent dreta i en moviment. El meu oncle diu…, i…, el meu oncle…, i…, el meu oncle…». La veu d’ella anà apagant-se.





Montag va girar-se i veié la seva dona, que seia al bell mig de la sala d’estar, parlant a un locutor que, ell també, li parlava.

—Senyora Montag —deia ell. Això, allò i allò altre—. Senyora Montag…

Alguna cosa més i encara una altra. L’accessori conversor, que els havia costat cent dòlars, deia automàticament el nom d’ella sempre que el locutor s’adreçava a la seva audiència anònima, tot deixant un silenci en què poder introduir les síl·labes adequades. Un barrejador d’imatges especial feia que la imatge del presentador, en l’àrea de la boca, formés amb els llavis, bellament, les vocals i les consonants del nom. Sense cap mena de dubte, era un amic. Un bon amic.

—Senyora Montag, ara miri cap aquí.

Ella girà el cap. De tota manera, era evident que no se l’escoltava.

—Només hi ha una passa, entre no anar a treballar avui i no anar-hi demà, no tornar mai més al parc de bombers a treballar —va dir Montag.

—Però aniràs a la feina aquesta nit, oi? —li demanà la Mildred.

—No ho he decidit. Ara per ara tinc la terrible sensació de voler trencar les coses, de voler matar-les.

—Agafa l’escarabat i vés a fer un volt.

—No, gràcies.

—Les claus són a la tauleta de nit. Jo sempre surto a conduir de pressa, quan em sento així. El poses a cent cinquanta i et sents meravellosament. De vegades condueixo tota la nit i torno i no te n’adones. Està molt bé conduir pels afores. Atropelles conills, de tant en tant un gos. Agafa el cotxe.

—No, aquest cop no vull. Vull mantenir aquesta sensació tan estranya. Caram, m’ha agafat fort! No sé què és. Em sento tan maleïdament infeliç, tan embogit… I, no sé per què, tinc la sensació que m’estic engreixant. Em sento gras. És com si m’hagués estat estalviant tot de coses i no sabés per què. Potser fins em posaré a llegir llibres.

—Et tancarien a la presó, oi?

Se’l mirava com si ja fos darrere la paret de vidre.

Ell començà a vestir-se, movent-se desassossegadament per la cambra.

—Sí, i potser sigui una bona idea. Abans que faci mal a algú. Has sentit en Beatty? Te l’escoltaves? Té totes les respostes. Té raó. La felicitat és important. La diversió ho és tot. I, malgrat això, jo m’estava allà ajaçat dient-me a mi mateix: «No sóc feliç, no sóc feliç».

—Jo ho sóc —la boca de la Mildred somrigué—. I n’estic orgullosa.

—Faré alguna cosa —va dir Montag—. Encara no sé què, però n’he de fer una de grossa.

—Estic tipa de sentir les teves ximpleries —digué la Mildred, girant-se altre cop cap al locutor.

Montag va pitjar el control del volum, a la paret, i el locutor restà mut.

—Millie —féu una pausa—. Això és casa teva tant com meva. Penso que és just que et digui una cosa, ara. T’ho hauria d’haver explicat abans, però ni tan sols no m’ho admetia jo mateix. Hi ha una cosa que vull ensenyar-te, una cosa que he anat guardant d’amagat tot al llarg d’aquest últim any, un cop i un altre, de tant en tant; sense saber per què, però ho feia, i mai no te n’he dit res.

Va prendre una cadira de respatller recte i va moure-la a poc a poc però amb fermesa cap al rebedor, a la vora de la porta d’entrada. Va enfilar-s’hi i per uns moments semblà una estàtua dalt del pedestal, amb la seva dona a baix, esperant. Va estirar-se cap amunt, enretirà la reixeta del sistema d’aire condicionat, allargà el braç endins cap a la dreta, va fer lliscar encara una altra fulla de metall i va treure un llibre. Sense mirar-se’l, el llançà a terra. Tornà la mà i va deixar-los anar cap al terra. Va anar movent la mà i traient llibres, petits, força grans, grocs, vermells, verds. Quan va haver acabat, va mirar-se aquella vintena de llibres allà a terra, als peus de la seva dona.

—Ho sento —digué—. No podia aturar-me a pensar. Però ara sembla que tots dos hi som ficats.

La Mildred retrocedí sobtadament, com si veiés sortir de sota terra tot de rates. Podia sentir-la respirar acceleradament, veié com empal·lidia el seu rostre i com se li obrien desaforadament els ulls. Repetí el nom d’ell, dos cops, tres. Llavors, gemegant, s’avançà, agafà un llibre i va córrer cap a l’incinerador de la cuina.

Va agafar-la, xisclava. La retingué; ella mirava d’escapolir-se’n, esgarrapant-lo.

—No, Millie, no! Espera! Atura’t, vols? No saps…, atura’t!

Va donar-li una bufetada, l’agafà amb força i la sacsejà.

Ella pronuncià el seu nom i va començar a plorar.

—Millie! —digué Montag—. Escolta’m. Concedeix-me un segon, si et plau. No hi podem fer res. No podem cremar-los. Vull mirar-me’ls, mirar-me’ls un cop, si més no. Després, si el que diu el Capità és veritat, els cremarem tots dos junts, creu-me, els cremarem tots, tots dos… M’has d’ajudar. —La mirava a la cara. Li agafà el mentó i tornà a aferrar-la fortament. No la mirava només a ella, en aquell rostre també es buscava ell mateix i allò que havia de fer—. Tant si ens agrada com si no, som dalt del carro. Mai no t’he demanat gaires coses, al llarg d’aquests anys, però ara ho faig, et suplico. Hem de començar per algun lloc, mirar d’esbrinar per què som en aquesta confusió, tu i les píndoles a la nit i el cotxe, i jo i el meu treball. Anem de dret cap al penya-segat, Millie. Déu meu, no vull caure! No serà fàcil, tot plegat. No tenim per on començar, però potser podem mirar de lligar caps, desxifrar el que ens passa i ajudar-nos l’un a l’altre. Et necessito tant, ara mateix; no puc dir-t’ho prou. Si m’estimes una mica, t’hi conformaràs. Vint-i-quatre, quaranta-vuit hores, és tot el que et demano, després s’haurà acabat. T’ho prometo, t’ho juro! I si aquí hi ha res, encara que sigui quelcom d’allò més petit dins tot un garbuix de coses, si hi és, potser podrem transmetre-ho a algú altre.

La va deixar anar, perquè ja no es resistia. Ella anà a aclofar-se lluny d’ell, fregant la paret fins a asseure’s a terra, mirant els llibres. En tocava un amb el peu, i quan va veure-ho va enretirar-lo.

—Aquella dona, l’altra nit, Millie. Tu no hi eres, no li vas veure la cara. I la Clarisse. Mai no hi has parlat. Jo, sí. I homes com ara en Beatty li tenen por. No ho entenc. Per què ha d’atemorir-los tant algú com ella? Ahir a la nit, a la caserna, continuava posant-la costat per costat amb els bombers i, tot d’una, vaig adonar-me que no m’agradaven gens, i que jo tampoc no m’agradava gens, ja. I vaig pensar que potser fóra millor que els cremats fossin ells, els bombers.

—Guy!

La veu de la porta d’entrada avisà dolçament:

—Senyora Montag, senyora Montag, hi ha algú, hi ha algú; senyora Montag, senyora Montag, hi ha algú.

Suaument.

Es giraren i van quedar-se mirant fixament la porta. Els llibres eren pertot, a terra, en petites piles.

—Beatty! —digué la Mildred.

—No pot ser ell.

—Ha tornat! —xiuxiuejà ella.

La veu de la porta tornà a avisar-los suaument:

—Hi ha algú…

—No hi anirem.

Montag va repenjar l’esquena a la paret i es deixà caure fins a quedar ajupit. Atordit, començà a donar copets als llibres amb el dit gros i amb l’índex. Tremolava de por i volia, abans que res, empènyer els llibres dins el forat del ventilador un altre cop; sabia que no podria fer front al Capità per segona vegada. Va seure i la veu de la porta d’entrada tornà a sentir-se, més insistentment. Ell va prendre del terra un petit volum.

—Per on comencem? —mig l’obrí i hi clavà la vista—. Haurem de començar pel començament, suposo.

—Entrarà —va dir la Mildred— i ens cremarà a nosaltres i els llibres!

Finalment, la veu de la porta va anar apagant-se. Hi hagué un silenci. Montag va sentir la presència, darrere la porta, d’algú que esperava, que escoltava. Després, les passes que s’allunyaven pel camí i per damunt la gespa.

—Mirem a veure què és això —va dir.

Parlava de forma vacil·lant i tot ple de cohibició. Va llegir una dotzena de pàgines d’ací i d’allà i, al final, arribà a aquest fragment:

«Hom ha calculat que unes onze mil persones s’han estimat més la mort que no pas haver d’acceptar trencar els ous per l’extrem petit».

La Mildred va asseure’s a l’altra punta del vestíbul.

—Què significa? No vol dir res! Tenia raó el Capità!

—Seu —va fer ell—. Tornarem a començar, des del principi.





SEGONA PART


El sedàs i la sorra





Van passar la llarga tarda llegint, mentre la pluja freda de novembre queia sobre la casa silenciosa. Seien al rebedor, perquè la sala els semblava tota buida i grisa, sense les parets enceses i plenes de confeti taronja i groc, coets, dones amb vestits de malla daurada, homes de vellut negre traient conills de quaranta quilos de dins de barrets argentats. Les pantalles eren mortes, i la Mildred va quedar-se mirant-les amb la cara buida d’expressió. Mentrestant, Montag es passejava amunt i avall, s’ajupia i llegia una pàgina com unes deu vegades, en veu alta.

—«No podem dir en quin moment precís neix l’amistat. Com quan omplim un vas gota a gota n’hi ha una que, a la fi, el fa vessar, igualment després d’un seguit d’amabilitats n’hi ha finalment una que fa que el cor s’acceleri».

Montag va seure, escoltava com queia la pluja.

—Era això, el que hi havia en aquella noia del costat? M’he esforçat tant per entendre-ho…

—És morta. Parlem d’algú viu, per l’amor de Déu.

No va girar-se a mirar la seva dona. S’aixecà tremolant i travessà el rebedor fins a la cuina, on va estar-se una bona estona mirant com la pluja colpejava les finestres, fins que tornà enrere, cap al rebedor, enmig d’aquella llum grisa, esperant que cedís el tremolor.

Obrí un altre llibre.

—«El tema predilecte, Jo». —Mirà la paret de reüll—. «El tema predilecte, Jo».

—Aquest l’entenc —digué la Mildred.

—Però el tema predilecte de la Clarisse no era ella mateixa. Eren els altres, i era jo. Ha estat la primera que m’he estimat en un grapat d’anys. Era la primera persona, que jo recordi, que em mirava cara a cara com si jo fos important —aixecà els dos llibres—. Fa molts anys que són morts, aquests homes, però jo sé que les seves paraules, d’una manera o una altra, es refereixen a la Clarisse.

A l’altra banda de la porta, sota la pluja, unes esgarrapades febles.

Montag va quedar glaçat. Va veure com la Mildred es clavava a la paret i panteixava.

—L’he tancada.

—Hi ha algú…, la porta… Per què no ens avisa la veu de la porta…?

Per sota el llindar, un ensumar lent, escorcollador, una exhalació de baf elèctric.

La Mildred rigué.

—Només és un gos, això és! Vols que el faci marxar?

—Queda’t on ets!

Silenci. La pluja freda caient. I l’olor d’electricitat blava bufant per sota la porta tancada.

—Tornem a la feina —digué Montag en veu baixa.

La Mildred va clavar una puntada de peu a un llibre.

—Els llibres no són gent. Tu llegeixes i jo m’estic aquí mirant-m’ho, però no hi ha ningú!

Ell va mirar-se la sala, morta i grisa com les aigües d’un oceà que podien omplir-se de vida si es connectava el sol electrònic.

—La meva «família», en canvi —digué la Mildred—, és gent. Em diuen coses; jo ric, ells riuen! I els colors!

—Sí, ja ho sé.

—A més, si el capità Beatty s’assabentés d’això… —hi pensà. La seva cara mostrà primer esbalaïment, després terror—. Podria venir i cremar la casa i la «família». Seria terrible! Pensa en la nostra inversió. Per què he de llegir? Per què?

—Per què? Per què? —va dir ell—. L’altra nit vaig veure la serp més abominable del món. Era morta, però vivia. Era cega, però hi veia. Vols veure-la, aquella serp? És a l’hospital d’urgències, on van omplir una fitxa amb tota la brutícia que va treure de dins teu! Vols anar-hi a comprovar-ho als arxius? Potser hi trobaries alguna cosa a «Guy Montag», o potser a «Por» o a «Guerra». T’agradaria anar a la casa que va cremar l’altra nit? I furgar entre les cendres buscant els ossos de la dona que va calar foc a la seva pròpia casa! I què em dius de la Clarisse, on hem d’anar a buscar-la? Al dipòsit de cadàvers! Escolta’m! —Els bombarders creuaren el cel i creuaren el cel per sobre la casa esbufegant, murmurant, xiulant com un ventilador immens i invisible que giravoltés en el buit—. Senyor —es queixà Montag—, cada dos per tres tots aquests ginys del dimoni pel cel! Com carat s’ho fan aquests bombarders per ser allà dalt cada segon de la nostra vida? Per què no hi ha ningú que en parli? D’ençà del 1960 hem començat i hem guanyat dues guerres atòmiques. Potser és perquè no parem de divertir-nos a casa, que ens hem oblidat del món? Potser perquè nosaltres som tan rics i la resta del món tan pobres i simplement ens és igual? He sentit rumors: el món té gana, però nosaltres estem ben alimentats. És veritat que, mentre nosaltres juguem, el món treballa de valent? És per això que ens odien tant? També he sentit, molt de tant en tant, rumors sobre l’odi, al llarg dels anys. En saps la causa, tu? Jo no, de segur! Potser els llibres ens ajudaran a sortir del pou. Potser podrien ajudar-nos a no cometre els mateixos errors, insensats i maleïts! Mai no he sentit que els imbècils de la teva sala d’estar parlessin sobre tot això. Per Déu, Millie, que no ho veus? Una hora al dia, dues hores amb aquests llibres i potser…

Va sonar el telèfon. La Mildred l’agafà ràpidament.

—Ann! —va esclafir a riure—. Sí, el Pallasso Blanc surt aquesta nit!

Montag caminà cap a la cuina i llançà el llibre a terra.

«Ja ets ben estúpid, Montag», va dir-se. «I ara què fem? Tornar els llibres? Oblidar-los?».

Recollí el llibre i va obrir-lo per llegir a desgrat del riure de la seva dona.

«Pobra Millie», pensà. «Pobre Montag, per a tu també és ben espès. Però, on aconseguir ajut?, d’on treure un mestre, a hores d’ara?».

«Espera’t». Va tancar els ulls. «Sí, és clar». S’adonà que tornava a pensar en aquell parc verd, feia un any. Darrerament hi havia pensat sovint; ara, però, recordava ben bé com anà tot aquell dia que va veure, al parc de la ciutat, l’home gran vestit de negre que amagava alguna cosa, a corre-cuita, sota l’abric.

El vell es posà dret d’un salt, com si anés a arrencar a córrer. I ell va dir-li:

—Esperi’s!

—No he fet res! —cridà el vell, tremolós.

—Qui ha dit altra cosa?

Van estar-se uns moments asseguts a la tènue llum verdosa sense dir-se un mot i després Montag parlà del temps i el vell li respongué amb una veu esblaimada. Era una trobada silenciosa i estranya. El vell va confessar-li que era un catedràtic d’anglès retirat que, feia quaranta anys, va trobar-se al carrer en tancar la darrera facultat d’arts liberals, per manca d’estudiants i de mecenatge. Es deia Faber i, quan va haver perdut la por a Montag, parlà amb una veu cadenciosa mentre mirava el cel i els arbres i el parc tot verd i, quan hagué passat una hora, va dir-li alguna cosa que Montag comprengué que era un poema sense rima. Llavors el vell va tornar-se encara més atrevit i va dir alguna altra cosa, que també era un poema. Faber tenia la mà damunt la butxaca esquerra de l’abric i anava dient les paraules bellament. Ell sabia que si allargava el braç segurament trauria de la butxaca del vell un llibre de poemes. Però no va allargar-lo. Deixà les mans sobre els genolls, balbes, inútils.

—Jo, senyor, no parlo de coses —deia Faber—, parlo del significat de les coses. M’assec aquí i sé que sóc viu.

I això fou tot, de fet. Una hora de monòleg, un poema, un comentari i després Faber, sense mencionar el fet que Montag fos bomber, escrigué amb una certa tremolor la seva adreça en un tros de paper.

—Per al seu arxiu —digué—, cas que decideixi enutjar-se amb mi.

—No estic enutjat —contestà ell, sorprès.





La Mildred rigué amb tot de petits xiscles des del rebedor.

Ell va anar fins a l’armari del dormitori i regirà el petit fitxer que hi tenia fins a trobar l’encapçalament FUTURES INVESTIGACIONS (?). El nom de Faber era allà. Ni l’havia donat a l’arxiu central, ni l’havia esborrat.

Marcà el número de telèfon secundari. L’aparell, a l’altra banda del fil, cridà Faber pel nom una dotzena de vegades abans que aquest respongués, amb veu fluixa. Montag va identificar-se, la resposta fou un llarg silenci i un: «Digui, senyor Montag».

—Professor Faber, voldria fer-li una pregunta més aviat estranya: quantes còpies de la Bíblia queden al país?

—No sé de què m’està parlant!

—Vull saber si en queda alguna, de còpia.

—Això és una ensarronada! No puc parlar així com així amb qualsevol persona que em truqui per telèfon!

—I de Shakespeare i Plató, quants exemplars n’hi ha?

—Cap! Ho sap tan bé com jo. Cap ni un!

Faber penjà.

Montag tornà l’aparell a lloc. Cap. Una cosa que ja sabia per les llistes del parc de bombers. Malgrat això, havia volgut sentir-ho dir pel mateix Faber.

La cara de la Mildred, al rebedor, era banyada d’alegria.

—Vénen les meves amigues!

Montag li va ensenyar un llibre.

—Això és l’Antic i el Nou Testament, i…

—No comencis un altre cop!

—Potser és l’últim exemplar en aquesta part del món.

—Que no entens que l’has de tornar aquesta nit? El capità Beatty sap que el tens.

—No crec que sàpiga quin llibre vaig robar. Però, com puc triar el substitut? Torno el senyor Jefferson? Potser en Thoreau? Quin és el menys valuós? Si trio un substitut i el Capità sí que sap quin un vaig robar es pensarà que aquí tenim tota una biblioteca.

La boca de la Mildred va crispar-se.

—T’adones del que fas? Ens duràs a la ruïna! Qui és més important, jo o la Bíblia?

Començava a cridar, allà asseguda, com una nina de cera que es fongués en la seva pròpia calor.

Podia sentir la veu del Capità.

—Seu, Montag. Mira. Delicadament, com els pètals d’una flor. Encén la primera pàgina, encén la segona pàgina. Cada una es torna una papallona negra. Oi que és maca? Encén la tercera pàgina amb la segona i així vés fent, una cadena de fum, capítol per capítol, totes les animalades que les paraules signifiquen, totes les falses promeses, tots els conceptes de segona mà i les filosofies desgastades pel temps.

I Beatty allà assegut, suant una mica, amb el terra tot ple d’un eixam de papallones nocturnes de color negre mortes en una sola tempesta.

La Mildred deixà de cridar tan sobtadament com havia començat a fer-ho. Ell no se l’escoltava.

—Només hi ha una solució —va dir—. Abans de donar-li el llibre a Beatty aquesta nit, he de fer-ne un duplicat.

—Seràs aquí quan facin el Pallasso Blanc aquesta nit, quan vinguin les meves amigues? —li cridà ella.

Montag va aturar-se a tocar de la porta, d’esquena.

—Millie…

Un silenci.

—Què?

—Millie, que t’estima, el Pallasso Blanc?

Cap resposta.

—Millie, et… —es llepà els llavis—. La teva «família» t’estima, t’estima molt, t’estima amb tot el seu cor i la seva ànima, Millie?

Va sentir-la parpellejar, darrere el clatell.

—Per què m’has de fer una pregunta tan estúpida?

Va tenir la sensació que volia plorar, però res no va passar ni als seus ulls ni a la boca.

—Si veus el gos per fora —va dir-li la Mildred—, fum-li una puntada de peu de la meva part.

Ell dubtà, mirava de sentir alguna cosa. Obrí la porta i va sortir.

Havia parat de ploure i sortia el sol en un cel tot clar. El carrer, la gespa i el porxo eren buits. Va deixar anar l’aire en un gran sospir.

Tancà la porta de cop.





Era al metro.

«Estic entumit», pensà. «Quan va començar, de fet, aquest entumiment de la cara, del cos? La nit que vaig xutar a les fosques aquella ampolleta de les píndoles, com si hagués topat amb una mina enterrada».

«Se n’anirà, l’entumiment», pensà. «Em caldrà temps, però ho aconseguiré, o Faber ho farà per mi. Algú en algun lloc em tornarà el meu antic rostre i les antigues mans tal com eren. Fins i tot el somriure», pensà, «el meu antic somriure recremat se n’ha anat. Sense ell estic perdut».

El metro fugia davant seu, primer de color crema, després negre com l’atzabeja, crema, negre, números i fosca, més foscor i el total sumant-se a ell mateix.

Una vegada, quan era una criatura, s’estava assegut en una duna groga a la vora del mar, enmig d’un dia blau i càlid d’estiu, mirant d’omplir de sorra un sedàs, perquè un cosí cruel li havia dit: «Si l’omples de sorra, et dono deu centaus!». Com més de pressa la hi abocava, més de pressa s’escolava la sorra amb un mormol càlid. Tenia les mans cansades, la sorra bullia, el sedàs era buit. Allà assegut, en ple juliol, sense cap so, va sentir que les llàgrimes li rodolaven galtes avall.

Ara, mentre el metro hidràulic l’empenyia amb petites sacsejades a través dels soterranis morts de la ciutat, recordava la lògica terrible del sedàs. Va abaixar els ulls i s’adonà que duia la Bíblia oberta. Hi havia gent, al tren de succió, però ell era allà amb el llibre a les mans. I va tenir la idea boja que si llegia ràpid i ho llegia tot, potser quedaria una mica de sorra al sedàs. Però va llegir i les paraules s’escolaven, i pensà «d’aquí a unes hores hi haurà el Capità i jo hi seré per tornar-li el llibre, per tant no ha d’escapar-se’m cap frase, he de memoritzar cada línia. M’obligaré a fer-ho».

Va tancar el llibre entre les mans.

Sonaren unes trompetes.

—Dentifrici Denham.

«Calla», pensà Montag. «Guaiteu els lliris boscans».[2]

—Dentifrici Denham.

«No s’escarrassen…».

—Denham…

«Guaiteu els lliris boscans; calla, calla».

—Dentifrici!

Obrí el llibre furiosament i en féu passar ràpid les pàgines, palpant-les com si fos cec, repassant el dibuix de les lletres per separat, sense parpellejar.

—Denham. Escrit D, E, N…

«No s’escarrassen…, i tanmateix…».

El soroll violent de la sorra calenta passant pel sedàs buit.

—Denham ho fa!

«Guaita els lliris, els lliris, els lliris…».

—Detergent dental Denham.

«Calla, calla, calla!».

Era un prec, un crit tan terrible que Montag va trobar-se ell mateix dempeus, i tots els habitants d’aquell vagó sorollós, sorpresos, mirant-se’l fixament, apartant-se d’aquell home amb cara de boig, amb la boca resseca i forfollant que agitava un llibre entre les mans. La gent que ara feia un moment era allà asseguda, i que duia amb copets de peu el ritme del Dentifrici Denham, detergent dental dels dandis Denham, Dentifrici Denham, dentifrici, dentifrici, un, dos, tres i quatre, un, dos, tres i quatre. La gent que havia contret lleugerament la boca tot repetint la paraula dentifrici, dentifrici, dentifrici. Com a revenja, la ràdio del tren vomità damunt Montag una gran descàrrega de música feta d’estany, coure, plata, crom i llautó. Foren bombardejats fins a la submissió. No van fugir, no hi havia on fugir. El gran tren d’aire enfonsà el seu dard en la terra.

«Els lliris boscans».

—Denham.

—He dit lliris!

La gent se’l mirà.

—Aviseu el revisor.

—Aquest home està torrat…

—Knoll View!

El tren xiuxiuejà fins a aturar-se a l’estació.

—Knoll View!

Un crit.

—Denham.

Un murmuri.

La boca de Montag amb prou feines va moure’s:

—Lliris…

La porta del tren va obrir-se amb un xiulet. Restà quiet. La porta va esbufegar i començà a tancar-se. Només llavors saltà per entre els altres passatgers, cridant per dins, i va llançar-se a travessar la porta corredissa just al darrer moment. Va córrer per sobre els rajols blancs, túnels amunt, deixant de banda les escales mecàniques perquè volia sentir com es movien els seus peus, com brandava els braços, com es buidaven els pulmons, com s’omplien, volia sentir la gola ressecar-se amb l’aire. Darrere seu una veu es perdia: «Denham, Denham, Denham», xiulava el tren com una serp. Els vagons desaparegueren pel forat.





—Qui hi ha?

—Sóc en Montag.

—Què vol?

—Deixi’m passar.

—No he fet res!

—Estic sol, carat!

—M’ho jura?

—Ho juro!

La porta d’entrada va obrir-se a poc a poc. Faber guaità a fora, semblava molt vell, amb aquella llum, i molt fràgil i molt espantat. El vell feia l’efecte de no haver sortit de casa durant anys. S’assemblava d’allò més a les blanques parets de guix de dins el pis. Tenia blanca la pell de la boca i de les galtes, els cabells eren blancs i els ulls havien perdut el color, hi havia molt de blanc, en aquella vaga blavor. Llavors aquells ulls van topar amb el llibre que Montag duia sota el braç, i Faber deixà de semblar tan vell i tan fràgil. Lentament, desaparegué el temor.

—Ho sento. S’ha d’anar amb compte.

Mirà el llibre sota el braç de Montag i no va poder callar.

—Així que és veritat.

Montag entrà. La porta va tancar-se.

—Seieu.

Faber va fer-se enrere; semblava que tingués por que, si li treia els ulls del damunt, el llibre desapareixeria. Darrere seu, la porta d’un dormitori era oberta. A la cambra, sobre una taula de treball, hi havia escampades tot de peces de maquinària i eines d’acer. Montag només va poder-hi fer una ullada abans que Faber, veient que l’atenció de l’altre s’hi desviava, es girés de pressa, tanqués la porta i quedés allà, agafant el pom amb una mà tremolosa. La seva mirada, insegura, tornà cap a Montag, que ara s’estava assegut amb el llibre a la falda.

—El llibre… On vau…?

—El vaig robar.

Per primer cop, el vell alçà els ulls i es mirà Montag cara a cara.

—Si que sou valent.

—No —digué Montag—. La meva dona s’està morint. Una amiga meva ja ha mort. Algú que podria haver estat amic meu va ser cremat fa menys de vint-i-quatre hores. Vostè és l’única persona que conec que em sembla que pot ajudar-me. A veure. A veure…

Les mans de Faber es movien inquietes damunt els seus genolls.

—Em permeteu?

—Perdó.

Li donà el llibre.

—Fa tant de temps. Jo no sóc un home religiós, però fa tant de temps. —Faber anava passant les pàgines, s’aturava aquí i allà per llegir—. És tan bo com ho recordava. Senyor, com ho han canviat, avui en dia, a les pantalles. Ara el Crist és un de la «família». Sovint em pregunto si Déu deu reconèixer el seu propi fill, tal com l’hem disfressat. O potser fóra millor dir tal com l’hem despullat? S’ha convertit en un caramel de pal de menta, tot de sucre i embafós. I això quan no fa subtils referències a alguns productes comercials que tot devot necessita inevitablement —ensumà el llibre—. Sabíeu que els llibres fan olor de nou moscada, d’alguna espècia duta de terres llunyanes? M’encantava olorar-los, quan era petit. Déu meu, hi havia una pila de llibres meravellosos, abans que els deixéssim desaparèixer —passà les pàgines—. Senyor Montag, sou davant un covard. Jo vaig veure com anaven dades les coses, fa molt de temps. No vaig dir res. Sóc un dels innocents que haurien pogut parlar en veu alta i sense embuts quan ningú no s’escoltava els «culpables»; però no vaig dir res i això em va fer culpable a mi també. I quan, finalment, van organitzar tota l’estructura per cremar els llibres, amb els bombers, vaig remugar una mica i vaig acabar amansint-me, perquè llavors no hi havia ningú més que remugués o que cridés amb mi. Ara és massa tard —tancà la Bíblia—. Bé… Per què no em dieu què us ha fet venir?

—Ningú no escolta. No puc parlar amb les pantalles murals perquè em fan crits. No puc parlar amb la meva dona; ella s’escolta les parets. Només vull algú que escolti el que he de dir. Potser, si parlo prou estona, acabarà tenint algun sentit. I vull també que m’ensenyi a entendre el que llegeixo.

Faber li examinà el rostre, prim, amb les galtes blavoses.

—Com és que heu estat sotragat d’aquesta manera? Què va arrencar-vos la torxa de les mans?

—No ho sé. Tenim tot el que ens cal per ser feliços, però no ho som. Ens falta alguna cosa. Vaig mirar al meu voltant. L’única cosa que sabia segur que havia desaparegut eren els llibres que havia cremat en deu o dotze anys. Llavors vaig pensar que potser els llibres m’ajudarien.

—Sou un romàntic sense esperança —digué Faber—. Si no fos tan seriós, faria gràcia. No són pas els llibres el que necessiteu, sinó algunes de les coses que una vegada va haver-hi en ells. Això mateix podria trobar-se avui a les «famílies» de les sales d’estar. El mateix detall infinit i els mateixos coneixements podrien ser transmesos a través de les ràdios i els televisors, però no és així. No, no, el que busqueu no són pas llibres! Preneu-ho d’on pugueu trobar-ho: discos antics, pel·lícules antigues, antics amics. Busqueu-ho a la Natura i busqueu-ho dins vostre mateix. Els llibres només eren un dels receptacles en què emmagatzemàvem tot de coses que temíem oblidar. No hi ha res de màgic, en ells. La màgia només és en el que diuen, en com enfilaven per a nosaltres els diferents pedaços de l’univers en una sola peça. Vós, és clar, no podíeu saber tot això i, evidentment, encara no enteneu què significa tot el que dic. Intuïtivament, teniu raó. I això és el que compta. Tanmateix, falten tres coses.

»La primera: Sabeu per què són importants, llibres com ara aquest? Perquè tenen qualitat. I què vol dir aquesta paraula? Per a mi, significa textura. Aquest llibre té porus. Té trets propis. Podem posar-lo sota el microscopi. Hi trobaríem vida, sota la lent, vida corrent en profusió infinita. Com més porus, com més detalls presos de la vida mateixa per centímetre quadrat pots trobar en un full de paper, més “literari” és el text. Aquesta és, si més no, la meva definició. El detall revelador. El detall viu. Els bons escriptors palpen sovint la vida. Els mediocres hi passen la mà per damunt i de pressa. Els dolents la violen i la deixen per a les mosques.

»Enteneu ara per què són odiats i temuts, els llibres? Mostren els porus de la cara de la vida. La gent que viu còmoda només vol cares de lluna creixent, sense porus, sense cabells, sense expressió. Vivim en un temps en què les flors miren de viure de les flors, en comptes de créixer de la pluja i de la terra negra. Fins i tot els focs artificials, amb tota la seva bellesa, provenen de la química de la terra. I, malgrat tot, creiem que podem créixer alimentant-nos només de flors i focs artificials, sense acabar el cicle, de retorn a la realitat. Deveu conèixer la llegenda d’Hèrcules i Anteu, el lluitador gegant, la força del qual era colossal mentre tocava a terra. Però quan fou alçat de terra per Hèrcules, sense arrels, enlaire, va ser mort fàcilment. Si aquesta llegenda no té alguna cosa a dir-nos avui, en aquesta ciutat, en aquest temps, és que m’he tornat boig del tot. Bé, heus ací la primera cosa que he dit que ens calia: qualitat, textura en la informació.

—I la segona?

—Temps lliure.

—Però si ens sobren moltes hores.

—Hi ha moltes hores que no treballem, sí; però, i temps per pensar? Si no estàs conduint a cent cinquanta per hora, a una velocitat que no et deixa pensar en altra cosa que en el perill, llavors jugues a alguna cosa o t’estàs assegut en una sala on no pots discutir amb el televisor de quatre parets. Perquè el televisor és «real». És immediat, té dimensió. Et diu què has de pensar i et bombardeja fins a ficar-t’ho dins. Ha de tenir raó. Sembla tan raonable. Se t’endú tan de pressa cap a les seves conclusions que la teva ment no té temps de protestar: «Quina animalada!».

—Només la «família» és «gent».

—Què dieu?

—La meva dona diu que els llibres no són «reals».

—Donem-ne gràcies a Déu. Pots tancar-los quan vulguis, dir: «Espera’t un moment». Actues com un déu. Però: qui ha pogut escapolir-se mai de l’urpa que atrapa qualsevol llavor que deixem en una sala amb televisió? La fa créixer tal com vol. És un medi tan real com el món mateix. Esdevé i és la veritat. Els llibres els pots vèncer amb la raó. Però amb tot el que sé i tot el meu escepticisme, mai no he estat capaç de discutir amb una orquestra simfònica de cent instruments, a tot color, en tres dimensions i essent jo alhora dins i part d’aquestes sales increïbles. Com podeu veure, la meva sala d’estar són quatre parets enguixades. I això —va mostrar-li dos petits taps de goma—, ho tinc per a les meves orelles quan viatjo amb metro.

—Dentifrici Denham; no s’escarrassen ni filen —digué Montag, amb els ulls tancats—. I què hem de fer? Els llibres poden ajudar-nos?

—Només si pogués ser-nos concedida la tercera condició necessària. La primera, ja ho he dit, era la qualitat d’informació. La segona, lleure per pair-la. I la tercera, el dret a tirar endavant accions basades en el que aprenguem de la interacció de les dues primeres. I no crec que un vell i un bomber decebut puguin fer gaire cosa en aquest sentit, a hores d’ara…

—Puc aconseguir llibres.

—Correu un risc.

—Sí, aquest és l’avantatge de morir-se: quan no tens res a perdre, pots córrer el risc que vulguis.

—Ara acabeu de dir una cosa ben interessant —rigué Faber— sense haver-la llegida a cap llibre!

—Hi ha coses com aquesta, als llibres. Però ha sortit del meu cap!

—Molt millor. No l’heu imaginada per a mi o per a algú, ni tan sols per a vós mateix.

Montag va inclinar-se endavant.

—Aquesta tarda he pensat que si resultava que els llibres valien la pena, potser podríem fer-nos amb una premsa i imprimir-ne uns quants exemplars…

—Podríem?

—Vostè i jo.

—Ah, no!

Faber es redreçà en el seu seient.

—Deixi’m explicar-li el meu pla…

—Si insistiu a explicar-me’l, hauré de demanar-vos que marxeu.

—Però no hi està gens interessat, vostè?

—No, si comenceu a dir la mena de coses que podrien fer-me acabar entre les flames. De l’única manera que potser us escoltaria és si hi hagués alguna possibilitat que la mateixa estructura dels bombers fos cremada. Si, per exemple, em proposéssiu imprimir unes quantes còpies de llibres i arranjar-ho tot per amagar-los a les casernes dels bombers de tot el país, de manera que sembréssim la sospita entre aquella colla d’incendiaris, llavors us diria «bravo!».

—Amagar-hi els llibres, pitjar l’alarma i veure cremar les casernes; vol dir això?

Faber alçà les celles i va mirar-se Montag com si veiés un home nou.

—Parlava en broma.

—Si vostè pensa que és un pla que val la pena de provar, jo hauria d’acceptar la seva paraula que ens serà útil.

—Aquestes coses no es poden garantir! Al cap i a la fi, quan tinguéssim tots els llibres que necessitàvem encara miraríem de trobar un penya-segat més alt per llançar-nos des de dalt. Però ens cal un respirador. Ens cal saber. Potser llavors, d’aquí a un miler d’anys, podrem escollir penya-segats menys alts des dels quals saltar. Els llibres existeixen per recordar-nos com n’arribem a ser, d’ases i de ximples. Són la guàrdia pretoriana de Juli Cèsar murmurant-li, mentre el brogit de la desfilada passa avinguda enllà: «Recordeu, Cèsar, que sou mortal». La majoria de nosaltres no podem arrencar a córrer, parlar amb tothom, conèixer totes les ciutats del món; no tenim temps, diners o amics suficients. Les coses que busqueu, Montag, són en el món, però l’única manera perquè un homenet del carrer en vegi el noranta-nou per cent és a través d’un llibre. No demaneu promeses. I no espereu que us salvi una cosa, una persona, una màquina o una biblioteca. Mireu de salvar-vos vós mateix una mica i, si us ofegueu, moriu almenys sabent que nedàveu cap a la platja.

El vell s’aixecà i començà a amidar la cambra a passes.

—Així, què? —li demanà Montag.

—Ho dieu seriosament?

—Del tot.

—És un pla capciós, ja ho podeu ben dir! —féu Faber. I mirà nerviosament cap a la porta del seu dormitori—. Veure cremar les casernes de bombers pertot arreu, destruïdes com si fossin nius de traïció. La salamandra devorant la seva pròpia cua! Oh, Senyor!

—Tinc una llista de les casernes de bombers de tot el país. Amb una mica de feina subterrània…

—La llàstima és que no podem confiar en ningú. Vós, jo i qui més, encendrem els focs?

—Que no hi ha professors com ara vostè, antics escriptors, historiadors, lingüistes?

—Són morts o ancians.

—Com més grans millor; passaran desapercebuts. En coneix dotzenes, admeti-ho!

—Bé, hi ha molts actors solitaris que fa anys que no han interpretat Pirandello, Shaw o Shakespeare perquè les seves obres són massa conscients del món. Podríem fer servir la seva ràbia. I podríem fer servir el furor lògic dels historiadors que fa quaranta anys que no escriuen una sola ratlla. És veritat, podríem començar classes de pensar i llegir.

—D’acord!

—Però amb això només rosegaríem les vores. La cultura sencera és ferida. L’esquelet ha de ser fos i bastit de bell nou. Bon Déu, no és fàcil, no és tot just collir un llibre que vas deixar anar fa cinquanta anys. Recordeu-ho, els bombers són poc necessaris. Va ser el mateix públic, ell tot sol, que va deixar de llegir. Els bombers proporcioneu de tant en tant un espectacle en què els edificis desapareixen i s’aplega una gentada per veure les boniques flames. De fet, però, sou un número de barraca, complementari, ben poc necessari per al manteniment de les coses al seu lloc. En queden ben pocs, que vulguin ser rebels. I, d’aquests pocs, la majoria, com ara jo, s’espanten fàcilment. Que potser podeu ballar més de pressa que el Pallasso Blanc, cridar més fort que el senyor Enganyifa i les «famílies» de la sala d’estar? Si en sou capaç, us obrireu camí, Montag. De tota manera, sou ben ximple. La gent s’ho passa bé.

—Suïcidant-se! Assassinant!

El vol d’un bombarder s’havia anat allunyant cap a l’est mentre xerraven. Només ara, però, s’aturaren i van escoltar-se’l, notaven que el soroll del gran aparell tremolava al seu interior.

—Paciència, Montag. Deixeu que la guerra faci desaparèixer les «famílies». La nostra civilització s’està fent miques ella mateixa. Allunyeu-vos de la centrifugadora.

—Ha d’haver-hi algú preparat, quan rebenti. No us sembla?

—Qui? Gent que reciti Milton? Gent que digui: «Em recordo de Sòfocles»? Gent que recordi als supervivents que l’home també té el seu costat bo? Tot el que faran serà collir les pedres per llançar-les als altres. Aneu-vos-en a casa, Montag. Fiqueu-vos al llit. Per què malbaratar les vostres darreres hores donant voltes a la gàbia tot negant que sou un esquirol?

—Vol dir que tant se li’n dóna?

—Em neguiteja tant que estic malalt.

—I no m’ajudarà?

—Bona nit, bona nit.

Les mans de Montag van recollir la Bíblia. Va veure el que les mans havien fet i es mostrà sorprès.

—Li agradaria que fos seva?

Faber digué:

—Donaria el braç dret, a canvi.

Montag restà allà, esperant que passés alguna cosa. Les seves mans, totes soles, com dos homes que treballessin junts, van començar a arrencar les pàgines del llibre. Les mans van estripar les guardes, després la primera pàgina, després la segona.

—Brètol! Què esteu fent! —Faber s’aixecà d’una revolada, com si l’haguessin colpejat. Es llançà contra Montag. Aquest, però, l’esquivà i va deixar que les seves pròpies mans continuessin estripant. Sis fulls més caigueren a terra. Els collí i començà a plegar-los sota la mirada de Faber.

—No, si us plau, no! —digué el vell.

—Qui pot impedir-m’ho? Sóc un bomber. Puc cremar-lo!

El vell se’l quedà mirant.

—No ho faríeu.

—Podria!

—El llibre. No l’estripeu més —s’enfonsà en una cadira, la cara molt blanca, la boca tremolosa—. No feu que em senti encara més cansat. Què voleu?

—Necessito que m’ensenyeu.

—D’acord, d’acord.

Montag deixà el llibre. Va començar a desplegar el paper rebregat i a allisar-lo, mentre el vell s’ho mirava cansadament.

Faber va moure el cap com si despertés.

—Montag, teniu diners?

—Uns quants. Quatre o cinc-cents dòlars. Per què?

—Porteu-los. Conec un home que ens imprimia el diari de la universitat ara fa mig segle. Va ser l’any que, en arribar a classe al començament del nou semestre, només vaig trobar-hi un alumne que s’hagués matriculat al meu curs sobre el drama, d’Esquil a O’Neill. Ho veieu? Era com una bella estàtua de gel, fonent-se sota el sol. Recordo els diaris morint com grans papallones nocturnes. Ningú no volia que n’hi tornés a haver. Ningú no els va trobar a faltar. I el Govern, tot adonant-se dels avantatges que la gent llegís només sobre petons apassionats i cops de puny a l’estómac, va acabar-ho d’arrodonir amb els vostres bombers. Bé, Montag, hi ha aquest impressor sense feina. Podem començar amb uns quants llibres, i esperar que la guerra canviï les coses i ens doni l’empenta que ens cal. Unes quantes bombes, i les «famílies», com rates tacades, callaran als murs de totes les cases! Potser amb el silenci el nostre murmuri s’entendrà.

Tots dos van quedar-se mirant el llibre damunt la taula.

—Miro de recordar —digué Montag—, però, redimonis, així que giro el cap me n’oblido. Senyor, com desitjo tenir alguna cosa a dir al Capità. Ha llegit prou per tenir totes les respostes, o fer-ne la impressió. Té la veu com mantega. Em fa por que em convenci per tornar a ser el que era. Tot just fa una setmana, bombejant querosè amb una mànega, pensava: «Senyor, quin plaer!».

El vell va assentir amb el cap.

—Els que no construeixen han de cremar. Això és tan vell com la història i com els delinqüents juvenils.

—Voleu dir que jo en sóc un?

—Tots en duem una mica a dins.

Montag va moure’s cap a la porta principal.

—Podeu ajudar-me d’alguna manera, aquesta nit, amb el Capità? Necessito un paraigua per fer cara al xàfec. Estic tan endimoniadament atemorit que si es torna a ficar amb mi m’ofegaré. —El vell no va dir res, però tornà a mirar nerviosament cap al seu dormitori. Montag s’adonà de la seva mirada—. I doncs?

El vell va fer una inspiració profunda, retingué l’aire i el va deixar anar. Tornà a agafar aire, amb els ulls tancats, la boca tesa, i finalment el deixà anar.

—Montag… —Acabà per girar-se i va dir—: Veniu amb mi. Us hauria deixat marxar de casa. Sóc un enze covardament vell.

Va obrir la porta del dormitori i acompanyà Montag dins una petita cambra amb una taula damunt la qual hi havia tot d’eines metàl·liques enmig d’una pila de cables microscòpics, petits rodets, bobines i cristalls.

—Què és això? —preguntà Montag.

—Una prova de la meva terrible covardia. He viscut sol tants anys, llançant imatges damunt les parets amb la meva imaginació… Els tripijocs amb l’electrònica, amb la radiotransmissió, han estat el meu hobby. La meva covardia és tan apassionada, complement de l’esperit revolucionari que viu a la seva ombra, que m’he esforçat a construir això. —Va prendre un petit objecte metàl·lic de color verd, no més gran que una bala del vint-i-dos—. He hagut de pagar-ho, tot això. Com? Jugant a la borsa, és clar, l’últim refugi, en aquest món, per a l’intel·lectual perillós sense feina. He jugat a la borsa, he construït tot això i he esperat. He estat mitja vida esperant, tremolós, que algú em parlés. Jo no m’atrevia a parlar a ningú. Aquell dia al parc, quan vam seure junts, vaig saber que algun dia tornaríeu; amb foc o amb amistat, era difícil de saber. Tinc preparat aquest aparellet fa mesos, però gairebé us he deixat marxar, mireu si n’estic, d’espantat!

—Sembla una ràdio amb auriculars.

—I alguna cosa més! Pot sentir! Si us la poseu dins l’orella, Montag, jo puc quedar-me a casa confortablement, escalfant els meus ossos esporuguits, i escoltar i analitzar el món dels bombers, trobar-hi els punts febles sense perill. Sóc l’abella reina, segura dins el rusc. Vós sereu l’abellot, l’orella viatgera. Amb el temps, podria posar orelles pertot arreu de la ciutat amb diferents homes, escoltant i avaluant. Si moren els abellots, jo sóc a casa ben segur, tenint cura del meu esporuguiment amb un màxim de confort i un mínim de risc. Us adoneu que segur que resulta per a mi? Veieu com n’arribo a ser, de menyspreable?

Montag va col·locar-se la bala verda dins l’orella. El vell va ficar-se dins l’orella un objecte similar i mogué els llavis.

—Montag!

La veu era dins el cap de Montag.

—El sento!

El vell va riure.

—Vós també m’arribeu perfectament! —murmurà Faber. Al cap de Montag, però, la veu era clara—. Aneu a la caserna quan sigui l’hora. Seré al vostre costat. Escoltem plegats aquest capità Beatty. Podria ser un dels nostres. Només Déu ho sap. Us donaré arguments. Li farem una bona representació. M’odieu, a causa d’aquesta meva covardia electrònica? Aquí em teniu, enviant-vos nit endins mentre jo resto a la rereguarda amb els meus maleïts auriculars, escoltant si us tallen o no el cap.

—Cadascú fa el que pot —va dir Montag. Posà la Bíblia a les mans del vell—. Teniu. Correré el risc de tornar-ne un altre. Demà…

—Aniré a veure l’impressor sense feina, sí. Això encara puc fer-ho.

—Bona nit, Professor.

—No em digueu bona nit. Seré amb vós la resta de la nit, com un mosquit, fent-vos pessigolles a l’orella cada cop que em necessiteu. De tota manera, bona nit i bona sort.

La porta s’obrí i es tancà. Montag era altre cop al carrer fosc, de cara al món.





Aquella nit, al cel, es podia sentir la guerra que es preparava. La manera com els núvols se n’anaven cap a un costat i tornaven, la impressió que feien els estels, un milió d’ells nedant per entre els núvols, com els discs enemics, el sentiment que el cel podia caure sobre la ciutat i convertir-la en pols de guix i la lluna explotar en foc vermell; aquella era la sensació que feia la nit.

Montag sortí del metro amb els diners a la butxaca (havia anat al banc que obria durant tota la nit i cada nit, amb un servei de caixers-robot). Mentre caminava, anava sentint en una orella la radioauricular: «Hem mobilitzat un milió d’homes. Si es declara la guerra, obtindrem una victòria ràpida…». La música tapà ràpidament la veu i va desaparèixer.

—Deu milions d’homes mobilitzats —xiuxiuejà la veu de Faber a l’altra orella—. Però diguem un milió. És més alegre.

—Faber?

—Sí?

—No penso. Només faig el que se’m diu, com sempre. Va dir que aconseguís els diners i ja l’he obeït. De fet, ni m’he aturat a pensar-hi. Quan començaré a fer les coses per lliure?

—Ja heu començat, en dir el que acabeu de dir. Haureu de refiar-vos de mi.

—També em refiava dels altres!

—Sí, i mireu on ens han dut. Haureu de caminar a cegues un temps. Us ofereixo el meu braç perquè us hi agafeu.

—No vull canviar de bàndol i continuar simplement rebent ordres. Si ha de ser així, el canvi no té sentit.

—Us espavileu de pressa!

Montag va sentir que els peus el duien per la voravia cap a casa seva.

—Continuï parlant.

—Voleu que llegeixi per a vós? Llegiré i així ho recordareu. Només dormo cinc hores cada nit, no hi puc fer res. Per tant, si voleu, durant la nit aniré llegint. Diuen que si algú, mentre dorms, et mormola coses a l’orella, retens tot el que t’han dit.

—D’acord.

—Som-hi, doncs —de ben lluny, de l’altra banda de la ciutat, la remor lleu d’una pàgina en ser girada—. El llibre de Job.

La lluna pujà cel amunt mentre Montag caminava i movia, gairebé imperceptiblement, els llavis.





A les nou del vespre, mentre Montag prenia un sopar lleuger, la porta d’entrada començà a cridar des del rebedor i la Mildred va arrencar a córrer cap allà, més de pressa que un natiu fugint d’una erupció del Vesuvi. La senyora Phelps i la senyora Bowles van entrar i desaparegueren dins la boca del volcà amb martinis a les mans. Ell va deixar de menjar. Eren com una immensa aranya de cristall que dringava i dringava un miler de vegades, va veure els seus somriures de gat de Cheshire cremant les parets de la casa, i ara es parlaven cridant per damunt el soroll.

Montag va trobar-se a la porta del saló amb tot el menjar encara a la boca.

—Que maques que esteu!

—Molt maques.

—Tu estàs preciosa, Mildred!

—Preciosa.

—Aneu tan elegants…

—Elegantíssimes!

Ell se les mirava.

—Paciència —li mormolà Faber.

—No hauria de ser aquí —mormolà Montag, gairebé per a ell mateix—. Hauria de ser camí de casa de vostè amb els diners!

—Demà hi haurà temps suficient. Compte!

—No el trobeu meravellós, aquest xou? —cridà la Mildred.

—Meravellós!

En una paret, una dona somreia i, alhora, bevia suc de taronja. «Com pot fer les dues coses a la vegada?», pensà insensatament Montag. A les altres parets, els raigs X mostraven l’enrevessat itinerari de la refrescant beguda dins el cos de la dona, camí de l’estómac delitós. De sobte, l’habitació s’envolà en un coet cap als núvols, s’enfonsà en un mar verdós on peixos blaus es menjaven altres peixos vermells i grocs. Un minut després, tres Pallassos Blancs dels dibuixos animats es van anar arrencant tots els membres els uns als altres enmig d’immenses i creixents onades de rialles. Dos minuts més i l’habitació, d’una revolada, sortí de la ciutat cap als bòlids voltant salvatgement la pista, topant els uns contra els altres, fent marxa enrere i tornant a xocar. Montag veié uns quants cossos sortir llançats pels aires.

—Millie, que veus això?

—Ho he vist, ho he vist!

Montag entrà a la sala i apagà l’interruptor principal. Les imatges començaren a escolar-se, com si algú hagués obert l’eixidiu d’una peixera de cristall gegantina tota plena de peixos histèrics.

Les tres dones van girar-se a poc a poc, i es miraren Montag amb antipatia, amb una irritació no dissimulada.

—Quan creuen que començarà la guerra? —féu ell—. Veig que aquesta nit els seus marits no són aquí.

—Oh, vénen i van, vénen i van —va dir la senyora Phelps—. Ara arriben, ara marxen. L’Exèrcit cridà en Pete ahir. Serà altre cop aquí la setmana que ve. Ho diu l’Exèrcit. Una guerra ràpida. Quaranta-vuit hores, diuen, i tots a casa. És el que diu l’Exèrcit. Una guerra ràpida. Van cridar en Pete ahir i van dir que tornaria a ser a casa la setmana que ve. Una guerra ràpida…

Les tres dones frisaven, miraven nerviosament les parets buides, de color de fang.

—No estic amoïnada —feia la senyora Phelps—. Deixo que sigui en Pete qui s’amoïni tot sol —rigué com una ximpleta—. Deixo que el vell Pete s’amoïni tot sol. Jo no. No estic amoïnada.

—Sí —va dir la Millie—. Deixem que el vell Pete s’amoïni tot sol.

—Diuen que sempre és el marit d’una altra, el que mor.

—Sí, jo també ho he sentit a dir. Mai no he sabut de cap home mort a la guerra. Que s’hagi matat saltant des de dalt d’un edifici sí, com el marit de la Glòria, la setmana passada; però mort d’una guerra, mai.

—D’una guerra, mai —va dir la senyora Phelps—. A més, en Pete i jo sempre diem que no volem llàgrimes ni res que s’hi assembli. És el tercer matrimoni de tots dos i som gent independent. «Siguem independents», diem sempre. Va dir-me: «Si em maten, tu continua endavant i no ploris, casa’t un altre cop i no pensis en mi».

—Ara que dius això —féu la Mildred—. Vau veure els cinc minuts d’ahir a la nit de la novel·la de Clara Dove a la pantalla? Era sobre aquella dona que…

Montag no va dir res, va quedar-se mirant les cares de les tres dones de la mateixa manera que una vegada s’havia estat mirant les cares dels sants en una estranya església on entrà quan era petit. Les cares d’aquelles criatures esmaltades no volien dir res, tot i que ell hi parlà i va estar-se molta estona en aquella església, mirant de ser d’aquella religió, intentant saber què era aquella religió, intentant ficar-se prou encens aspre, prou polsim estrany dins els pulmons (i, d’aquí, dins la sang) per sentir-se tocat, interessat pel significat dels acolorits homes i dones amb ulls de porcellana i llavis com robins de sang. Però no hi havia res, res; era una passejada per una altra botiga, i la moneda que duia era estranya i no servia, i el seu cor fred, fins i tot quan va tocar la fusta, el guix, l’argila. Ara era el mateix, a la seva pròpia sala d’estar, amb aquelles dones regirant-se en les cadires sota la mirada d’ell, encenent cigarretes, traient-ne el fum, tocant-se els cabells cremats pel sol i remirant-se les ungles brillants, com si les hagués abrusat amb la mirada. Les seves cares semblaven cada cop més obsedides pel silenci. En sentir el soroll que Montag féu en empassar-se el darrer tros de menjar van inclinar-se endavant. Escoltaven la seva respiració febril. Les tres parets buides de la sala ara eren com els fronts pàl·lids de gegants adormits, sense cap somni. Ell va tenir la sensació que si tocava aquells tres fronts sentiria una fina suor salada a la punta dels dits. La transpiració s’afegia al silenci i a la inaudible tremolor a la vora, al voltant i dins les dones, enceses per la tensió. En qualsevol moment podien balbucejar i començar un xiuxiueig fins a explotar.

Montag va moure els llavis.

—Parlem.

Les dones es remogueren i se’l van mirar fixament.

—Com estan els seus nanos, senyora Phelps? —demanà ell.

—Ja sap que no en tinc! Ningú amb quatre dits de seny, el bon Déu ho sap prou, tindria criatures! —exclamà la senyora Phelps, no gaire segura de per què estava enutjada amb aquell home.

—Jo no diria tant com això —intervingué la senyora Bowles—. Jo he tingut dues criatures per cesària. No té sentit passar tot aquell calvari per un nano. Però el món ha de continuar, ja sabeu, la raça s’ha de reproduir. A més, de vegades se t’assemblen, i això és molt maco. Amb dues cesàries vam fer el fet, sí senyor. Oh, el meu doctor deia que no eren pas necessàries, té prou malucs, vostè, deia, és ben normal; però jo hi vaig insistir.

—Amb cesària o sense, les criatures són una ruïna; estàs ben boja —va dir-li la senyora Phelps.

—Deixo els nens a l’escola nou dies de cada deu. Em toca aguantar-los tres cops al mes, quan vénen a casa, però no és tan terrible. Els empenys dins la sala i connectes la televisió. És com rentar roba: entafores la roba bruta a dins i tanques la tapa de cop —rigué per sota el nas—. Tan aviat et fan un petó com et fumen una puntada de peu. Gràcies a Déu, jo sé com tornar-les!

Totes tres van ensenyar les llengües, rient.

La Mildred va seure un moment i llavors, veient que el seu marit encara era al llindar, picà de mans:

—Parlem de política, per fer content en Guy!

—Em sembla molt bé —va dir la senyora Bowles—. Vaig votar a les darreres eleccions, com tothom, i vaig fer-ho pel president Noble. Penso que és un dels homes més ben plantats que mai han estat elegits president.

—I l’home que van presentar contra ell!

—Oi que no valia res? Petitó i massa d’estar per casa. A més, no s’afaitava gaire a fons ni sabia com s’havia de pentinar.

—Què els devia agafar, als «Outs», per presentar-lo? És que ni se t’acut, presentar un home tan baixet contra un altre de tan alt. A més…, xiuxiuejava, en comptes de parlar. La meitat de les vegades no vaig poder sentir ni una paraula del que deia. I les que vaig sentir no les vaig entendre!

—A més, era gras, i no duia roba que ho dissimulés. No m’estranya que la victòria de Winston Noble fos abassegadora. Fins i tot els noms hi van ajudar: compares Winston Noble i Hubert Hoag durant deu segons i gairebé pots deduir-ne el resultat.

—Merda! —cridà Montag—. Què sabeu vosaltres sobre Hoag i Noble?

—Bé, van ser en aquesta mateixa pantalla encara no fa sis mesos. Un va passar-se tota l’estona burxant-se el nas, em va posar frenètica.

—I doncs, senyor Montag —va dir-li la senyora Phelps—, que potser voldria que votéssim per un home com aquest?

La Mildred somrigué.

—Fes el favor de marxar de la porta, Guy, i no ens posis nervioses.

Però Montag desaparegué i, al cap d’un moment, tornava a ser allà. Portava un llibre a la mà.

—Guy!

—Merda, merda, merda!

—Què és això que duu? Que no és un llibre? Em pensava que avui en dia tot l’ensinistrament especial es feia amb pel·lícules —la senyora Phelps parpellejava—. Esteu estudiant la teoria dels bombers?

—Teoria? A l’infern —digué Montag—. És poesia.

—Montag.

Un murmuri.

—Deixi’m estar!

Se sentí ell mateix empassant-se el bram, el brunziment, el murmuri que l’envoltava.

—Montag, reteniu-vos, no ho feu…

—Les ha sentides? Ha sentit aquests monstres parlant sobre monstres? Déu meu, de quina manera parlotegen sobre la gent i els seus propis fills i elles mateixes, de quina manera parlen dels seus marits i de quina manera parlen de la guerra, maleïdes, m’estic aquí i no ho puc creure!

—No he dit una sola paraula sobre cap guerra, li ho faig saber —digué la senyora Phelps.

—Pel que fa a la poesia, la detesto —va dir la senyora Bowles.

—Que n’ha llegit mai cap?

—Montag —la veu de Faber l’esgarrinxava—. Ho engegareu tot a rodar. Feu el favor de callar, boig!

Les tres dones s’havien aixecat.

—Seieu!

Van seure.

—Me’n vaig a casa —féu la senyora Bowles, amb la veu trèmula.

—Montag, Montag, si us plau, en nom de Déu, què voleu fer? —suplicava Faber.

—Per què no ens llegiu un dels poemes d’aquest llibret? —La senyora Phelps va moure el cap—. Penso que seria molt interessant.

—Això no està bé —es queixà la senyora Bowles—. No ho podem fer!

—Però mira el senyor Montag, en té ganes, sé que en té. I si ens l’escoltem, el senyor Montag estarà content i llavors potser podrem continuar i fer alguna altra cosa —va dirigir la mirada, nerviosament, a la llarga buidor de les parets al seu voltant.

—Montag, continueu amb aquest joc i jo desconnectaré, ho deixaré estar —dins l’orella, l’escarabat burxava—. Quina solta té, això? Què provareu?

—Espantar-les, això és el que vull, espantar-les per a la resta de les seves vides!

La Mildred mirava la sala buida.

—Guy, vols dir-me amb qui parles?

Una agulla d’argent li punxà el cervell.

—Montag, escolteu, només hi ha una sortida, feu veure que era una broma, dissimuleu, que es facin l’efecte que no esteu furiós. Llavors…, aneu fins a l’incinerador i llenceu-hi el llibre!

De fet, la Mildred, amb una veu tota tremolosa, ja s’havia avançat a això.

—Amigues, un cop l’any cada bomber té permís per endur-se’n a casa un llibre dels vells temps per ensenyar a la seva família com n’arribaven a ser d’estúpids, com poden arribar a posar-te nerviós i ximple, aquestes coses. La sorpresa que en Guy us té preparada aquesta nit és llegir-ne una mostra perquè vegeu que confuses eren les coses, i així cap de nosaltres no haurem de preocupar mai més els nostres pobres capets amb aquestes ximpleries. Oi que és això, estimat?

Ell esclafà el llibre entre les mans.

—Digueu «sí».

Va moure la boca amb la de Faber:

—Sí.

La Mildred li arrabassà el llibre amb una rialla.

—Té! Llegeix aquest. No, torna-me’l. Aquí hi ha aquell tan divertit que has llegit avui en veu alta. Estimades, no entendreu ni una paraula. Tot és bla, bla, bla… Comença, Guy; aquesta pàgina, estimat.

Va mirar-se la pàgina oberta.

Una mosca agità lleument les ales dins la seva orella.

—Llegiu.

—Quin és el títol, estimat?

—Platja de Dover.

Tenia la boca balba.

—Ara llegeix amb veu clara i vés a poc a poc.

Feia una calor terrible, a la sala; ell era tot foc, era tot fred. Seien al bell mig d’un desert buit amb tres cadires i ell estava dret, balancejant-se, i esperant que la senyora Phelps deixés d’arreglar-se la vora del vestit i que la senyora Bowles es tragués els dits dels cabells. Llavors va començar a llegir en veu baixa, trabucant-se, i anà afermant-la a mesura que avançava de vers en vers, i la veu travessà el desert, s’endinsà en la blancor i al voltant de les tres dones que seien allà, en la gran buidor calenta.


En altres temps fou plena

la fe com una mar, voltant les ribes

de la terra, cinyell que, ben lligat, fulgura;

i ara només escolto

el llarg, melangiós bruel perdent-se,

fugint de l’alenada

del vent nocturn, cap a les vores tristes

i vastes de la Terra.



Les cadires van cruixir sota les tres dones. Montag acabà:


Ai, amor! L’un a l’altre

mantinguem-nos fidels. El món, que sembla

als nostres ulls com un país de somni,

tan nou i tan divers en la bellesa,

no té amor, alegria,

claror, certesa o pau, ni ens conhorta;

i som talment en una fosca plana,

entre alarmes confuses de pugnes i fugides,

on de nit, encegades, les tropes s’escometen.[3]



La senyora Phelps plorava.

Les altres, al mig del desert, veien créixer el seu plor, més fort a mesura que la cara se li anava estrenyent, fins a deformar-se-li. Segueren, sense tocar-la, desconcertades per aquell espectacle. Sanglotava sense poder-se contenir. El mateix Montag estava atordit i impressionat.

—Va, va —li deia la Mildred—. Ja et trobes millor, Clara; au, Clara, deixa-ho córrer! Què és el que va malament?

—Jo…, jo… —gemegava la senyora Phelps—, no ho sé, no ho sé, és que no ho sé, oh, oh…

La senyora Bowles va aixecar-se i mirà Montag traient foc pels queixals.

—Ho veu? Jo ja ho sabia, és el que volia demostrar! Sabia que passaria! Ho he dit sempre: poesia i llàgrimes, poesia i suïcidi i plors i sentiments horribles, poesia i neguit, tot aquest sentimentalisme! Ara ho he pogut comprovar. Vostè és dolent, senyor Montag, és dolent!

Faber digué:

—Ara…

Montag es trobà girant-se i caminant cap a la ranura de la paret, deixant-hi anar el llibre, pel forat de llautó endins, cap a les flames que s’esperaven.

—Paraules estúpides, paraules estúpides, paraules que fan mal, horribles, estúpides —va dir la senyora Bowles—. Per què la gent vol fer mal a l’altra gent? No hi ha prou dolor al món, que a sobre hem de turmentar la gent amb porqueries com aquesta!

—Clara, va, Clara —li suplicava la Mildred, estirant-li el braç—. Va, dona, estiguem alegres, posa la «família», va. Som-hi. Riguem i estiguem contestes ara, deixa de plorar, farem una festa!

—No —digué la senyora Bowles—. Jo me’n vaig directament cap a casa. Si voleu venir-hi a veure’m i a veure-hi la «família», molt bé. Però jo no penso tornar mai més en ma vida a aquest disbarat de casa de bomber.

—Vagi-se’n a casa —Montag fixà els ulls en ella, assossegadament—. Vagi-se’n a casa i pensi en el seu primer marit, divorciat, en el seu segon marit, mort en un reactor, en el seu tercer marit fent-se volar el cervell, vagi-se’n a casa i pensi en els seus dotze avortaments, vagi-se’n a casa i pensi en tot això i en les maleïdes cesàries, també, i en els seus fills, que no la poden veure! Vagi-se’n a casa i pensi com va poder passar, tot això, i què va fer mai per impedir-ho! Marxi a casa, marxi a casa! —cridà ell—. Abans que la faci caure d’un cop de puny i l’enviï a l’altra banda de la porta a puntades de peu!

Es van sentir uns cops de porta i la casa restà buida. Montag estava sol enmig d’un temps hivernal, amb les parets de la sala de color de neu bruta.

Al bany, hi corria aigua. Va sentir com la Mildred sacsejava a la mà les píndoles de dormir.

—Ximple, Montag, ximple; Déu meu, sou un ruc ben ximple…

—Calli! —va treure’s la petita bala verda de l’orella i l’entaforà dins una butxaca.

Encara crepità lleument: «ximple…, ximple…».

Va escorcollar la casa i trobà els llibres allà on la Mildred els havia estibat, darrere la nevera. En faltaven alguns, i això el va fer adonar-se que ella havia començat per la seva banda un lent procés de dispersió de la dinamita per tota la casa, de peça en peça. Ara, però, no estava empipat, només molt cansat i perplex d’ell mateix. Va endur-se’n els llibres al pati de darrere i els amagà entre els matolls, a la vora de la tanca del carreró. «Només per aquesta nit», pensà, «per si se li acudís continuar cremant-ne».

Tornà cap a l’interior de la casa.

—Mildred?

La cridà des de la porta de la cambra enfosquida. No hi hagué cap soroll.

Un cop a fora, mentre travessava la gespa del davant, en sortir cap a la feina, va intentar no adonar-se de fins a quin punt era fosca i deserta, la casa de la Clarisse McClellan…

Camí del centre, se sentia tan absolutament sol, ell amb el seu error, que va tenir la necessitat de la tebior i el benestar provinents d’una veu familiar i agradable parlant enmig de la nit. En unes quantes curtes hores, ja semblava que conegués Faber de tota la vida. Ara sabia que era dues persones, que era, per damunt de tot, Montag, algú que no sabia res, que ni tan sols no sabia que era un ximple, que només ho sospitava. I sabia que també era el vell que li parlava i li parlava mentre el tren era xuclat d’un extrem a l’altre de la ciutat nocturna amb un llarg i fastigós esbufec de moviment. Al llarg dels dies que havien de venir, en les nits sense lluna i en les nits en què hi hagués una lluna molt brillant lluint damunt la terra, el vell continuaria amb la seva xerrada i la seva xerrada, gota a gota, pedra a pedra, floc a floc. La seva ment, finalment, començaria a rajar i ell ja no seria en Montag, el vell li ho havia dit, li ho havia assegurat, li ho havia promès. Seria Montag-més-Faber, foc més aigua, i llavors, un dia, després que tot s’hagués barrejat, s’hagués cuit a foc lent i hagués fet el seu fet en silenci, llavors ja no hi hauria ni foc ni aigua, sinó vi. De dues coses distintes i oposades, una tercera. I un dia miraria enrere cap al ximple i el sabria ximple. Fins i tot ara mateix podia sentir el començament del llarg camí, el comiat, l’allunyament del jo que havia estat.

Feia de bon escoltar, el brunzir d’escarabat, el zum-zum de mosquit adormit, la filigrana delicada del murmuri de la veu del vell, primer escridassant-lo i després consolant-lo ben tard a la nit, mentre emergia del baf del metro cap al món de la caserna de bombers.

—Compadiu-vos-en, Montag, compadiu-vos-en. No hi discutiu ni els renyeu, fa molt poc vós mateix éreu un d’ells. Estan segurs que sempre tiraran endavant sense entrebancs. I no serà així. No saben que tot plegat és un enorme meteor resplendent que fa una llum d’allò més bella a l’espai, però que algun dia haurà de topar. Només en veuen la resplendor, la bella cremor, tal com us passava a vós mateix.

»Montag, els vells que s’estan a casa, atemorits, tenint cura dels seus ossos delicats, no tenen dret a criticar. De tota manera, heu estat a punt de fer-ho malbé tot només començar. Compte! Sóc amb vós, recordeu-ho. Entenc com ha anat tot plegat. I he d’admetre que la vostra ràbia cega m’ha envigorit. Com me n’he sentit, de jove! Però ara…, vull que us sentiu vell, vull que, aquesta nit, una mica de la meva covardia es destil·li dins vostre. En les hores que s’acosten, quan vegeu el capità Beatty, acosteu-vos-hi amb cura, deixeu-me escoltar-lo en lloc vostre, deixeu-me experimentar la situació. El que ens cal és sobreviure. Oblideu-vos de les pobres i estúpides dones…

—Feia anys que no eren tan infelices com jo les he fetes avui, em sembla —va dir Montag—. M’ha espantat veure plorar la senyora Phelps. Potser tenen raó, potser és millor no fer cara a les coses, fugir, passar-s’ho bé. No ho sé. Em sento culpable…

—No, no heu de sentir-vos-en! Si no hi hagués cap guerra, si el món fos en pau, llavors diria «d’acord, divertim-nos»! Però no heu de tornar a ser un simple bomber, Montag. No és veritat, que tot funcioni, al món. —Montag suava—. Que m’escolteu, Montag?

—Els peus —va dir—. No els puc moure. Em sento tan maleïdament estúpid… No es mouran de cap de les maneres!

—Escolteu, tranquil·litzeu-vos —digué el vell, calmosament—. Ho sé, ho sé. Us fa por cometre errors. No us n’ha de fer. Podem treure profit dels errors. Quan era jove, llançava la meva ignorància contra la cara de la gent. Ells em bastonejaven. Però quan vaig tenir-ne quaranta, la meva eina esmussada s’havia afilat fins a convertir-se en una punta tallant al meu servei. Si amagueu la vostra ignorància ningú no us pegarà i mai no aprendreu. Va, doncs, preneu els vostres peus amb vós, cap a dins la caserna! Som bessons, ja no estem sols, no estem separats en diferents sales, sense contacte entre nosaltres. Si necessiteu ajut quan en Beatty es fiqui amb vós, jo seré aquí mateix, dins el vostre timpà, prenent-ne nota!

Montag va sentir que els peus, primer el dret, després l’esquerre, se li movien.

—Faber —va dir—, quedi’s amb mi.

El Llebrer no hi era. La seva gossera era buida i la caserna s’esperava enmig d’un silenci dens i la Salamandra taronja dormia amb el querosè dins el ventre i els llançaflames creuats damunt els seus flancs i Montag hi entrà enmig del silenci, tocà la barra de llautó i va començar a pujar en l’aire fosc, mirant enrere cap a la gossera deserta, i el cor li bategava, feia una pausa, li bategava. De moment, Faber era una grisa papallona nocturna adormida dins l’orella.

Beatty era a la vora del forat de la barra, esperant, però girat d’esquena com si no esperés.

—Bé —va dir als homes que jugaven a les cartes—, ara arriba una bèstia molt estranya que en totes les llengües rep el nom de ximple.

Va estirar la mà, amb el palmell cap amunt, com qui espera un regal. Montag hi deixà el llibre. Sense ni tan sols mirar-se el títol, Beatty llançà el llibre a la paperera i encengué una cigarreta.

—«Els que saben una mica són els més ximples de tots». Benvingut, Montag. Espero que et quedaràs amb nosaltres, ara que t’ha passat la febre i que has superat la teva malaltia. Vols seure i fer una mà de pòquer?

Van seure i hom va repartir les cartes. Davant del Capità, Montag sentia la culpa de les seves mans. Els dits eren com fures que haguessin comès alguna malifeta i ara no podien descansar, es movien sense parar, escuraven les butxaques i s’hi amagaven, defugint els ulls fixos i inflamats de Beatty. Tenia la sensació que si Beatty li hagués alenat damunt les mans les hauria pansides, deformades, i que mai no s’haurien pogut revifar, que haurien passat la resta de la seva vida enterrades dins les mànigues de la jaqueta, oblidades. Perquè aquestes eren les mans que havien actuat per lliure, no com a part d’ell; va ser llavors que per primera vegada la consciència es manifestà a ella mateixa el desig d’engrapar llibres i sortir corrent amb Job, amb Rut, amb Willie Shakespeare. I ara, a la caserna, aquestes mans semblaven enguantades amb sang.

En mitja hora, Montag va haver d’aixecar-se dos cops i deixar la partida per anar als lavabos a rentar-se les mans. En tornar les amagava sota la taula.

El Capità va posar-se a riure.

—Deixa les mans a la vista, Montag. Ho has d’entendre, no és que no confiem en tu, però…

Tots van riure.

—Bé —va dir Beatty—, la crisi ja ha passat i tot és altre cop al seu lloc, l’ovella ha tornat a la pleta. Tots som ovelles que alguna vegada s’han extraviat. La veritat és la veritat, fins a la fi dels dies, hem dit ben fort: «Aquells a qui acompanyen nobles pensaments mai no estan sols», ens hem cridat a nosaltres mateixos. «El dolç aliment de la saviesa dolçament manifestada», deia Sir Philip Sidney. Però, d’altra banda: «Les paraules són com les fulles, i allà on més abunden rarament trobareu a sota gaire fruit de sentit». Alexander Pope. Què en penses, d’això?

—No ho sé.

—Vigileu —xiuxiuejà Faber, habitant d’un altre món, molt lluny.

—O d’això altre: «Una mica de coneixement és perillós. Beu a glops o bé no tastis l’aigua de la font de la saviesa; un glop petit intoxica el cervell, i beure’n molta ens fa altre cop enraonats». Pope. Del mateix assaig. On et col·loca, això? —Montag va mossegar-se el llavi—. Jo t’ho diré —féu Beatty, somrient a les seves cartes—. Tot això t’ha embriagat per un temps. Llegeixes algunes ratlles i surts volant per damunt el cingle. De cop, ets capaç de fer petar el món, tallar caps, atropellar dones i nens, destruir l’autoritat. Ho conec, jo també he passat per això.

—Em trobo bé —digué nerviosament Montag.

—Deixa de posar-te vermell. No t’estic picant, de veritat. Saps què?, ara fa una hora he tingut un somni. M’havia estirat per fer una becaina i, al somni, tu i jo, Montag, ens posàvem a discutir furiosament sobre llibres. Tu estaves tot ple de ràbia i em feies crits dient-me citacions. Jo aturava amb calma cada escomesa. «Poder», deia. I tu, citant el doctor Johnson, deies: «El saber és més que igual a la força!». I jo deia: «D’acord, estimat amic, però el doctor Johnson també deia que “No és home savi aquell que deixa una certesa per una incertesa”». Uneix-te als bombers, Montag. La resta és el trist caos!

—No l’escolteu —xiuxiuejà Faber—. Mira de confondre-us. És astut. Vigileu!

Beatty va riure per sota el nas.

—Tu deies, citant: «La veritat sortirà a la llum, l’assassinat no continuarà amagat gaire temps». I jo cridava, de bon humor: «Déu meu, si només parla del seu cavall!». I: «El diable pot citar les Escriptures per als seus fins». I tu bramaves: «Aquesta època s’estima més un ximple empolainat que no un sant amb la roba gastada a l’escola de la saviesa!». I jo mormolava suaument: «La dignitat de la veritat es perd quan es protesta massa». I tu t’esgargamellaves: «Els cossos morts sagnen quan l’assassí és al davant!». I jo he respost, donant-te uns copets a la mà: «Com és això, que potser et faig venir mal a la gola?». I tu xisclaves: «La saviesa és poder!» i «Un nan dalt les espatlles d’un gegant és el més alt dels dos!», i jo, amb una serenitat poc freqüent, resumia els meus arguments citant allò de «“La follia de confondre una metàfora amb una prova, un devessall de parola amb una deu de veritats capitals i un mateix amb un oracle és innata en nosaltres”, va dir una vegada Valéry». —El cap de Montag li voltava d’una manera molt desagradable. Tenia la sensació que el colpejaven sense pietat al front, als ulls, al nas, als llavis, al mentó, als braços alçats. Volia cridar: «No! Calli, està barrejant les coses, prou!». Els dits de Beatty, com qui atorga una gràcia, s’allargaren per mesurar-li el canell—. Senyor, quin pols! T’he fet anar massa de pressa, oi?, Jesús, el teu pols va com el dia després d’una guerra. Tot són sirenes i campanes! Continuo parlant? M’agrada la teva mirada de pànic. Suahili, indi, anglès literari…, els parlo tots. Willie, ha estat com una mena de discurs estúpid excel·lent!

—Montag, resistiu! —la papallona nocturna li fregà l’orella—. Està enterbolint les aigües!

—Oh, t’has espantat com un boig —va dir Beatty— perquè feia una cosa terrible, usava els mateixos llibres als quals tu t’abraçaves per rebatre’t punt per punt. Que traïdors que poden arribar a ser, els llibres! Penses que estan amb tu i se’t giren en contra. Els altres també els poden fer servir, i ja hi som, tu perdut enmig de l’erm, en un tumult de noms i verbs i adjectius. I a la fi del meu somni jo venia amb la Salamandra i et deia: «Vas pel meu camí?». I tu pujaves i conduíem de tornada cap a la caserna enmig d’un silenci beatífic, tot plegat anava quedant reduït a pau —Beatty li deixà anar el canell, deixà que la mà caigués, lànguida, damunt la taula—. Està bé tot allò que acaba bé.

Silenci. Montag seia com si fos una escultura en pedra blanca. L’eco de l’últim cop de martell al seu crani morí a poc a poc dins la negra caverna on Faber esperava l’apaivagament dels ecos. Llavors, quan la pols esglaiada va haver-se dipositat a la ment de Montag, el vell va començar a parlar, suaument:

—Molt bé, ell ja ha dit el que havia de dir. Heu d’acceptar-ho. Jo també diré el que he de dir, al llarg de les pròximes hores. I ho acceptareu. I mirareu de judicar el que haguem dit l’un i l’altre i decidireu cap a quina banda voleu saltar, o caure. Però vull que sigui la vostra pròpia decisió, no la meva o la del Capità. Recordeu, però, que el Capità pertany al més perillós enemic de la veritat i la llibertat, a l’inamovible i sòlid ramat de la majoria. Oh, Déu, que n’és de terrible la tirania de la majoria. Cadascú tenim la nostra arpa per tocar. Ara sou vós qui heu de saber amb quina orella escoltareu.

Montag va obrir la boca per respondre-li. El fet que la campana de la caserna comencés a sonar el salvà d’aquest error davant d’altra gent. La veu d’alarma del sostre va posar-se a salmodiar. D’un extrem a l’altre de l’habitació se sentí un soroll, com un tac-tac-tac, mentre el telèfon que rebia les alarmes escrivia l’adreça. El capità Beatty, amb les cartes de pòquer en una mà rosada, va caminar amb exagerada lentitud fins al telèfon i n’arrencà l’adreça així que la nota fou escrita. Va mirar-se-la per damunt i després se la va ficar a la butxaca. Tornà a la taula i va seure. Els altres se’l miraven.

—Pot esperar exactament quaranta segons mentre us acabo d’escurar tots els diners —va dir, alegrament.

Montag deixà les cartes.

—Estàs cansat, Montag? Deixes la partida?

—Sí.

—No marxis. Ara que, ben mirat, podem acabar aquesta mà més tard. Deixeu les cartes cap per avall i afanyeu-vos amb l’equip. Cuita-corrents —i tornà a aixecar-se—. Montag, que no et trobes bé? Em sabria molt greu que caiguessis malalt d’una altra febre…

—Em posaré bé.

—Et trobaràs bé. Aquest és un cas especial. Som-hi, afanya’t!

Van deixar-se anar en el buit i s’agafaren a la barra de llautó com si fos l’últim lloc privilegiat sobre una ona gegantina que passés per sota, i llavors la barra, per a la seva consternació, els va fer lliscar avall, cap a la fosca, cap als sorolls, cap a la tos, i la succió d’aquell drac gasós que bramava en reviure.

—Ei!

Van girar la cantonada enmig d’estrèpit i sirenes, amb sotrac dels pneumàtics, amb el xiscle del cautxú, amb el desplaçament de la càrrega de querosè dins el brillant tanc de llautó, com el menjar dins l’estómac d’un gegant, amb els dits de Montag deixant anar de l’estrebada el passamà platejat i brandant en el fred espai, amb el vent estirant-li els cabells, amb el vent xiulant-li a les dents i amb ell que, mentrestant, anava pensant en les dones, les clofolles de dona a la sala aquell mateix vespre, fruits dels quals un vent de neó se n’havia endut la polpa, i l’estúpida i maleïda lectura d’un llibre que ell els havia ofert. Era ben bé com mirar d’apagar els focs amb pistoletes d’aigua, no tenia sentit, era de boig. Una ràbia substituïda per una altra. Una còlera desplaçant-ne una altra. Quan deixaria d’estar completament frenètic i es calmaria? Quan quedaria calmat del tot?

—Apa, som-hi!

Montag va mirar amunt. Beatty mai no conduïa, però aquesta nit ho feia, llançant la Salamandra per les cantonades, inclinat endavant dalt de tot del tron del conductor, amb el gran impermeable negre batent al seu darrere, fent-lo semblar talment un gran ratpenat negre que volés sobre la màquina, sobre els números de llautó, aprofitant el vent de ple.

—Anem a fer que el món continuï content, Montag!

Les galtes de Beatty, rosades, fosforescents, brillaven amb llum trèmula en la fosca. Reia furiosament.

—Ja hi hem arribat!

La Salamandra s’aturà de cop i llançà els homes a terra amb relliscades i salts maldestres. Montag va quedar-se amb els ulls fixos al passamà brillant i fred sota els seus dits ben aferrats.

«No puc fer-ho», pensà. «Com puc participar en aquesta nova missió? Com puc continuar cremant coses? No puc anar-hi».

Beatty, ensumant el vent a través del qual s’havia llançat, era molt a prop d’ell.

—Tot va bé, Montag?

Els homes es movien com esguerrats amb les seves botes barroeres, silenciosos com aranyes.

Finalment, aixecà els ulls i va girar-se. Beatty el mirava a la cara.

—Passa alguna cosa, Montag?

—Ostres —digué ell, lentament—, ens hem aturat davant de casa meva.





TERCERA PART


Crema resplendent





Tot al llarg del carrer s’encenien llums i s’obrien portes per contemplar la funció que s’estava preparant. Montag i Beatty es miraven, l’un amb eixuta satisfacció, l’altre incrèdul, la casa que tenien al davant, aquella pista central on d’aquí a poc hi hauria jocs malabars amb torxes i es menjaria foc.

—Bé —va dir Beatty—, ja ho has aconseguit. El vell Montag volia volar a la vora del sol i ara que s’ha cremat les maleïdes ales es demana el perquè. Que no t’ho vaig insinuar prou clar, quan vaig enviar-te el Llebrer a casa?

La cara de Montag s’havia tornat completament balba i inexpressiva, sentí que el seu cap, com una escultura de pedra, girava cap a la fosca de la casa del costat, s’aturava davant les brillants voreres de flors.

El Capità esbufegà:

—Oh, no! No em diràs que t’has trastocat per les coses que feia aquella petita estúpida, oi? Flors, papallones, fulles, postes de sol. Diable! Ho tenim tot a la seva fitxa. No ho puc creure. Ho he encertat. Adona’t del posat malaltís que tens. Uns quants brins d’herba i els quarts de la lluna. Bestieses. Quin bé va fer mai, amb tot això?

Montag va asseure’s al fred parafang del Drac, movia el cap ara un centímetre cap a l’esquerra, ara un centímetre cap a la dreta, esquerra, dreta, esquerra, dreta, esquerra…

—Ho veia tot. No va fer res a ningú. Deixava la gent tranquil·la.

—Què coi tranquil·la! No va estar-se garlant al teu voltant? Era un d’aquests maleïts personatges filantròpics, amb els seus silencis commoguts i l’aire de no haver trencat mai un plat, d’aquells que l’única cosa que saben fer és aconseguir que els altres se sentin culpables. Redéu, surten com el sol de mitjanit, per fer-te suar mentre dorms!

Va obrir-se la porta del carrer. La Mildred, duent en una mà una maleta amb rigidesa somnolent, baixà corrent els graons just quan un taxi-escarabat frenava arran de la vorera.

—Mildred!

Passà de llarg, el cos tibat, el rostre enfarinat amb pólvores, la boca, sense pintallavis, invisible.

—Mildred, no has estat tu, qui ha donat l’alarma, oi?

Ella va empènyer la maleta dins el taxi que s’esperava, s’hi ficà i va seure tot rondinant: «Pobra família, pobra família, oh, tot s’ha perdut, tot, tot s’ha perdut, ara…».

El Capità va agafar Montag per l’espatlla mentre el taxi sortia disparat fins a assolir els cent quilòmetres per hora, carrer avall, i se n’anava.

Hi hagué un gran estrèpit, talment un somni fet de vidres deformats, miralls i prismes de cristall que es trenqués a trossos. Montag va girar-se cap allà, com si una altra tempesta incomprensible s’abatés sobre ell, i va veure els seus companys Stoneman i Black fent anar les destrals, esmicolant els vidres de les finestres perquè hi hagués un bon tiratge.

El refrec d’una papallona nocturna contra una pantalla freda i negra.

—Montag, aquí Faber. M’escolteu? Què passa?

—Això m’està passant a mi —digué Montag.

—Quina sorpresa tan terrible —féu Beatty—. Perquè avui tothom sap, tothom està absolutament segur que a ell no li passarà res. Els altres moren, jo continuo. No hi ha conseqüències ni responsabilitats. Tret del fet que n’hi ha. Però no en parlem, d’acord? Quan t’adones de les conseqüències ja és massa tard, oi que sí, Montag?

—Montag, no podeu fugir, córrer? —li demanava Faber.

Va posar-se a caminar, però no notava els peus damunt del ciment ni sobre l’herba nocturna. El Capità va fer saltar el contacte d’ignició, allà a tocar, i la petita flama taronja atragué la seva mirada fascinada.

—Què té el foc, que el fa tan atractiu? No importa l’edat que tinguem, què ens hi atrau? —Beatty apagà la flama i tornà a encendre-la—. El seu moviment perpetu; allò que l’home volia inventar però que mai no ha aconseguit. O el moviment gairebé perpetu. Si el deixessis continuar, cremaria tot al llarg de les nostres vides. Què és el foc? És un misteri. Els científics s’omplen la boca parlant de fricció i molècules. Però, de fet, no ho saben del cert.

»La seva veritable bellesa és que destrueix la responsabilitat i les conseqüències. Si un problema es fa massa carregós, doncs cap a dins el forn. Ara, Montag, tu ets una càrrega. I el foc se t’endurà de sobre les meves espatlles, net, ràpid, segur; no hi deixarà res que després pogués podrir-se. Antibiòtic, estètic, pràctic.

Montag va quedar-se mirant aquella casa estranya que l’hora de la nit, el mormol de les veus dels veïns, els trossos de vidre, convertien en desconeguda. I allà a terra, amb les cobertes estripades i escampades com plomes de cigne, els llibres increïbles, que semblaven tan absurds, tan poc mereixedors d’algú que hi patís, perquè no eren altra cosa que lletres negres i paper esgrogueït i relligats fets malbé.

La Mildred, és clar. Devia haver-lo vist amagar els llibres al jardí i els havia tornat a entrar a casa. La Mildred. La Mildred.

—Vull que facis aquesta feina tu solet, Montag. No amb querosè i un llumí, sinó a consciència, amb el llançaflames. És casa teva, et toca a tu netejar-la.

—Montag, no podeu córrer? Fugiu!

—No! —cridà, impotent, Montag—. El Llebrer! És que hi ha el Llebrer!

Faber va sentir-ho. Beatty, pensant-se que ho deia per ell, ho va sentir.

—Sí, el Llebrer és en algun lloc aquí a la vora, o sigui que no intentis res. Estàs preparat?

—Ho estic.

Va fer saltar el fiador del llançaflames.

—Foc!

Un gran vessament de flames sortí disparat i anà a llepar els llibres i a estavellar-los contra la paret. Entrà al dormitori i disparà dues vegades, els llits bessons van desaparèixer enmig d’una gran remor d’ebullició, amb més calor i passió i llum dels que ell hauria suposat que contenien. Va cremar les parets del dormitori i la caixa dels cosmètics perquè volia canviar-ho tot, les cadires, les taules, i, al menjador, els objectes d’argent i els plats de plàstic, tot el que mostrés que ell havia viscut en aquella casa buida amb una dona estranya que demà l’hauria oblidat, que havia marxat i ja gairebé l’havia oblidat, escoltant la seva radioauricular endins d’ella, endins d’ella, mentre recorria la ciutat, tota sola. I, com abans, cremar era un plaer, sentia que les flames el feien borbollar en el foc, estiregassar-se, esquinçar-se, estripar-se pel mig i deixar de banda aquell problema sense sentit. Si no hi havia solució, bé, ara tampoc no hi havia problema. El foc era el millor per a tot!

—Montag, els llibres!

Els llibres van botar i van ballar com ocells rostits, les ales abrandades amb plomes vermelles i grogues.

Llavors entrà a la sala on els grans monstres ximples, amb els seus blancs pensaments i els seus somnis de neu, jeien adormits. Deixà anar una llampada contra cada una de les tres parets en blanc. Semblà que el buit li xiuxiuejava alguna cosa. La buidor va fer un xiulet encara més inútil, un xiscle sense sentit. Mirà de pensar en el buit, allà on el no-res havia pres forma, però no va poder. S’aguantà la respiració, perquè així el buit no pogués entrar-li pulmons endins. Aturà aquella buidor terrible, s’enretirà i encara obsequià tota l’habitació amb un raig de flames groc, brillant, immens. La funda plàstica a prova de flames que ho recobria tot va obrir-se i la casa començà a estremir-se sota les flames.

—Quan hagis acabat del tot —digué, darrere d’ell, Beatty—, quedaràs arrestat.

La casa anava caient en brases i cendra negra. S’ajeia sobre ella mateixa enmig d’una endormiscada cendra rosa i grisa i començà a sortir-ne un fumerol que pujava i s’ondulava a poc a poc endavant i enrere cap al cel. Eren dos quarts de quatre de la matinada. La gentada va tornar cap a dins les cases, la gran carpa del circ s’havia esfondrat convertida en carbó i runa i l’espectacle ja s’havia acabat.

Montag va quedar-se amb el llançaflames a les mans, relaxades. Grans illes de suor li amaraven les aixelles, tenia la cara bruta de sutge. Els altres bombers s’esperaven darrere d’ell, en la fosca, amb els rostres tènuement il·luminats per les brases dels fonaments.

Començà a parlar dues vegades i, a la fi, aconseguí ordenar el que pensava.

—Ha estat la meva dona, qui ha donat l’alarma?

El Capità va fer que sí amb el cap.

—Però les seves amigues, abans, ja n’havien donada una altra que jo vaig deixar estar. D’una manera o altra, ho hauríem sabut. Va ser molt ximple per part teva, això de posar-te a recitar poesia com si res, tal com vas fer-ho. Va ser l’acte d’un foll maleït i pretensiós. Dóna a un home uns quants versos i ja es pensa que és el Senyor de la Creació. Penses que pots caminar damunt l’aigua, amb els teus llibres. Au va, el món pot tirar endavant perfectament sense. Fixa’t a on t’han portat, a tu, enfonsat en el llot fins als llavis. Només que mogui una mica el llot amb el dit petit, t’ofegaràs!

Montag no es podia moure. Amb el foc havia vingut un gran terratrèmol, havia enderrocat la casa i la Mildred era allà a sota, en algun lloc, i tota la vida d’ell era allà a sota i no es podia moure. El terratrèmol encara sotraguejava, queia, tremolava dins seu i ell s’estava allà, amb els genolls mig doblegats sota la gran càrrega de cansament i desconcert i indignitat, deixant que Beatty l’anés apallissant sense aixecar una mà.

—Montag, ets idiota; Montag, ets un boig maleït. Per què caram has hagut de fer-ho?

Ell no el sentia, era molt lluny, corria amb el seu pensament, se n’havia anat, havia deixat aquell cos ensutjat i mort que s’inclinés davant d’un altre boig com un llum.

—Montag, sortiu d’aquí! —digué Faber.

Se’l va escoltar.

El Capità li pegà un cop de puny al cap que el va fer tentinejar enrere. La boleta verda dins la qual xiuxiuejava i cridava la veu de Faber caigué a la vorera. El Capità, fent una rialleta, l’agafà. Va mig ficar-se-la dins l’orella.

Montag sentia la veu llunyana que el cridava:

—Montag, que esteu bé?

L’altre desconnectà la boleta verda i va ficar-se-la a la butxaca.

—Bé… Es veu que hi ha més del que jo em pensava. He vist que inclinaves el cap, que escoltaves. Primer he pensat que duies un auricular de ràdio. Després, però, quan t’has tornat més llest, m’he preguntat com era possible. En seguirem el rastre i enganxarem el teu amic.

—No! —digué Montag.

Va fer saltar el fiador del llançaflames. Beatty mirà de seguida cap als dits de Montag i els ulls van obrir-se-li una miqueta. Montag va veure-hi la sorpresa i ell mateix va mirar-se les mans per veure quina de nova n’havien fet. En recordar-ho, després, mai no va acabar d’aclarir si van ser les mans o la reacció del Capità davant elles el que va donar-li l’empenta final cap al crim. L’últim tro rodolador de l’allau li apedregà l’oïda, sense tocar-lo.

El Capità somrigué amb el seu somriure més encisador.

—Bé, és una manera d’aconseguir un auditori. Va, xerra. Què serà, aquesta vegada? Per què no em vomites Shakespeare al damunt, potiner pretensiós? «Les teves amenaces no m’espanten, Càssius, perquè estic tan armat d’honestedat que em rellisquen, igual que el vent que passa, i no en faig cas»[4]. Què et sembla? Endavant, literat de segona mà, prem el gallet.

Va fer una passa cap a Montag.

Aquest tot just va dir:

—Mai no hem cremat com s’havia de fer…

—Deixa’l anar, Guy —digué el Capità, amb un somriure fix.

I llavors va ser una flamarada que xisclava, un maniquí saltant, estenallat, forfollant, ja no humà ni reconeixible, tot ell una flama retorçant-se damunt la gespa mentre Montag li llançava al damunt un batec continuat de foc líquid. Hi va haver un xiuxiueig, com una gran glopada de saliva anant a petar damunt una estufa al roig, un bombolleig i una bromera com si s’aboqués sal sobre un monstruós cargol negre per provocar una terrible liqüefacció i un vessament d’espuma groga. Montag va tancar els ulls, cridà, cridà, cridà i lluità per fer arribar les mans fins a les orelles i així estrènyer i eliminar aquell soroll. El Capità es deixava anar més i més i més; finalment, es cargolà sobre ell mateix com una nina de cera socarrimada i va desplomar-se en silenci.

Els altres dos bombers no es van moure.

Montag encara aguantà prou el malestar per poder apuntar-los amb el llançaflames:

—Gireu-vos!

Es giraren, tenien les cares de color de carn empal·lidida i regalimant suor. Els va colpejar el cap, els va fer saltar els cascs i els deixà sense sentit. Caigueren i van quedar-se quiets.

El vol d’una fulla tardoral.

Va girar-se i el Llebrer era allà.

Era a mig creuar la gespa, sortia de l’ombra i es movia amb tanta facilitat, com si un corrent l’arrossegués, que semblava un núvol sòlid de fum negre i gris volant cap a ell en silenci.

Va fer un darrer bot, amunt, i queia sobre Montag des de mig metre per damunt el seu cap, allargant les potes d’aranya i mostrant l’agulla de procaïna rere aquella enutjada dent única. Montag l’atrapà amb una flor de foc, una meravellosa flor que s’obrí sobre el gos metàl·lic en pètals de color groc i blau i taronja, que el cobrí amb una nova capa quan colpejà en Montag i aquest va anar a parar tres metres enrere contra el tronc d’un arbre, enduent-se el llançaflames amb ell. Montag notà que el Llebrer li havia engrapat la cama i l’havia esgarrapada, que hi havia clavat l’agulla un moment, abans que el foc l’aixequés enlaire, cremés els seus ossos metàl·lics per les juntes i en fes petar tot l’interior en una foguerada vermella, com un coet espacial fermat a terra. Va quedar-se mirant com aquella cosa inanimada s’agitava en l’aire i moria. Encara ara, semblava com si volgués tornar a acostar-se-li i enllestir la punxada que ja treballava dins la carn de la cama. Sentí una barreja d’alleujament i horror per haver-se’n retirat just a temps perquè un cotxe que passà a cent quaranta per hora només li donés un cop al genoll amb el para-xoc. Mirà d’aixecar-se, temorós de no poder fer servir els peus, amb una cama anestesiada. Un entumiment dins un entumiment dins un entumiment…

I ara…?

El carrer buit, la casa cremada com un vell tros de decorat, les altres cases a les fosques, el Llebrer aquí, allà Beatty, els altres dos bombers en una altra banda. I la Salamandra? Contemplà la immensa màquina. També hauria de desaparèixer.

«Bé», pensà, «mirem si estàs gaire fumut. Va, posa’t dret. A poc a poc, a poc a poc…, així».

S’aixecà i només tenia una cama. L’altra era un fustot de pi recremat que havia d’arrossegar com a penitència per algun pecat obscur. En descansar-hi el pes, una pluja d’agulles de plata van borbollar amunt pel panxell i es ficaren dins el genoll. Plorà. «Vinga! Vinga! Vinga va, tu, no pots quedar-te aquí!».

Tornaven a encendre’s alguns llums al llarg del carrer, potser per tot el que acabava de passar o potser per l’anormal silenci que havia seguit la baralla, Montag no ho sabia. Voltà les restes de la casa ranquejant, agafant-se la cama ferida quan el feia retardar-se, parlant-hi i gemegant i donant-li ordres, i maleint-la i suplicant-li que fes la seva feina en aquell moment vital. Sentia gent que plorava en la fosca i que cridava. Arribà al pati del darrere i al camí. «Beatty», pensà, «ja no ets un problema. Tu sempre ho deies: “no afrontis un problema, crema’l”. Doncs bé, jo he fet totes dues coses. Adéu, Capità».

I s’allunyà en la foscor, pel camí, ensopegant.





Cada vegada que posava la cama a terra hi sentia la descàrrega d’una escopeta i pensava «ets un ximple, un maleït ximple, un ximple fastigós, un idiota, un idiota fastigós, un maleït idiota i un boig, un boig maleït; mira quina brutícia, i on hi ha res per netejar-ho?, mira quin desori, i tu què hi fas? L’orgull, maleït sigui, i el mal geni, tu t’has desempallegat de tot, tot just començar vomites damunt de tothom i damunt teu. Tot alhora, però, una cosa sobre l’altra: Beatty, les dones, la Mildred, la Clarisse, tot. No hi ha excusa, però, no hi ha excusa. Un boig, un boig maleït, vés a lliurar-te!».

«No, salvarem el que podrem, farem el que encara es pugui fer. Si encara hem de cremar, enduguem-nos-en uns quants més per davant. Va!».

Es recordà dels llibres i tornà enrere. Només per si de cas. En trobà uns quants allà on els havia deixats, a la vora de la tanca del jardí. La Mildred, que Déu la beneeixi, se n’havia descuidat uns quants. Quatre llibres encara eren amagats on ell els havia posats.

Hi havia veus que gemegaven en la nit i allà a la vora giravoltaven els feixos de llum de tot de llanternes. Lluny, bramaven els motors d’altres Salamandres i els vehicles de la policia travessaven la ciutat amb les seves sirenes.

Montag va agafar els quatre llibres que quedaven, saltà, va fer una estrebada, tornà a saltar camí enllà i, de cop, caigué com si li haguessin tallat el cap i només el cos estigués allà. Alguna cosa dins ell mateix l’havia fet aturar-se i el va fer caure. Estirat on havia caigut, amb les cames doblegades, va posar-se a gemegar, la cara cegament premuda contra la grava.

Beatty volia morir.

Enmig dels plors, va saber que era veritat. Beatty havia volgut morir. S’havia limitat a quedar-se allà, sense mirar realment de salvar-se, fent broma, burxant-lo, pensà Montag; i aquell pensament fou suficient per ofegar els gemecs i deixar-lo respirar. Que estrany, que estrany desitjar tant morir que deixis que se t’acosti un home armat i llavors, en comptes de disparar i seguir viu, continues fent crits a la gent i burlant-te’n fins que els fas embogir i llavors…

Lluny, peus que corrien.

Montag va seure. «Anem-nos-en d’aquí. Vinga, aixeca’t, aixeca’t, no pots quedar-te assegut!». Però encara plorava i allò havia d’acabar. Ja li estava passant. No havia volgut matar ningú, ni tan sols Beatty. La carn se li arrapà, se li encongí com si l’haguessin submergida en àcid. Va fer una ganyota. Veia Beatty, una torxa, sense moure’s, agitant-se sobre la gespa. Es mossegà el nus dels dits. «Ho sento, ho sento, Déu meu, ho sento…».

Mirà de lligar caps, de tornar enrere fins a la seva vida de només feia pocs dies, abans del sedàs i de la sorra, el Dentifrici Denham, les papallones nocturnes, les lluernes, les alarmes i les sortides, massa coses per a molt pocs dies, massa coses, en efecte, per a tota una vida.

Uns peus que corrien a l’extrem del camí.

«Aixeca’t!», va dir-se. «Maleïda, aixeca’t!», va dir a la cama, i va posar-se dret. El dolor era com si li clavessin espines a la ròtula, més tard només agulles de sargir i més tard encara simples agulles comunes. Després d’arrossegar-se fent una cinquantena de bots i estrebades, d’omplir-se la mà d’estelles de la tanca, les punxades van acabar essent com si algú aboqués una ruixada d’aigua bullent en aquella cama. I, a la fi, la cama era la seva pròpia cama. Havia temut que, si corria, podria trencar-se el turmell insensible. Ara, aspirant tota la nit dins la boca oberta i expirant-la pàl·lida, amb tota la negror deixada anar dins ell mateix, al fons, es posà a caminar amb pas ràpid i ferm. Duia els llibres a les mans.

Pensà en Faber.

Faber era allà, dins aquell munt de quitrà fumejant que ja no tenia nom ni identitat. L’havia cremat a ell, també. De sobte, això l’afectà tant que va tenir la sensació que Faber havia mort de veritat, com un peix rostit en aquella petita càpsula verda empesa i perduda dins la butxaca d’un home que ara no era més que un esquelet sostingut per tendons d’asfalt.

«Has de recordar-te’n: crema’ls o et cremaran», pensà. «Ara mateix, és així de senzill».

S’escorcollà les butxaques: els diners hi eren, i a l’altra butxaca hi havia la radioauricular normal a través de la qual la ciutat anava parlant amb ella mateixa en la matinada freda i fosca.

«Alerta policial. Es busca: fugitiu a la ciutat. Ha comès un assassinat i crims contra l’Estat. Nom: Guy Montag. Professió: bomber. Vist per última vegada…».

Va córrer sis illes de cases sense aturar-se i, llavors, el camí anà a parar en una ampla autopista de deu vies tota buida. Sota la llum crua dels alts arcs-làmpada blancs, semblava un riu glaçat i sense barques. Sentí que podia ofegar-se, mirant de travessar-la; era massa ampla, massa oberta. Era un immens escenari sense decorat, un escenari que el convidava a creuar-lo corrent, fàcilment visible sota la llum brillant, fàcilment atrapat, fàcilment abatut.

La radioauricular murmurava a l’orella: «… busqueu un home que corre…, busqueu un home que corre…, busqueu un home sol, a peu…, busqueu…».

Montag retrocedí un altre cop fins a l’ombra. Allà al davant hi havia una gasolinera, com un gran tros de porcellana blanca resplendent, i dos cotxes-escarabat de color plata aturats, esperant omplir el dipòsit. Ara li convindria anar net i arreglat, si volia caminar, no córrer, passejar amb calma tot travessant aquesta ampla avinguda. Li donaria un marge suplementari de seguretat, el fet de rentar-se i poder-se pentinar abans de marxar cap a…, on?

«Sí», pensà, «cap a on estic fugint?».

Enlloc. No hi havia enlloc on anar, cap amic a qui recórrer, de fet. Tret de Faber. I llavors s’adonà que, efectivament, corria cap a casa de Faber. Però Faber no el podia amagar; seria un suïcidi tan sols provar-ho. Sabia, però, que de tota manera aniria a veure’l, només per uns minuts. Allà seria on reompliria la seva fe, que es buidava molt de pressa, en la pròpia capacitat per sobreviure. Tot just volia saber que hi havia un home com en Faber al món. Volia veure aquest home viu, no allà recremat com un cos tancat dins un altre cos. I calia deixar-li part dels diners, és clar, perquè els gastés després de la marxa de Montag. Potser podria arribar al camp obert i anar vivint a la vora dels rius i a la vora de les autopistes, als prats i als turons.

Una gran remor d’alguna cosa que rodava el va fer mirar cap al cel.

Els helicòpters de la policia s’envolaven, tan lluny que semblava que algú hagués bufat el cap gris d’un lletsó sec. Dues dotzenes d’helicòpters s’agitaven nerviosos, oscil·lants, indecisos a cinc quilòmetres d’allà, com papallones desconcertades per la tardor, i llavors es deixaven caure cap a terra, d’un en un, aquí, allà, repassant amb compte els carrers on, convertits en cotxes-escarabat, recorrien les avingudes udolant o, amb la mateixa rapidesa, tornaven a botar cap al cel, continuant la seva recerca.





I allà hi havia la gasolinera, amb els seus operaris enfeinats ara amb els clients. Acostant-s’hi pel darrere, Montag entrà al lavabo d’homes. A través de la paret d’alumini va sentir un locutor de ràdio que deia: «La guerra ha estat declarada». Anaven posant gasolina. Els homes xerraven dins els cotxes-escarabat, els operaris xerraven de motors, gasolina i els diners que devien. Montag mirà de fer-se sentir la impressió de la serena afirmació feta per la ràdio, però no va passar res. La guerra hauria d’esperar-se que li arribés el torn al registre particular d’ell, una hora, potser dues hores més tard.

Va rentar-se les mans i la cara i s’eixugà amb la tovallola, fent molt poc soroll. Després sortí del lavabo i tancà la porta amb compte. S’endinsà en la fosca i finalment tornà a ser a la vora de l’avinguda buida.

Era allà, ajaçada, com un joc que havia de guanyar, una immensa pista de bitlles en la matinada freda. L’avinguda era neta com la superfície d’una arena dos minuts abans que hi apareguin certes víctimes innominades i certs assassins desconeguts. L’aire sobre l’immens riu de ciment tremolava simplement amb l’escalfor del cos de Montag; era increïble, com sentia que la seva temperatura podia fer vibrar tot el món que l’envoltava. Era un objectiu fosforescent, ho sabia, ho sentia. I ara havia de començar la seva caminadeta.

La claror intensa d’uns fars a tres cantonades d’allà. Respirà profundament. Els pulmons, dins el pit, eren com teies enceses. El fet de córrer li havia ressecat la boca. La gola tenia gust de ferro vermell i als peus hi duia acer oxidat.

I aquells llums d’allà? Un cop et posaves a caminar havies de calcular amb quina rapidesa podien arribar fins aquí aquells cotxes-escarabat. Quant hi havia fins a l’altra banda? Potser un centenar de metres. Segurament no arribaven a cent, però compta com si ho fossin, de tota manera, compta que anant molt a poc a poc, com qui passeja, pots trigar uns trenta o quaranta segons a travessar. I els cotxes-escarabat? Un cop hagis començat a caminar, ells poden recórrer tres cantonades en uns quinze segons. Així, doncs, encara que a mig creuar et posessis a córrer…

Avançà el peu dret, després l’esquerre i després el dret. Caminà per l’avinguda deserta.

Encara que el carrer fos del tot buit, no podies estar segur de creuar sense problemes, és clar, perquè de cop podia aparèixer un cotxe pel canvi de rasant que hi havia a quatre cantonades i ser on tu eres i haver passat abans que tinguessis temps de respirar dotze vegades.

Va decidir no comptar les passes que feia. No va mirar a l’esquerra ni a la dreta. La llum dels arcs-làmpada, sobre el seu cap, semblava tan brillant i reveladora com el sol del migdia, i tan calenta, també.

Va escoltar el soroll del cotxe accelerant, a unes dues cantonades, per la seva dreta. Els fars mòbils van desplaçar-se sobtadament i l’enxamparen.

«Continua».

Montag vacil·là, va agafar fortament els llibres i s’obligà a no quedar-se allà immobilitzat. Instintivament va fer unes quantes passes ràpides, corrent, llavors es posà a parlar en veu alta amb ell mateix i tornà a caminar més lentament. Era a mig creuar el carrer, però l’udol del motor del cotxe-escarabat creixia més i més a mesura que aquest prenia velocitat.

«La policia, és clar. Em veuen. Però vés a poc a poc ara, a poc a poc, tranquil, no et giris, no miris, com si no te n’adonessis. Camina, així, camina, camina».

El cotxe-escarabat es precipitava cap a ell. El cotxe-escarabat bramava. El cotxe-escarabat augmentava la velocitat. El cotxe-escarabat udolava. Se’n sentia l’estrèpit. El cotxe-escarabat era a tocar. El cotxe-escarabat s’acostava en una trajectòria xiuladissa, disparat per un rifle invisible. Anava a cent noranta per hora. Anava a dos-cents per hora, com a mínim. Serrà les dents. Va tenir la sensació que la calor dels fars de competició li cremava les galtes, que li feia tremolar les parpelles i li netejava la suor àcida de tot el cos.

Començà a arrossegar els peus i a parlar en veu alta com un idiota i, llavors, arrencà a córrer. Posava les cames tan enllà com podien arribar, a terra, altre cop ben lluny, a terra, enrere, amunt, enrere, amunt. Déu! Déu! Va caure-li un llibre, aturà la corredissa, gairebé es girà, canvià d’idea, es llançà altre cop endavant, cridant en la buidor de ciment, i el cotxe-escarabat que es precipitava rere el seu àpat esmunyedís a setanta metres, a quaranta metres, a trenta-cinc, a trenta, a vint-i-cinc, Montag esbufegant, batent les mans i les cames amunt i avall, amunt i avall, més a prop, més a prop, cridant, udolant, els ulls cremats en blanc, ja, quan mogué el cap per quedar de cara a l’esclat de llum dels fars, el cotxe-escarabat empassat per la seva pròpia llum, només una torxa llançant amb violència contra ell, tot soroll, tot estrèpit. I…, gairebé al damunt!

Ensopegà i va caure.

«Estic venut! Ja està!».

Però la caiguda va canviar les coses. Un instant abans de topar amb ell, el cotxe salvatge es desvià bruscament. Havia passat. Montag estava estirat a terra, el cap caigut. Li arribaven, ja lluny, trossos de riures barrejats amb el fum blau del tub d’escapament del cotxe.

Tenia la mà dreta estesa al davant, plana. En aixecar-la va veure-hi, a la punta del dit del mig, una fina línia negra, allà on els pneumàtics l’havien tocat en passar. Va mirar-se aquella ratlla negra amb incredulitat, mentre s’aixecava.

«No era la policia», pensà.

Mirà avinguda enllà. Ara ho entenia. Un cotxe ple de nanos, nanos que devien tenir, Déu meu, entre dotze i setze anys, xiulant, bramant, cridant visques; havien vist un home, un descobriment extraordinari, un home que passejava, una raresa, i simplement van dir-se: «Enxampem-lo». Sense saber que era Montag, el fugitiu. Simplement una colla de nanos que havien sortit per a una llarga i bramuladora nit de vuit-cents o nou-cents quilòmetres en unes quantes hores a la llum de la lluna, els rostres glaçats amb el vent, per tornar a casa o no tornar-hi a l’alba, vius o morts, en allò consistia l’aventura.

«M’haurien matat», pensà Montag, balancejant-se. L’aire del voltant encara era remogut, la pols s’agitava al seu voltant, li tocava la galta morada. «Sense cap motiu de res, m’haurien matat».

Caminà cap a la vorera llunyana tot dient a cada peu que es mogués i que continués movent-se. D’una manera o altra havia collit els llibres caiguts; no recordava haver-se ajupit ni haver-los tocat. Anava passant-los d’una mà a l’altra com si fossin una jugada de pòquer que no acabava d’imaginar.

«Em pregunto si són els qui van matar la Clarisse».

S’aturà i el seu pensament ho repetí, molt fort.

«Em pregunto si són els qui van matar la Clarisse!».

Volia sortir al seu darrere fent crits.

Els ulls van humitejar-se-li.

L’havia salvat el fet de caure pla a terra. El conductor del cotxe, veient-lo estirat, s’adonà instintivament del perill que, en passar per damunt d’un cos a aquella velocitat, el cotxe bolqués i ells sortissin tots pels aires. Si hagués continuat essent un blanc vertical…

Respirà amb dificultat.

Avinguda enllà, a unes quatre cantonades, el cotxe-escarabat havia alentit la marxa, havia girat sobre dues rodes i tornava a córrer cap allà, decantat cap a l’altra banda del carrer, guanyant velocitat.

Però Montag ja se n’havia anat, estava amagat en la seguretat del fosc camí cap al qual havia sortit, en un llarg viatge, feia una hora, o havia estat feia només un minut? S’estava allà tremolant de fred, mirant enrere en el moment que el cotxe passava i lliscava altre cop cap al centre de l’avinguda, amb tot de riures al voltant, allunyant-se.

Més tard, quan ja es movia en la fosca, va poder veure els helicòpters caient, caient com els primers borrallons de neu del llarg hivern que s’acostava.





La casa era silenciosa.

Montag s’hi acostà per la part posterior, arrossegant-se a través d’una espessa flaire, humitejada per la nit, de narcisos, roses i herba molla. Va tocar la porta del darrere, la trobà oberta, va escolar-se a dins i començà a moure’s pel porxo, escoltant.

«Senyora Black, que dorm aquí dins?», pensà. «El que vaig a fer no està bé, però el seu marit ho ha fet a d’altres i mai no s’ha demanat res ni ha patit ni s’hi ha amoïnat. I ara, com que vostè és la dona d’un bomber, li toca el torn per totes les cases que el seu marit ha cremat i per tota la gent a qui ha fet mal sense pensar-s’ho».

La casa no contestà.

Va amagar els llibres a la cuina, sortí de la casa altra vegada cap al camí, mirà enrere i la casa encara era fosca i callada, adormida.

Mentre travessava la ciutat, amb els helicòpters voletejant pel cel com petits trossos de paper estripat, telefonà per donar l’alarma des d’una cabina solitària a l’exterior d’un magatzem tancat durant la nit. Va estar-se una estona esperant en l’aire fred de la nit i, lluny, sentí que començaven a sonar les sirenes dels bombers, que es movien, i les Salamandres acostant-se, acostant-se per cremar la casa de Black mentre ell era fora treballant, acostant-se per fer que la dona tremolés a causa de l’aire de la matinada mentre cedia el sostre i queia damunt el foc.

Ara, però, ella encara dormia.

«Bona nit, senyora Black», pensà.





—Faber!

Un altre cop, un murmuri i una llarga espera. Llavors, un minut després, dins la petita casa de Faber va encendre’s un llumet. Després d’una altra pausa, la porta del darrere s’obrí.

Es van quedar mirant-se, en aquella mitja penombra, com si cadascú no cregués en l’existència de l’altre. Llavors Faber va moure’s, va treure la mà, va agafar Montag, el va fer entrar, el va asseure, tornà enrere i va quedar-se a la porta, escoltant. El gemec de les sirenes s’allunyava en la matinada. Entrà i tancà la porta.

Montag va dir:

—He estat un ase des del començament. No puc quedar-me molta estona, vaig camí de Déu sap on.

—Si més no, heu estat un ase per les coses que s’ho valien —digué Faber—. He pensat que éreu mort. L’auricular que us havia donat…

—Cremat.

—He sentit que el Capità parlava amb vós i llavors, de sobte, no hi ha hagut res més. He estat a punt de sortir a buscar-vos.

—El Capità és mort. M’ha trobat l’auricular, ha sentit la veu de vostè, anava a seguir-ne la pista. L’he matat amb el llançaflames. —Faber va seure i quedà una estona callat—. Déu meu, com ha passat, tot això? —digué en Montag—. Tot just l’altra nit les coses anaven bé, i el següent que sé és que m’estic ofegant. Quantes vegades pot un home enfonsar-se i continuar viu? No puc respirar. Hi ha en Beatty, que una vegada va ser el meu amic, mort. I hi ha la Millie, que se n’ha anat; em pensava que era la meva dona, però ara ja no ho sé. I la casa tota cremada. I he perdut la feina i fujo i he deixat un llibre a la casa d’un bomber, venint cap aquí. Bon Jesús, quantes coses he fet en una setmana!

—Heu fet el que havíeu de fer. Ja fa molt de temps que això s’anava coent.

—Sí, m’ho crec, encara que no cregui res més. Era una cosa que estava a punt de passar. Feia temps que ho notava, jo me’n guardava alguna, anava pel món fent unes coses i sentint-ne unes altres. Déu, tot era aquí. Sembla mentida que no se’m notés, com el greix. I ara he vingut a complicar-li la vida. Em seguiran fins aquí.

—Em sento viu per primera vegada des de fa molts anys —digué Faber—. Sento que estic fent el que hauria d’haver fet fa molt de temps. Ara per ara, no tinc por. Potser perquè, finalment, estic obrant bé. Potser perquè he estat un temerari i ara no vull semblar covard als vostres ulls. Suposo que encara hauré de fer coses més violentes, que m’hauré d’exposar per no fallar en la meva missió i acabar tornant-me altre cop espantadís. Quins plans teniu?

—Continuar fugint.

—Sabeu que la guerra ha estat declarada?

—Ho he sentit.

—Senyor, no és estrany? —digué el vell—. Com que tenim els nostres propis problemes, ens sembla ben remota.

—No he tingut temps de pensar-hi —Montag va allargar-li cent dòlars—. Vull que això es quedi amb vostè. Faci-ho servir de qualsevol manera que ens ajudi, quan jo marxi.

—Però…

—A migdia potser ja seré mort. Faci-ho servir.

Faber mogué el cap.

—El millor que podeu fer és mirar d’arribar al riu, seguir-lo avall i, si podeu trobar l’antiga línia fèrria que anava cap a l’interior del país, seguir-la. Encara que avui en dia gairebé tot el transport es fa per l’aire i la majoria de línies han estat abandonades, els rails encara són allà, rovellant-se. He sentit contar que encara hi ha campaments de vagabunds per tot el país, aquí i allà; en diuen campaments ambulants. I si camineu prou lluny i dueu un ull ben obert, diu que hi ha una pila d’antics graduats de Harvard, a les vies entre aquí i Los Angeles. La majoria són buscats i perseguits a les ciutats. Em penso que sobreviuen. No són molts, i em sembla que el Govern mai no els ha considerat prou perillosos per posar-se a perseguir-los i capturar-los. Potser podríeu amagar-vos amb ells una temporada i després posar-vos en contacte amb mi a St. Louis. Me n’hi vaig aquesta matinada, amb l’autobús de les cinc, per trobar-hi un impressor jubilat. Finalment, jo també surto a camp obert. Faré un bon ús dels diners. Gràcies i que Déu us beneeixi. Voleu dormir uns minuts?

—Val més que me’n vagi.

—Mirem a veure.

Dugué Montag ràpidament fins al seu dormitori i allà aixecà el marc d’un quadre, de costat, i descobrí una pantalla de televisió de la grandària d’una postal.

—Sempre havia volgut una cosa molt petita, una cosa amb la qual pogués parlar, que pogués cobrir només amb el palmell de la mà, si era necessari, no una cosa que em pogués escridassar, monstruosament gran. Ja ho veieu.

L’engegà.

—Montag —digué l’aparell de televisió, començant a il·luminar-se—. M-O-N-T-A-G —la veu lletrejà el nom—. Guy Montag. Encara és en llibertat. Els helicòpters de la policia s’han enlairat. Hom ha dut un Llebrer nou d’un altre districte… —Montag i Faber van mirar-se—, el Llebrer mai no falla. És un invent increïble que mai, des que va ser utilitzat per primera vegada per capturar una presa, no ha tingut ni un error. Avui a la nit, aquesta cadena s’enorgulleix de tenir l’oportunitat de seguir-lo, des d’una càmera en un helicòpter, quan comença el camí cap al seu blanc…

Faber serví dos gots de whisky.

—Ho necessitarem.

Begueren.

—… olfacte tan sensible el Llebrer pot recordar i identificar deu mil olors indexades de deu mil homes diferents sense haver de ser reprogramat!

Faber tremolà lleugerament i es mirà casa seva, les parets, la porta, el pom, la cadira on seia Montag, ara mateix. L’altre va veure aquella mirada. Tots dos van fer una ullada a la casa, Montag notà que se li dilataven els narius, va entendre que estava mirant de seguir-se el rastre a ell mateix, i el seu olfacte, de cop, va ser prou bo per percebre les pistes que havia deixat en l’aire de l’habitació, la transpiració de la seva mà enganxada al pom de la porta, invisibles però tan nombroses com els cristalls d’una petita aranya, ell era pertot arreu: dins, sobre i al voltant de tot, era un núvol lluminós, un fantasma que tornava a fer impossible la respiració. Va veure com Faber deixava de respirar per por de ficar-se aquell fantasma dins el cos, de ser potser contaminat amb les exhalacions fantasmals i les olors d’un fugitiu.

—El Llebrer està arribant al lloc de l’incendi amb helicòpter!

I allà, a la petita pantalla, hi havia la casa cremada, la gentada, alguna cosa coberta amb un llençol i pel cel, balancejant-se, arribava, com una flor grotesca, l’helicòpter.

«Així, doncs, han de jugar la partida», pensà Montag. «El circ ha de tirar endavant, encara que només fa una hora que ha començat la guerra…».

Es mirava l’escena fascinat, sense voler moure’s. Semblava tan llunyana, com si ell no hi tingués res a veure; era un joc a part, separat, meravellós de veure, i no hi faltava un estrany plaer. Pensava: «Tot això és per mi, tot això està passant només per mi, Déu meu».

Si volia podia quedar-se allà, confortablement, i seguir tota la cacera, les seves ràpides fases: camins enllà i travessant carrers, grans avingudes desertes, creuant solars i parcs, amb pauses aquí i allà per als anuncis necessaris, amunt per més carrers fins a la casa en flames dels Black i així fins a arribar a la casa on era ara, amb Faber i ell asseguts, bevent, mentre el Llebrer ensumava l’última pista, silenciós com el moviment de la mort mateixa, lliscant fins a aturar-se, podria anar cap a la finestra, mantenir un ull a la pantalla de televisió, obrir la finestra, abocar-s’hi, mirar enrere i veure’s filmat, reproduït, doblat, allà dret, repetit en la petita pantalla brillant. Un drama per ser vist amb objectivitat, sabent que en altres sales ell era de mida natural, a tot color, dimensionalment perfecte. I, si continuava atent, de seguida es veuria ell mateix, un instant abans de l’oblit, essent punxat pel bé de tants ciutadans, asseguts a les seves sales, que havien estat aixecats del llit feia només uns minuts per la sirena frenètica de les parets de la sala d’estar perquè anessin a veure el gran joc, la cacera, l’atracció d’un sol home.

Tindria temps per fer un parlament? Mentre el Llebrer l’engrapava, davant de deu, vint o trenta milions de persones, no podria resumir tota la seva vida d’aquella darrera setmana en una sola frase o una paraula que la gent recordés molt temps després que el Llebrer es tombés, duent-lo en la tenalla metàl·lica de la seva mandíbula, i se n’anés al trot en la fosca, mentre la cambra es quedava quieta, veient com la criatura desapareixia en la distància, en un esplèndid difuminat? Què podria dir en una paraula, en poques paraules, que punxés totes aquelles cares i les desvetllés?

—Mireu —mormolà Faber.

Alguna cosa que no era una màquina, ni un animal, ni era morta ni viva sortia de l’helicòpter, brillant amb una pàl·lida lluminositat verda. Van deixar-lo vora els enderrocs fumejants de la casa de Montag i uns homes van dur el seu llançaflames abandonat i el van posar sota el morro del Llebrer. Va haver-hi una roncor, un espetec, un brunzit.

Montag mogué el cap, s’aixecà i va beure’s la resta del seu whisky.

—És l’hora. Ho sento per això.

—Per què? Per mi? Per la meva casa? M’ho mereixo. Fugiu, per Déu. Potser podré entretenir-los aquí…

—Esperi’s. No té sentit que el descobreixin. Quan me’n vagi, cremi aquest cobrellit que he tocat. Cremi la cadira a la sala, a l’incinerador de la paret. Netegi els mobles amb alcohol, netegi els poms de les portes. Cremi també la catifa de la sala. Connecti l’aire condicionat amb la màxima potència a totes les habitacions i, si té un insecticida, tiri’n pertot. Llavors, engegui els aspersors de la gespa, tan alts com sigui possible, i regui la voravia. Per poca sort que tinguem, podem tallar la persecució aquí.

Faber li va estrènyer la mà.

—Me n’ocuparé. Bona sort. La setmana que ve, o l’altra, si tots dos estem sans i estalvis, posem-nos en contacte. Llista de correus, St. Louis. Em sap greu, aquesta vegada no hi ha cap sistema perquè pugui venir amb vós, en un auricular. Ens anava molt bé a tots dos. Però el meu equip era limitat. Ja ho veieu, mai no vaig pensar que el faria servir. Quin vell idiota. Sense idees. Estúpid, estúpid. Així, doncs, no tinc una altra capsuleta verda del model idoni perquè us la poseu. Va, marxeu!

—Una última cosa. De pressa. Una maleta, agafi-la, ompli-la amb roba de vostè, la més bruta que trobi: un vestit vell, com més brut millor, una camisa, unes sabates velles i uns mitjons…

Faber marxà i tornà en un minut. Va tancar la maleta de cartó amb cinta adhesiva.

—Per mantenir l’antiga olor del senyor Faber, és clar —digué Faber, suant mentre feia la feina.

Montag xopà la maleta, per fora, amb whisky.

—Espero que el Llebrer no pugui trobar dues olors alhora. M’enduc aquest whisky. Més tard el necessitaré. Bon Jesús, espero que funcioni!

Es van estrènyer les mans una altra vegada i, anant cap a la porta, miraren el televisor. El Llebrer, seguit des dels helicòpters per les càmeres suspeses en l’aire, havia començat la persecució, en silenci, ensumant el vent nocturn. Corria pel primer camí.

—Adéu!

I, lleuger, Montag sortí per la porta del darrere, corrent, amb la maleta mig buida. Sentí que, rere seu, el sistema d’aspersió s’engegava, que de primer omplia l’aire fosc amb una pluja suau, i després com un ruixat constant tot al voltant, netejant la vorera i escolant-se fins al carrer. S’endugué amb ell algunes gotes d’aquella pluja, a la cara. Li va semblar que sentia el vell que li deia adéu, però no n’estava segur.

Va córrer molt de pressa allunyant-se de la casa, avall, cap al riu.

Va córrer.

Podia notar el Llebrer, que s’acostava, igual que la tardor, fred i sec i sobtat, com un vent que no agitava l’herba, que no feia grinyolar les finestres ni destorbava l’ombra de les fulles sobre les voreres blanques, en passar. El Llebrer no tocava el món. Duia amb ell el seu silenci, de manera que podies sentir que el silenci anava fent créixer una pressió al teu darrere des de l’altra banda de la ciutat. Montag notà que la pressió creixia, i va córrer.

Camí del riu, s’aturava a respirar i a fer una ullada per les finestres dèbilment il·luminades de les cases desvetllades. Veia les siluetes de gent, allà dins, que miraven les pantalles murals i, en elles, el Llebrer, un respirar de vapor de neó, que s’arrossegava, per aquí i per allà, per aquí i per allà. Ara passava per Elm Terrace, Lincoln, Oak, Park i camí amunt cap a la casa de Faber.

«Passa de llarg!», pensà Montag. «No t’aturis, continua, no giris cap allà!».

A la pantalla, la casa de Faber, amb els aspersors bategant en l’aire nocturn.

El Llebrer va deturar-se i s’estremí.

—No! —Montag va agafar-se a l’ampit de la finestra—. Per allà! Aquí!

L’agulla de procaïna sortia i entrava, sortia i entrava. Una gota transparent de la substància de somnis vessà de l’agulla en desaparèixer aquesta dins el morro del Llebrer.

Contingué la respiració, com un puny clos, dins el pit.

El Llebrer es girà i s’allunyà de la casa del vell, carrer avall.

Montag aixecà els ulls cap al cel. Els helicòpters, un gran núvol d’insectes cap a una única llum, eren més a la vora.

Fent un esforç, es recordà una altra vegada a ell mateix que aquell episodi de la seva fugida cap al riu no era cap ficció, que en realitat el que estava veient era la seva pròpia partida d’escacs, moviment a moviment.

Cridà per donar-se l’empenta que l’allunyés d’aquella última finestra i del fascinant espectacle que s’hi veia. Dimoni! I ja no hi era, havia marxat. El camí, un carrer, el camí, un carrer i l’olor del riu. La cama amunt, avall, amunt, avall. Aviat, vint milions de Montags corrent si l’enxampaven les càmeres. Vint milions de Montags corrent, corrent, com en una comèdia muda de la Keystone, lladres i serenos, perseguidors i el perseguit, caçadors i el caçat, ho havia vist mil vegades. Al seu darrere, ara, vint milions de Llebrers que l’acorralen sense fer soroll rebotant per les sales d’estar en una cacera a tres bandes: de la paret de la dreta a la del mig i a la de l’esquerra, desapareix, de la paret de la dreta a la del mig i a la de l’esquerra i torna a desaparèixer!

Es ficà la radioauricular a l’orella.

«La Policia proposa que tots els habitants de l’àrea d’Elm Terrace facin el següent: tothom, a cada casa i a cada carrer, obrirà una porta principal o posterior o mirarà per les finestres. El fugitiu no podrà escapar si tothom, durant el pròxim minut, el busca des de casa seva. Preparats!».

És clar! Com és que no ho havien fet fins llavors? Per què, en tants anys, no s’havia posat en pràctica aquest joc? Tothom dret, tothom a fora! No podia escapar! L’únic home que corria tot sol per la ciutat nocturna, l’únic home que posava a prova les cames!

«Quan comptem deu a partir d’ara! Un! Dos!».

Notà que la ciutat s’aixecava.

«Tres!».

Notà que la ciutat es girava cap als seus milers de portes.

—Més ràpid! Cama amunt, cama avall!

«Quatre!».

La gent caminant mig endormiscada cap als rebedors.

«Cinc!».

Notà les mans als poms de les portes!

L’olor del riu era fresca, era com una pluja sòlida. Tenia la gola recremada i els ulls secs de llàgrima per la cursa. Xisclà com si el xiscle l’hagués d’empènyer endavant, l’hagués d’arrossegar els darrers cent metres.

«Sis, set, vuit!».

Els poms de cinc mil portes van girar.

«Nou!».

S’allunyava corrent de la darrera fila de cases, per un pendent que duia a una negror sòlida i bellugadissa.

«Deu!».

S’obriren les portes.

Va figurar-se milers i milers de cares guaitant els patis, els carrers i el cel, cares amagades rere cortines, pàl·lides, atemorides per la nit, com animals grisencs guaitant des de dins de coves elèctriques, cares amb ulls grisos, sense color, llengües grises i pensaments grisos mirant a través de la carn balba de la cara.

Però ell era al riu.

El tocà, només per assegurar-se que era real. Va ficar-se a l’aigua, es despullà del tot en la fosca i es ruixà el cos, els braços, les cames i el cap amb el whisky; va beure’n i n’ensumà pel nas. Llavors va posar-se la roba vella i les sabates de Faber. Llençà la seva roba a l’aigua i va quedar-se mirant com se l’enduia. Llavors, amb la maleta a la mà, caminà riu endins fins que no tocà fons i el corrent se’l va endur en la fosca.





Quan el Llebrer arribà al riu, ell era tres-cents metres aigua avall. Les sorolloses aspes dels helicòpters rondaven per damunt el seu cap. Un torrent de llum caigué sobre el riu i en Montag s’enfonsà sota aquella gran il·luminació, com si el sol hagués estripat els núvols. Sentí que el riu l’estirava endavant, dins la tenebra. Llavors els llums tornaren a desplaçar-se cap a terra i els helicòpters es desviaren altra vegada en direcció a la ciutat, com si haguessin descobert una altra pista. Se n’havien anat. El Llebrer se n’havia anat. Ara només hi havia el riu fred i Montag surant en una pau sobtada, allunyant-se de la ciutat i dels llums i de la persecució, allunyant-se de tot.

Tenia la sensació d’haver deixat al seu darrere un escenari i molts actors. Tenia la sensació d’haver abandonat el gran espectacle i tots els fantasmes murmuradors. Anava d’una irrealitat esfereïdora cap a una realitat que era irreal perquè era nova.

La terra fosca passava pel seu costat i ell s’anava endinsant al camp, entre els turons. Per primera vegada des de feia una dotzena d’anys, els estels se li aparegueren al damunt, en grans processons d’un foc que anava girant. Va veure acumular-se una munió d’estels, dalt el cel, que amenaçaven girar-se i esclafar-lo.

Quan la maleta s’omplí d’aigua i s’enfonsà, ell va continuar flotant d’esquena. El riu baixava calmat i lent, allunyant-se de la gent que menjava ombres per esmorzar, baf per dinar i vapors per sopar. El riu era molt real, el sostenia confortablement i li donava, finalment, l’estona, el lleure, per pensar en aquell mes, en aquell any i en una pila d’anys. Escoltà com se li alentia el cor. Els pensaments deixaren d’apressar-se-li amb la sang.

Veia la lluna, baixa, al cel. La lluna, allà, i la llum de la lluna, produïda per què? Pel sol, és clar. I què encenia el sol? El seu propi foc. I el sol va cremant, dia rere dia. El sol i el temps. El sol, el temps i l’anar cremant. L’anar cremant. El riu el sacsejà suaument. L’anar cremant. El sol i cada rellotge de la terra. Tot plegat s’ajuntà i esdevingué una sola cosa en la seva ment. Després de molt de temps de flotar a la terra i de poc temps de flotar al riu, va saber per què no havia d’incendiar mai més en la seva vida.

El sol cremava cada dia. Cremava el temps. El món es precipitava en un cercle i girava sobre el seu eix i el temps tenia la seva feina cremant els anys i la gent, sense cap ajut per part del món. Per tant, si ell, amb els bombers, cremava les coses, i el sol cremava el temps, això volia dir que tot era cremat!

Un d’ells havia de deixar de cremar. El sol no ho faria, és clar. Semblava, doncs, que haurien de ser Montag i la gent amb qui havia estat treballant fins feia poques hores. El rescat i l’endreça havien de recomençar en algun lloc i algú havia d’ocupar-se d’aquest rescat i de la conservació, d’una manera o d’una altra, en llibres, en discs, al cap de la gent, de qualsevol manera mentre fos segura, mentre preservés de les arnes, dels peixets de plata, de l’òxid i de la descomposició, i dels homes amb llumins. El món era ple d’incendis de tot tipus i de totes mides. Ben aviat, el gremi dels teixidors d’asbest hauria d’obrir botiga.

Els seus talons toparen amb el fons, còdols i pedres, s’arrossegaren per la sorra. El riu l’havia dut cap a la riba.

Va mirar-se aquella gran criatura negra sense ulls ni llum, sense forma definida, només aquella extensió que s’allargassava durant dos mil quilòmetres sense voler aturar-se, amb els seus turons plens d’herba i els boscos, que l’esperaven.

Dubtà d’abandonar el confortable corrent del riu. Esperava trobar-se el Llebrer, allà. De cop, els arbres podien remoure’s sota un fort vent d’helicòpters.

Però allà dalt només hi havia, passant com un altre riu, el vent de la tardor. Per què ja no hi corria el Llebrer? Com era que la persecució s’havia desviat terra endins? Montag escoltà. No res. No res.

«Millie», pensà. «Aquest camp. Escolta’l! No res i no res. Em pregunto, Millie, com t’ho faries per resistir tant silenci. Cridaries “Calla, calla!”, Millie, Millie?», i estava trist.

La Millie no hi era i el Llebrer no hi era, però l’olor seca de fenc que arribava des d’algun camp llunyà el va fer sortir de l’aigua. Recordà una granja que havia visitat quan era molt petit, una de les poques vegades que havia descobert que en algun lloc darrere els set vels d’irrealitat, més enllà de les parets de les sales d’estar i més enllà del fossat de llauna de la ciutat, les vaques mastegaven l’herba, els porcs, al migdia, s’estiraven en bassals calents i els gossos bordaven pel turó rere les blanques ovelles.

Ara, l’olor seca del fenc, el moviment de l’aigua, el van fer desitjar adormir-se damunt fenc fresc en un graner solitari lluny de les autopistes sorolloses, rere una granja tranquil·la i sota un antic molí de vent que remoregés sobre el seu cap com la remor dels anys que passen. Ell s’estava tota la nit a les golfes del graner, escoltant els animals llunyans, els insectes i els arbres, els petits moviments i convulsions.

Pensà que al llarg de la nit, sota les golfes del graner, potser sentiria un soroll com de peus movent-se. S’alçaria, tens, i seuria. El soroll se n’aniria. Llavors tornaria a ajaçar-se; molt tard, de nit, miraria per la finestra de les golfes i veuria els llums de la granja que s’anaven apagant, fins que una dona jove i molt bella seuria a trenar-se els cabells en una habitació sense il·luminar. Seria difícil distingir-la, però tindria la cara com la de la noia d’ara feia tant de temps, de feia tant i tant de temps, la noia que sabia quin dia faria i que mai no havia estat cremada per les lluernes, la noia que havia sabut el que significaven els lletsons fregats al mentó. Aleshores, ella hauria marxat de la càlida finestra i reapareixeria al pis de dalt, a la seva cambra il·luminada per la llum de la lluna.

I aleshores, amb el so de la mort, el so dels reactors partint el cel en dos trossos negres més enllà de l’horitzó, ell s’ajauria, al graner, amagat i segur, veient aquells estels nous tan estranys que fugien del suau color de l’alba per damunt el caire de la terra.

De bon matí, en llevar-se, no hi faria res que no hagués dormit, perquè les olors càlides i les visions d’una nit sencera al camp l’haurien descansat i fet dormir mentre tenia els ulls oberts, i la boca, quan se n’adonà, era un mig somriure.

I allà, al final de l’escala que duria a les golfes del graner, hi hauria allò tan meravellós esperant-lo. Baixaria amb compte, a la llum rosa de primera hora del matí, tan absolutament conscient del món que li faria por, s’ajupiria sobre el petit miracle i finalment s’inclinaria a tocar-lo.

Un vas de llet fresca i unes quantes pomes i peres deixades al peu de l’escala.

Era tot el que desitjava, ara per ara. Algun signe que el món immens l’acceptaria i li donaria el llarg temps necessari per pensar totes les coses que havien de ser pensades.

Un vas de llet, una poma, una pera.

S’allunyà del riu.

La terra el va escometre, com una onada gegantina. La visió del camp i el milió de perfums que duia un vent que li gelà el cos l’esclafaren. Es féu enrere davant la corba abassegadora de fosca, so i olor; li braolaven les orelles. Va fer mitja volta. Sobre el seu cap, els estels queien com meteors flamejants. Sentí el desig de tornar a capbussar-se al riu i de deixar-se endur lliurement, avall, segur, cap a algun lloc. Aquella terra fosca del davant era com el dia que, de petit, va anar a nedar i, sortida d’enlloc, l’onada més gran que la història recorda el va colpejar i l’arrossegà en fang salat i en una obscuritat verda, amb l’aigua cremant-li la boca i el nas, regirant-li l’estómac, xisclant.

Massa aigua!

Massa terra!

Una remor sortí de la paret negra que tenia al davant. Una forma. A la forma, dos ulls. La nit mirant-se’l. El bosc, que el veia.

El Llebrer!

Després de tant córrer i apressar-te i suar i mig ofegar-te, d’arribar tan lluny, amb tant d’esforç i creient-te segur i sospirar alleujat, sortir a terra per trobar-te, al final…

El Llebrer!

Montag va fer un darrer crit agònic, com si allò fos massa per a qualsevol persona.

La forma esclatà. Els ulls van desaparèixer. Els munts de fulles s’aixecaren en una pluja seca.

Montag estava sol en aquell bosc agrest.

Un cérvol. Percebé aquella olor forta d’almesc barrejada amb sang i l’exhalació enganxifosa de l’alè de l’animal, tot plegat perfumat de cardamom i molsa i margarides en aquella nit desmesurada en què els arbres corrien cap a ell, se n’allunyaven, s’hi acostaven, se n’allunyaven per fer bategar el cor que hi havia darrere els seus ulls.

Hi devia haver un bilió de fulles, a terra. Ell s’hi endinsà, un riu sec, olorós de clavell d’espècia calent i pols càlida. I les altres olors! N’hi havia una de patata tallada que venia de tota la terra, crua, freda, blanca després d’haver estat sota la lluna gairebé tota la nit. N’hi havia una altra com de confitura dins una ampolla i una altra de julivert i la taula de casa. Hi havia una aroma groga i suau com de mostassa dins el pot. Hi havia una olor que recordava la dels clavells dels veïns. Abaixà la mà i notà una herba allà dreta, com un menut que hi passés un raspall.

Els dits li feien olor de regalèssia.

S’aixecà i respirà, i com més respirava, endins, més l’omplien tots els detalls d’aquella terra. No era buit. Aquí hi havia més del necessari per omplir-lo. Sempre hi hauria més del necessari.

Avançà entrebancant-se, per aquella marea de fulles, poc fonda.

I enmig de l’estranyesa, alguna cosa familiar.

El seu peu topà amb una cosa que va fer un so metàl·lic apagat.

Mogué la mà pel terra, un metre cap aquí i un metre cap allà.

La via del tren.

La via que sortia de la ciutat i que s’estava rovellant per tot el país, a través d’arbredes i boscos, abandonada, al costat del riu.

Aquest era el camí cap allà on anés. Havia trobat l’única cosa familiar, l’únic encanteri que de tant en tant podia tenir la necessitat de tocar, de sentir sota els peus, mentre s’endinsava entre els esbarzers i els llacs d’olor i sensació i tacte, enmig dels mormols i de la caiguda de les fulles.

Caminà per la via.

I se sorprengué ell mateix de fins a quin punt estava segur d’un únic fet que no podia provar.

Una vegada, feia molt de temps, la Clarisse havia caminat per allà mateix per on ell ara caminava.





Mitja hora després, enfredorit, movent-se amb compte per la via, completament conscient de tot el cos, amb la cara, la boca i els ulls plens de foscor, amb les orelles plenes de sons, i les cames punxades per branques i ortigues, va veure el foc allà al davant.

El foc se n’anà, després tornà, com un ull que parpelleja. Va aturar-se, temorenc que una simple alenada no el fes desaparèixer. Però el foc era allà i va anar-s’hi acostant amb molt de compte, des de lluny. Passà un quart d’hora, ben bé, abans no va ser-ne veritablement a la vora, i llavors es quedà dret mirant-se’l, a cobert. Aquell petit moviment, el color blanc i vermell, un foc estrany, perquè per a ell significava tota una altra cosa.

No cremava, escalfava!

Va veure moltes mans arrapades a aquella escalfor, mans sense braços, amagats en l’obscuritat. Per sobre de les mans, cares immòbils que només la llum del foc movia, agitava, feia vacil·lar. No sabia que el foc pogués tenir aquell aspecte. Mai de la vida no havia pensat que pogués donar tant com prenia. Fins la seva olor, era diferent.

No va saber quanta estona s’estigué allà, però tenia una sensació absurda i alhora deliciosa d’animal provinent del bosc, atret pel foc. Era un ésser de cua peluda i ull líquid, de pelatge i morro i peülla, era un ésser de banya, i de sang que faria una flaire de tardor, si en xopaves el terra. Va estar-se una llarga, llarga estona escoltant el crepitar càlid de les flames.

Hi havia, tot al voltant del foc, un silenci compartit, i el silenci era a les cares dels homes, i el temps hi era, prou temps per seure a la vora d’aquella via rovellada, sota els arbres, i observar el món i regirar-lo amb els ulls, com si estigués allà penjat sobre la foguera, un tros d’acer al qual aquells homes anaven donant forma. El foc no era l’única cosa diferent. Hi havia el silenci. Montag va moure’s cap a aquest silenci especial que estava preocupat per tot el món.

I aleshores començaren a sentir-se unes veus i estaven parlant, i ell no podia sentir res del que deien, però el so augmentava i dequeia suaument i les veus regiraven el món i l’observaven; les veus coneixien la terra i els arbres i la ciutat que hi havia vies enllà, a la vora del riu.

Les veus parlaven de tot, no hi havia res de què no poguessin parlar, ho va saber per la cadència i el moviment i el continu agitament de curiositat i de meravella que tenien.

I llavors un dels homes aixecà els ulls i va veure’l, per primera o potser per setena vegada, i una veu el cridà:

—Va bé, ja pots sortir!

Ell va fer unes passes enrere, ombra endins.

—No passa res —digué la veu—. Aquí ets benvingut.

Caminà lentament cap al foc i cap a aquells cinc homes, ja grans, asseguts allà i vestits amb pantalons i camises de cotó blau fosc i abrics blau fosc. No sabia què dir-los.

—Seu —digué el que semblava el cap d’aquella colla—. Vols una mica de cafè?

Montag va mirar-se el líquid fumejant mentre queia dins una tassa plegable d’alumini que li va ser oferta tot seguit. En xarrupà el contingut, cautelosament, i va adonar-se que tots se’l miraven, encuriosits. S’escaldà els llavis, però era bo. Les cares que l’envoltaven eren barbudes, però les barbes eren netes, polides, i les mans també ho eren. S’havien posat drets, com si haguessin de rebre un convidat, i ara van tornar a seure. Ell xarrupà.

—Gràcies —va dir—. Moltes gràcies.

—Sigues benvingut, Montag. Em dic Granger —va treure una ampolleta amb un líquid incolor—. Beu això, també. Canviarà el codi químic de la teva transpiració. D’aquí a mitja hora faràs la mateixa olor que dues altres persones. Amb el Llebrer encalçant-te, el millor és que no en deixis ni una gota.

Va beure’s el líquid amarg.

—Pudiràs com una guilla, però no passa res —va dir Granger.

—Sap el meu nom —va dir ell.

Granger assenyalà amb el cap un televisor portàtil que hi havia a la vora del foc.

—Hem vist la cacera. I hem suposat que fugiries cap al sud, pel riu. Quan t’hem sentit dins el bosc, endinsant-hi com un ant borratxo, no ens hem amagat com solem fer. Suposàvem que devies ser dins el riu, quan les càmeres dels helicòpters han girat cua cap a la ciutat. S’ho estan passant bé, allà. La cacera continua. Però cap a una altra banda.

—Cap a una altra banda?

—Fem-hi un cop d’ull.

Granger engegà el televisor portàtil. La imatge, al bosc, era com un malson: densa, movent-se de banda a banda, tota ella color i moviment fent soroll. Una veu cridà:

—La persecució continua pel nord de la ciutat! Els helicòpters de la policia convergeixen sobre l’Avinguda 87 amb Elm Grove Park!

Granger mogué el cap.

—S’ho inventen. Te n’has desfet al riu. No poden admetre-ho. Saben que només poden retenir l’atenció de l’auditori un temps determinat. L’espectacle haurà de tenir un final inesperat, i ràpid! Si comencessin a buscar per tot el maleït riu podrien passar-s’hi la nit. Per tant, estan mirant d’ensumar un cap de turc per poder acabar com cal. Mira. Atraparan Montag durant els cinc pròxims minuts!

—Però, com…?

—Mira.

La cambra, suspesa de la panxa d’un helicòpter, començà a moure’s cap a un carrer buit.

—Veus allò? —mormolà Granger—. Seràs tu; just al final d’aquest carrer hi ha la nostra víctima. No veus com s’hi acosta, la càmera? Està construint l’escena. Suspens. Un pla llarg. Ara mateix, un pobre desgraciat ha sortit a passejar. Una raresa. Una persona estranya. No et pensis que la policia no coneix els hàbits dels tipus sospitosos com aquest, gent que surt a caminar de matinada pel plaer de caminar, o perquè pateixen d’insomni. Sigui com sigui, la policia l’ha tingut fitxat durant mesos, durant anys. Mai no se sap quan pots necessitar tenir-la a mà, una informació d’aquesta mena. I avui la treuen i els serà molt útil. Salvarà les aparences. Déu meu, mira allà!

Els homes al voltant del foc s’inclinaren endavant.

A la pantalla, un home girava una cantonada. Sobtadament, el Llebrer aparegué en el visor. Els llums de l’helicòpter llançaren dotze columnes brillants que van formar una gàbia al voltant de l’home.

Una veu cridà:

—Heus ací Montag! S’ha acabat la recerca!

L’home innocent va quedar-se desconcertat, amb una cigarreta a la mà. Es mirava el Llebrer sense saber què era allò. Segurament mai no ho va saber. Aixecà els ulls cap al cel i les sirenes gemegadores. Les càmeres s’hi precipitaren. El Llebrer saltà enlaire amb un ritme i una capacitat de càlcul del temps increïblement bells. Aparegué l’agulla. La bèstia va estar-se un moment suspesa en l’esguard de tothom, com per donar-los temps per apreciar-ho tot, la crua mirada de la cara de la víctima, el carrer buit, l’animal d’acer, com una bala ensumant el seu blanc.

—No et moguis, Montag! —va dir una veu, des del cel.

La càmera caigué sobre la víctima talment com va fer-ho el Llebrer; tots dos l’abastaren simultàniament. El Llebrer i la càmera agafaren la víctima en una estreta forta, com d’aranya. Xisclà. Xisclà. Xisclà!

Tot fosc.

Silenci.

Obscuritat.

Enmig del silenci, Montag va fer un crit i es tombà.

Silenci.

Aleshores, després d’una estona amb els homes asseguts al voltant del foc, els rostres inexpressius, un locutor va dir des de la fosca pantalla:

—La cacera s’ha acabat, Montag és mort; ha estat venjat un crim contra la societat.

Obscuritat.

—I ara us portem a l’Habitació del Cel de l’Hotel Lux per veure mitja hora de Just abans de l’alba, un programa que…

Granger desconnectà l’aparell.

—No han enfocat la cara de l’home, te n’has adonat? Ni els teus millors amics no podrien dir si eres tu. Han mogut prou la càmera per deixar que la imaginació ho completi. Redimonis —murmurà—. Redimonis.

Montag no va dir res, mirà enrere, s’assegué amb els ulls fixos a la pantalla buida, tremolant.

Granger li tocà un braç.

—Benvingut d’entre els morts. —Ell va fer que sí amb el cap. L’altre continuà—: Potser que ens presentem, ara. Aquest és Fred Clement, antic ocupant de la càtedra sobre Thomas Hardy de la Universitat de Cambridge, abans que fos convertida en una Escola d’Enginyeria Atòmica. Aquest altre és el doctor Simmons, d’UCLA, un especialista en Ortega y Gasset. El professor West, aquest d’aquí, va fer molt per l’ètica, una antiga disciplina, a la Universitat de Columbia, ara fa força anys. El pastor Padover donà unes quantes conferències, fa trenta anys, i va perdre el seu ramat d’un diumenge per l’altre a causa dels seus punts de vista. Ja fa força temps que vagabundeja amb nosaltres. I jo mateix: vaig escriure un llibre que es titulava Els dits i el guant: la correcta relació entre individu i societat, i ara sóc aquí! Benvingut, Montag!

—Jo no sóc dels vostres —digué, finalment, a poc a poc, Montag—. Jo he estat un imbècil tota la meva vida.

—Hi estem acostumats. Tots vam cometre els errors necessaris; si no, no seríem aquí. Quan érem individus aïllats, tot el que teníem era la ràbia. Jo vaig pegar un cop a un bomber quan va venir a cremar la meva biblioteca, ja fa anys. Des de llavors que fujo. Vols unir-te a nosaltres, Montag?

—Sí.

—Què tens per oferir?

—No res. Em pensava que tenia part del Llibre de l’Eclesiastès i una mica de l’Apocalipsi, però ara ja no tinc ni això.

—El Llibre de l’Eclesiastès estaria molt bé. On el tenies?

—Aquí —Montag es tocà el cap.

—Ah! —Granger va somriure i mogué el cap.

—Què passa? Que no va bé? —digué Montag.

—Millor que bé, perfecte! —Granger es girà cap al pastor—. Tenim algun Llibre de l’Eclesiastès?

—Un. Un home que es diu Harris, de Youngstown.

—Montag —Granger l’agafà fort per l’espatlla—, vés amb compte. Vigila la teva salut. Si li passés res a en Harris, tu ets el Llibre de l’Eclesiastès. Mira si t’has tornat important, en aquest últim minut!

—Però si l’he oblidat!

—No, res no es perd definitivament. Tenim sistemes per fer-ho recordar.

—Però jo he mirat de recordar-me’n!

—No ho intentis. Sortirà quan ho necessitem. Tots tenim memòria fotogràfica, però ens passem la vida aprenent com fer-nos-ho per bloquejar allò que de veritat hi ha dins nostre. En Simmons hi ha treballat durant vint anys i ara tenim un mètode gràcies al qual podem fer recordar qualsevol cosa que hagi estat llegida. T’agradaria, algun dia, llegir La República de Plató?

—És clar que sí!

—Jo sóc La República de Plató. T’agradaria llegir Marc Aureli? Simmons és Marc Aureli.

—Encantat de conèixer-te —digué Simmons.

—Hola —va fer ell.

—Vull que coneguis Jonathan Swift, l’autor d’aquell malèvol llibre polític, Els viatges de Gulliver. I aquest altre personatge és Charles Darwin, aquest Schopenhauer, aquest Einstein i aquest que tinc darrere el colze és Albert Schwitzer, un filòsof molt afable. Aquí ens tens, Montag. Aristòfanes i Mahatma Gandhi i Gautama Buda i Confuci i Thomas Love Peacock i Thomas Jefferson i el senyor Lincoln si et ve de gust. També som Mateu, Marc, Lluc i Joan.

Tots van riure calladament.

—No pot ser —va dir Montag.

—És —li respongué Granger, somrient—. També som incendiaris de llibres, nosaltres. Vam llegir-los i els vam cremar, per por que no els trobessin. Microfilmar-los no resultava; sempre estem viatjant, no volíem haver d’enterrar la pel·lícula i haver de tornar després a buscar-la. I sempre hi havia el risc que ens descobrissin. Era millor conservar-ho en els nostres vells caps, on ningú no pot veure-ho o sospitar que hi és. Tots som trossets d’història i literatura i dret internacional, Byron, Tom Paine, Maquiavel o Jesucrist, tot és aquí. I és tard. I la guerra ha començat. I som aquí a fora, i la ciutat és allà, embolicada en el seu abric de mil colors. En què estàs pensant, Montag?

—Penso que estava cec, volent fer les coses a la meva manera, deixant llibres a les cases dels bombers i enviant denúncies.

—Has fet el que havies de fer. Dut a terme a escala nacional, hauria pogut funcionar meravellosament. Però el nostre sistema és més senzill i, creiem, millor. Tot el que volem fer és conservar intacte i segur el saber que creiem que necessitarem. Encara no sortim a incitar o destorbar ningú. Perquè si som destruïts el saber morirà, potser definitivament. Som ciutadans modèlics, a la nostra manera: caminem al llarg de les antigues vies, de nit dormim als turons i la gent de la ciutat ens deixa viure. De tant en tant ens aturen i ens escorcollen, però no duem res a sobre que pugui inculpar-nos. L’organització és flexible, molt lliure, i fragmentària. Alguns dels nostres han estat operats amb cirurgia plàstica a la cara i al palpís dels dits. Ara per ara, tenim una tasca horrible: estem esperant que comenci la guerra i que, igual de ràpid, s’acabi. No és gens agradable, però ningú no ens controla, som l’estranya minoria que crida pels boscos. Quan la guerra haurà acabat, potser podrem ser útils al món.

—De veritat penseu que llavors us escoltaran?

—Si no, només haurem de continuar esperant. Passarem els llibres, oralment, als nostres fills i deixarem que ells esperin, com nosaltres, l’altra gent. D’aquesta manera, és evident, hi haurà molta cosa que es perdrà. Però no pots obligar la gent a escoltar-te. Han de ser ells que, quan sigui l’hora, ens vinguin a buscar i es preguntin què ha passat i per què el món els ha explotat sota els peus. Això no pot durar.

—Quanta gent sou?

—Milers per les carreteres, per les vies abandonades, aquesta nit mateix, vagabunds per fora, biblioteques per dins. Al principi no hi havia cap pla. Cadascú tenia un llibre que volia recordar, i va fer-ho. Llavors, durant uns vint anys, ens vam anar trobant, viatjant, vam organitzar la nostra poc rígida xarxa i vam esbossar un pla. L’única cosa i la més important que havíem de repetir-nos una vegada i una altra és que no som gent important, que no hem de ser pedants; no hem de sentir-nos superiors a ningú altre al món. No som sinó sobrecobertes per a llibres, sense cap significació. Alguns dels nostres viuen en poblets petits: el primer capítol del Walden de Thoreau a Green River, el segon capítol a Willow Farm, Maine. I és que si hi ha un petit poblet de Maryland on només viuen vint-i-set persones, allà, mai no hi caurà cap bomba; i aquest poblet són els assaigs complets d’un home que es diu Bertrand Russell. Gairebé pots prendre el poble i anar passant les pàgines, tantes per persona. I algun dia, o algun any, quan la guerra s’acabi, els llibres podran ser escrits una altra vegada, la gent serà cridada, d’un en un, per recitar el que sap i ho tornarem a imprimir fins que no arribi una altra edat obscura i potser haguem de repetir tot aquest maleït procés. Però això és el que l’home té de meravellós: mai no es descoratja o s’enutja prou per no tornar a fer el que està fent, perquè sap molt bé que allò que fa és important i s’ho val.

—I aquesta nit què farem? —preguntà en Montag.

—Esperar —digué Granger—. I moure’ns un xic més riu avall, només per si de cas.

Començà a llançar terra i deixalles al foc.

Els altres l’ajudaren i Montag l’ajudà i allà, al mig del bosc, tots plegats van moure les mans, apagant el foc alhora.

S’aturaren vora el riu, sota la llum dels estels.

Montag mirà l’esfera del seu submergible. Les cinc. Les cinc en punt de la matinada. Un altre any escolat només en una hora, i l’alba esperant-se rere el marge llunyà del riu.

—Com és que confieu en mi? —digué Montag.

Un home va moure’s en la fosca.

—El teu aspecte és suficient. Deu fer estona que no et veus en un mirall. A més a més, la ciutat mai no s’ha preocupat tant per nosaltres fins al punt de molestar-se a organitzar una operació tan complicada per enganxar-nos. Uns quants tocats de l’ala amb el cap ple de versos no els poden fer res, ells ho saben i nosaltres ho sabem; tothom ho sap. Mentre la majoria de la població no es dediqui a recitar la Carta Magna o la Constitució, no hi ha problema. I els bombers han estat suficients per impedir això, actuant de tant en tant. No, les ciutats no es prenen aquestes molèsties per nosaltres. I, a més, tens un aspecte horrorós.

Van moure’s pel marge del riu, cap al sud. Montag intentava veure les cares dels altres, aquelles cares velles que recordava a la llum de la foguera, arrugades i cansades. Buscava una vivacitat, una resolució, un triomf sobre el demà que no semblava que hi fos gaire, allà.

Potser havia esperat que tinguessin les cares il·luminades i brillants pel saber que contenien, que fulguressin com fulguren els fanals, amb la llum que hi ha en ells. Però tota la llum havia vingut del foc de camp, i aquells homes no li havien semblat diferents de qualssevol altres que haguessin corregut una llarga cursa, buscat durant una llarga recerca, vist les coses bones destruïdes i que ara, molt tard, s’apleguessin per esperar el final de la festa i l’apagada dels llums.

No tenien cap certesa que allò que duien dins els caps hagués de fer que cada futura aurora brillés amb una llum més pura, no estaven segurs de res, tret del fet que els llibres eren ordenats rere els seus ulls tranquils, que els llibres esperaven, amb els fulls encara per tallar, els clients que potser d’aquí a uns anys arribarien, alguns amb els dits nets, altres amb els dits bruts.

A mesura que anaven caminant, Montag mirava de reüll una cara i una altra.

—Mai no jutgis un llibre per la portada —va dir algú.

I tots van riure calladament, mentre es movien corrent avall.





Va sentir-se un esgarip i, molt abans que els homes miressin enlaire, els reactors que venien de la ciutat van haver passat sobre els seus caps. Montag va quedar-se contemplant la ciutat, lluny riu enllà, ja només una brillantor pàl·lida.

—La meva dona és allà.

—Em sap greu saber-ho. No ho passaran gaire bé, a les ciutats, els pròxims dies —digué Granger.

—Que estrany, que no la trobi a faltar; és estrany que no senti gaire res —digué Montag—. Fins i tot si mor, me n’he adonat fa un moment, no crec que estigués trist. No està bé, això. Alguna cosa no funciona, dins meu.

—Escolta —va dir-li Granger, agafant-lo pel braç i posant-se a caminar al seu costat, apartant els arbusts perquè pogués passar—, quan jo era un nen se’m va morir l’avi, era escultor. I era una persona molt amable que tenia molt per donar al món, ajudà els barris més pobres de la ciutat, construïa joguines per a nosaltres i, al llarg de la seva vida, va fer un milió de coses, sempre tenia les mans ocupades. Quan es va morir, de cop em vaig adonar que no plorava per ell, sinó per les coses que havia fet. Plorava perquè ja no les faria mai més, perquè ja no esculpiria un altre tros de fusta ni ens tornaria a ajudar a criar colomins o coloms roquers al pati del darrere de casa, perquè ja no tocaria més el violí com ell ho feia ni ens explicaria acudits d’aquella manera. Ell era part de nosaltres, i quan va morir, totes aquestes coses s’acabaren en sec i no hi havia ningú que les fes com ell les feia. Era únic. Era un home de categoria. Mai no m’he refet de la seva mort. Sovint penso en les magnífiques escultures que no han arribat a néixer perquè ell va morir; en quants acudits falten, al món, i quants coloms no han estat tocats per les seves mans. Ell donà forma al món. Va fer-li coses, al món. La nit que morí, el món va tenir una fallida de deu milions de bones accions.

Montag caminava en silenci.

—Millie, Millie —xiuxiuejà—. Millie.

—Què dius?

—La meva dona, la meva dona. Pobra Millie, pobra Millie. No puc recordar-ne res. Penso en les seves mans, però no les veig fer res. Tot just pengen als costats o reposen a la falda o sostenen una cigarreta, però això és tot.

Montag es tombà i mirà enrere.

—Què has donat a la ciutat, Montag?

—Cendra.

—I què s’han donat els altres entre ells?

—No res.

Granger s’estigué allà amb Montag, mirant enrere.

—El meu avi deia que tothom ha de deixar alguna cosa al seu darrere, en morir. Un fill o un llibre o una pintura o una casa o una paret construïda o un parell de sabates que ha fet. O un jardí plantat. Alguna cosa que la teva mà hagi tocat d’una manera que, en morir tu, la teva ànima tingui un lloc on anar i que quan la gent miri aquell arbre o aquella flor que vas plantar, tu hi siguis. Tant és el que facis, deia, mentre transformis alguna cosa de com era abans que la toquessis en una altra cosa que, després que n’enretiris les mans, sigui com tu. I deia: «la diferència entre l’home que simplement talla herba i el jardiner és en el tacte». El tallador d’herba podria no haver estat allà i no passaria res. El jardiner serà allà per sempre —va moure la mà.

»Una vegada, ara deu fer uns cinquanta anys, el meu avi em va ensenyar unes pel·lícules de coets V2. Has vist mai el bolet d’una bomba atòmica des de tres-cents quilòmetres d’altitud? És una punxada d’agulla, no res. Amb la solitud tot al voltant.

»El meu avi passà la filmació del V2 una dotzena de vegades i aleshores va dir que esperava que, algun dia, les nostres ciutats s’obririen i deixarien que hi penetressin el verd i la terra i el salvatge per recordar a la gent que ens hem assignat un trosset de la terra i que sobrevivim en una natura que pot endur-se’n el que ens ha donat amb tanta facilitat com pot fer bufar el vent damunt nostre o enviar-nos el mar perquè ens digui que no som pas tan grans. Quan oblidem com és de pròxima, a la nit, la solitud, deia el meu avi, algun dia vindrà i se’ns endurà, perquè haurem oblidat fins a quin punt pot arribar a ser terrible i real. Ho veus? —es tombà cap a Montag—. L’avi fa molts anys que va morir, però si m’obries el crani, per Déu que em trobaries les línies de l’empremta del seu dit a les circumvolucions del cervell. Va tocar-me. Com et deia abans, era escultor. “Odio un romà que es diu Statu Quo”, em deia. “Omple’t els ulls de meravella”, deia, “viu com si haguessis de caure mort d’aquí a deu segons. Veu el món. És més fantàstic que qualsevol somni que es pugui fabricar o pagar. No demanis garanties, no demanis seguretat, aquest animal mai no ha existit. I si existís, seria família del gran peresós que es passa el dia, cada dia, penjat d’un arbre cap per avall, sempre dormint. Engega’l”, deia, “sacseja l’arbre i fes caure el peresós de cul”.

—Mireu! —cridà Montag.

I la guerra va començar i va acabar en aquell moment.

Després, els homes al voltant de Montag no podien dir si veritablement havien vist alguna cosa. Potser només un moment de llum i agitació en el cel. Potser sí que hi havia hagut les bombes i els reactors quinze quilòmetres, vuit quilòmetres, dos quilòmetres per sobre la ciutat, només un instant, com gra llançat al cel per la gran mà d’un sembrador, i les bombes caient a una velocitat terrible, després, de sobte, molt lentament, avall sobre el matí d’aquella ciutat que ja havien deixat enrere. Una vegada que els reactors van veure el blanc i van avisar els bombarders, a vuit mil quilòmetres per hora, el bombardeig ja s’havia pràcticament acabat. La guerra va acabar tan de pressa com la remor d’una dalla. Així que hom va prémer el disparador de les bombes, tot s’acabà. Aleshores, tres segons sencers, tot el temps de la història, abans que esclatessin les bombes, les naus enemigues ja havien recorregut la meitat del món visible, com bales en què un illenc salvatge potser no hauria cregut, perquè eren invisibles; però llavors, de sobte, el cor és esmicolat, el cos cau a trossos i la sang se sorprèn que l’alliberin en l’aire; el cervell malbarata els seus records escassos, preciosos i, confós, mor.

No ho podien creure. Havia estat només un gest. Montag va veure el papalloneig d’un gran puny de metall sobre la ciutat llunyana i endevinà que l’esgarip dels reactors que hi va haver tot seguit diria, després de la gesta: «desintegra, no deixis pedra sobre pedra, fes malbé. Mor».

Va retenir les bombes dalt del cel un moment allargant-hi, impotents, el pensament i les mans. «Corri!», cridà a Faber. A la Clarisse, «Corre!». A la Mildred, «Fuig, fuig d’aquí!». Però la Clarisse, ho recordà, era morta. I Faber era fora; en algun lloc, per les valls profundes del país, l’autobús de les cinc del matí viatjava d’una desolació cap a una altra desolació. Tot i que la desolació encara no hagués arribat, que fos a l’aire, era segura com ho era que l’home podia provocar-la. Abans que l’autobús hagués recorregut cent metres més per l’autopista, la seva destinació hauria deixat de tenir sentit i el punt de partença hauria passat de metròpoli a solar de ferralla.

I la Mildred…

«Marxa, fuig».

Va veure-la a l’habitació de l’hotel, quan tot just quedava mig segon, amb les bombes a un metre, a un pam, a un centímetre de l’edifici. Va veure-la inclinada cap a les grans parets lluents de color i moviment on la família parlava i parlava i parlava amb ella, on la família la feia petar i xerrava i deien el nom d’ella i li somreien i no deien res de la bomba que era a un centímetre, ara ja a mig centímetre, ara a un quart de centímetre del cim de l’hotel. Inclinada cap a la paret, com si amb aquella fam de mirar hagués de trobar allà el secret del seu agitat insomni. La Mildred, inclinada ansiosament, nerviosament, com si anés a capbussar-se, a llançar-se, a caure en aquella immensitat de color formiguejant per ofegar-se en la seva brillant alegria.

Va esclatar la primera bomba.

—Mildred!

Potser, qui ho sabria mai?, potser les grans estacions emissores, amb els seus raigs de color i llum i paraules i xerrada, van ser el primer a desaparèixer.

Mentre queia pla, mentre s’enfonsava, va veure o va sentir, o va imaginar-se que veia o sentia que les parets s’enfosquien a la cara de la Millie, que la sentia cridar, perquè en la milionèsima part de temps que quedava s’havia vist el rostre reflectit allà, en un mirall en comptes d’una bola de cristall, i era un rostre salvatgement buit, tot sol a l’habitació, sense tocar res, mort de gana i menjant-se ell mateix, que finalment va reconèixer com a seu i que mirà de seguida amunt, cap al sostre, just quan aquest i tota l’estructura de l’hotel li queien al damunt, enduent-se-la, juntament amb un milió de quilos de maons, metall, morter i fusta, a trobar altra gent als ruscs inferiors, tots viatjant ràpidament cap al celler, on l’explosió es desempallegaria d’ells a la seva manera irracional.

«Me’n recordo», Montag s’agafà a terra. «Me’n recordo. Chicago. Chicago, fa molt de temps. La Millie i jo. Allà és on ens vam conèixer! Ara ho recordo. Chicago. Fa molt de temps».

La commoció colpejà l’aire cap a l’altra banda del riu i avall, va fer caure els homes com fitxes de dòmino posades en filera, aixecà ruixats d’aigua, aixecà tot de pols i va fer que els arbres sobre els seus caps es queixessin amb una ventada que passà cap al sud. Montag s’esclafà contra terra, es féu petit, els ulls tancats del tot. Parpellejà una vegada. I en aquell moment va veure la ciutat, en comptes de les bombes, en l’aire. S’havien desplaçat mútuament.

Durant un altre instant impossible la ciutat aparegué, reconstruïda i desconeguda, més alta que mai no hauria volgut o intentat ser, més alta que no l’havia feta l’home, erigida finalment sobre un vessament de formigó fet miques i llambreig d’esquinçat metall, mural penjat, com una allau capgirada, un milió de colors, un milió de coses estranyes, una porta on hi havia d’haver una finestra, un sostre en comptes d’un terra, un davant en comptes d’un darrere, i la ciutat es tombà i caigué a terra morta.

La fressa de la seva mort arribà més tard.





Allà estirat, amb els ulls tancats per tanta pols, amb una capa fina i humida de pols de ciment a la boca ara tancada, panteixant i plorant, Montag tornà a pensar: «Recordo, recordo, recordo alguna altra cosa. Què és? Sí, sí, part de l’Eclesiastès i de l’Apocalipsi. Part del llibre, una part, va, de pressa, de pressa, abans que marxi, abans que em passi el sobresalt, abans que s’aturi el vent. El Llibre de l’Eclesiastès. Ara». Va recitar-se’l en silenci, ajagut pla sobre la terra tremolosa, va dir-ne les paraules moltes vegades i sortien perfectes sense esforçar-s’hi i no hi havia Dentifrici Denham, hi havia només el Predicador tot sol, dret dins la seva ment, mirant-se’l…

—Allà —va dir una veu.

Els homes eren abatuts a terra, panteixant com peixos damunt l’herba. S’agafaven a la terra com els nens s’agafen a les coses que els són familiars, tant fa que siguin fredes o mortes, tant fa el que hagi passat o el que hagi de passar, els dits clavats a la pols, i tots cridaven per intentar que no els explotessin els timpans, per no perdre el seny a causa de l’explosió, les boques obertes, Montag cridant amb ells, una protesta contra el vent que els arrugava les cares i els partia els llavis, que els feia sagnar pel nas.

Montag observà com s’assentava la gran polseguera i com queia sobre el món el gran silenci. I, allà ajagut, va tenir la sensació que veia cada gra de pols i cada bri d’herba, i que sentia cada plor, crit i murmuri que s’alçava al món. El silenci caigué sobre el polsim i sobre tot el temps que necessitarien per mirar al voltant, per arreplegar amb els sentits la realitat d’aquell dia.

Montag mirà cap al riu. «Anirem pel riu». Mirà cap a les velles vies del tren. «O bé anirem per aquí. O caminarem per les autopistes, i tindrem temps per posar les coses dins nostre. I un dia, després que hauran estat dins nostre molt de temps, ens sortiran per les mans i les boques. I molt del que sortirà serà equivocat, però n’hi haurà prou de correcte. Avui començarem a caminar i veurem el món i com camina i parla, com és de veritat. Ara vull veure-ho tot. I així com, en entrar dins meu, res no serà jo, després d’un temps les coses s’ajuntaran, a dins, i seran jo. Mira el món de fora, Déu meu, Déu meu, mira-te’l aquí a fora, fora de mi, més enllà de la meva cara, i l’única manera de tocar-lo de veritat és posant-lo on finalment sigui jo, on sigui dins la sang, on surti bombejat mil cops deu mil cada dia. Fer-lo meu perquè mai no s’escapi. Algun dia m’agafaré ben agafat al món. Ara hi tinc un dit al damunt, ja és un començament».

El vent s’aturà.

Els altres encara van estar-se una estona estesos, en l’alba del final del son, no preparats encara per aixecar-se i començar les obligacions del dia, les fogueres i el menjar, els mil detalls de posar un peu després de l’altre i una mà després de l’altra. Eren a terra començant a obrir les parpelles polsegoses. Se’ls podia sentir respirant de pressa, a poc a poc, de pressa.

Montag va seure.

Ja no es va moure més, però. Els altres van fer el mateix que ell.

El sol tocava ara l’horitzó negre amb una lleu punta vermella. L’aire era fresc i feia olor de pluja pròxima.

Silenciosament, Granger va aixecar-se, es palpà els braços, les cames, renegant, renegant per sota la respiració sense parar, mentre li degotaven llàgrimes de la cara. Arrossegà els peus fins al riu, per mirar corrent amunt.

—És tot ben aplanat —va dir, després de molta estona—. La ciutat sembla un munt de llevat en pols. Ha desaparegut —i, molta estona després d’això—: Em pregunto quanta gent sabia que s’acostava. Em pregunto a quants deu haver sorprès.

«I arreu del món», pensà Montag, «quantes ciutats mortes més? I aquí al nostre país, quantes? Un centenar? Un miler?».

Algú va fregar un llumí, l’acostà a un tros de paper sec que s’havia tret de la butxaca, va empènyer-ho sota una mica d’herba i fulles i després d’un moment hi afegí uns tronquets que eren humits i van espetarregar però finalment s’encengueren, i el foc va créixer en aquella primera hora del matí, mentre el sol sortia i els homes, lentament, deixaven de mirar riu amunt, es tombaven i eren atrets pel foc, maldestres, sense res a dir, i el sol, quan s’inclinaven, els acoloria el coll per darrere.

Granger desplegà un hule on hi havia una mica de cansalada.

—Farem un mos. Després canviarem la direcció i caminarem riu amunt. Allà dalt deuen necessitar-nos.

Algú va treure una paella petita, la cansalada hi va anar a parar i tot plegat va ser posat sobre el foc.

Un moment més tard la cansalada va començar a bellugarse i a ballar per la paella i el seu espetarrec i la seva aroma van omplir l’aire del matí. Els homes observaven aquest ritual en silenci.

Granger mirà el foc.

—Fènix.

—Què?

—Molt abans de Crist, va haver-hi un ocellot maleït anomenat Fènix. De tant en tant, després d’alguns centenars d’anys, construïa una pira i s’hi cremava. Devia ser el primer parent de l’home. Però cada vegada que es cremava sortia de les cendres, tornava a néixer. I sembla que nosaltres estiguem fent el mateix, una vegada i una altra, però tenim una podrida cosa que el Fènix mai no va tenir. Nosaltres sabem l’estupidesa que acabem de cometre. Coneixem totes les maleïdes estupideses que hem fet durant mil anys, i mentre ho sapiguem i ho tinguem sempre ben a la vista hi ha la possibilitat que un dia deixem de construir les pires maleïdes i de saltar-hi al mig. A cada generació guanyem unes quantes persones més que se’n recorden.

Va enretirar la paella del foc, deixà que la cansalada es refredés i llavors van menjar-se-la, a poc a poc, pensarosos.

—I, ara, som-hi, corrent amunt —va dir Granger—. I recordeu una cosa: no sou importants. No sou res. Potser algun dia la càrrega que cadascú duu ajudarà algú altre. Però fins i tot quan teníem els llibres a mà, fa molt de temps, no fèiem servir el que en trèiem. Vam continuar igual, insultant els morts. Vam continuar igual, escopint sobre les tombes de tots els pobres que havien mort abans que nosaltres. Trobarem molta gent sola, durant aquesta setmana i aquest mes i aquest any. I quan ens preguntin què estem fent, podeu respondre’ls: «Estem recordant». És per això que, a la llarga, vencerem.

»I algun dia recordarem tant que construirem la més gran pala mecànica de tota la punyetera història i cavarem la tomba més gran de tots els temps i hi empenyerem la guerra i la cobrirem de terra. Som-hi, ara. Primer de tot hem de construir una fàbrica de miralls i, durant el pròxim any, no fer córrer altra cosa que miralls i mirar-nos-hi llargament.

Van acabar de menjar i apagaren el foc. Al seu voltant, el dia s’aclaria, com si hom hagués donat més ble a un llum rosa. Els ocells que havien fugit ara tornaven als arbres i s’hi instal·laven.

Montag començà a caminar i poc després s’adonà que els altres s’havien alineat al seu darrere, cap al nord. Se’n sorprengué i va enretirar-se per deixar passar Granger; aquest, però, se’l mirà i amb el cap va dir-li que tirés endavant. Montag continuà el primer. Mirà el riu i el cel i les vies rovellades que anaven cap allà on hi havia les granges, on els graners eren plens de fenc, cap a on molta gent havia fugit, caminant durant tota la nit, des de la ciutat. Més tard, d’aquí a un mes o sis mesos, segur que abans d’un any, tornaria a caminar cap allà, tot sol, i res no l’aturaria fins que trobés la gent.

Ara, però, tenien per davant una llarga caminada, fins al migdia, i si no deien res era perquè havien de pensar-ho tot i recordar tantes coses. Potser més endavant al matí, quan el sol fos alt i els hagués escalfat, començarien a parlar, o bé a dir només les coses que recordaven, per estar segurs que eren allà, per tenir la certesa absoluta que les coses eren fora de perill, dins ells. Va sentir l’agitació lenta, la lenta ebullició de les paraules. Quan li arribés el torn, què podia dir?, què podia oferir, un dia com aquell, per fer el viatge una mica més senzill? Cada cosa té el seu moment. Sí. Hi ha un temps per enderrocar i un temps per construir. Sí. Un temps per guardar silenci i un temps per parlar.[5] Sí, tot això. Però, què més? Alguna cosa, alguna cosa…

A banda i banda del riu, creix l’arbre de la vida, que fa fruit dotze vegades, és a dir, cada mes dóna el seu fruit, i les fulles de l’arbre són d’ús medicinal per a les nacions.[6]

«Sí», pensà, «això és el que guardaré per al migdia. Per al migdia… Quan arribem a la ciutat».





EPÍLEG





No ho sabia, però estava escrivint literalment una novel·la de quatre quartos. A la primavera del 1950, em va costar nou dòlars vuitanta en monedes de deu centaus escriure i acabar el primer esborrany d’El bomber, que més tard va convertir-se en Fahrenheit 451.

En tot el temps des del 1941 fins aleshores, jo havia fet la major part de la meva feina de mecanoscrit als garatges familiars; bé a Venice, Califòrnia (on vivíem perquè érem pobres, no perquè fos el lloc in per viure), o darrere de la caseta on la meva dona Marguerite i jo fèiem créixer la nostra família. Les meves estimades filles, que insistien a venir a la finestra del darrere i cantar i picar als vidres, em van obligar a deixar el garatge. El pare havia de triar entre acabar una història o jugar amb les nenes. Jo triava jugar, és clar, la qual cosa va posar en perill els ingressos familiars. Havia de trobar un despatx. No ens ho podíem permetre.

Al final, vaig trobar el lloc idoni: la sala de mecanografia al subsòl de la biblioteca de la Universitat de Califòrnia a Los Angeles. Allà, en endreçades files, hi havia una vintena de velles màquines d’escriure Remington i Underwood que hom llogava a deu centaus la mitja hora. Empenyies la moneda a dins, el rellotge es posava a funcionar com un boig i tu picaves a màquina salvatgement, per acabar abans que la mitja hora s’hagués escolat. Així, vaig ser doblement obligat: per les criatures a deixar casa meva i per un minuter en una màquina d’escriure a ser un maníac amb les tecles. El temps era, de fet, diner. Vaig acabar el primer esborrany en poc més de nou dies. Amb vint-i-cinc mil paraules, ja era la meitat de la novel·la en què acabaria convertint-se.

Entre anar-me gastant les meves monedes de deu centaus, tornar-me boig quan la màquina s’encallava (perquè amb ella perdia el meu temps preciós!) i posar i treure els papers de l’aparell, jo vagava escales amunt. Allà passejava, com enamorat, pels passadissos, per entre les prestatgeries, tocant els llibres, agafant volums, passant les pàgines, tornant-los a lloc, enfonsant-me en totes les troballes que són l’essència de les biblioteques. Quin lloc, oi?, per escriure una novel·la sobre la crema de llibres en el Futur!

Però ja n’hi ha prou, de passat. I què, sobre Fahrenheit 451 ara i aquí? Ha canviat gaire el meu punt de vista sobre allò que em deia, que jo era un escriptor més jove? Només si per canvi entenem si el meu amor per les biblioteques s’ha fet més gran i més profund, pregunta a la qual la resposta és un sí que rebota a les prestatgeries i que treu la pols de la galta de la bibliotecària. Des que vaig escriure aquest llibre, he enfilat més contes, novel·les, assaigs i poemes sobre escriptors que cap altre escriptor de la història que se’m pugui acudir. He escrit poemes sobre Melville, Melville i Emily Dickinson, Emily Dickinson i Charles Dickens, Hawthorne, Poe, Edgar Rice Burroughs, i pel camí vaig comparar Jules Verne i el seu Capità Boig amb Melville i el seu igualment obsessionat mariner. He gargotejat poemes sobre bibliotecàries, he agafat trens nocturns amb els meus autors favorits a través de la solitud del continent, m’he quedat despert tota la nit fent-la petar i bevent, bevent i xerrant. Vaig avisar Melville que s’allunyés de terra ferma (mai no va ser el seu fort) i vaig convertir Bernard Shaw en un robot, per tal d’estibar-lo convenientment a bord d’un coet i despertar-lo en el llarg viatge a Alfa Centaure per escoltar els seus Prefacis de la seva pròpia boca a la meva encantada orella. He escrit un conte de la Màquina del Temps en què torno enrere per seure als llits de mort de Wilde, Melville i Poe per parlar-los del meu amor i escalfar els seus ossos en les darreres hores… Prou d’aquest color. Com podeu veure, sóc la bogeria embogida, quan es tracta de llibres, escriptors i les grans sitges de gra on guarden l’enginy.

Fa poc, amb l’Studio Theatre Playhouse de Los Angeles a mà, vaig convocar tots els meus personatges de F. 451 perquè sortissin de les ombres. «Què hi ha?», vaig fer a Montag, Clarisse, Faber, Beatty, «què hi ha de nou des de l’última vegada que ens vam veure, el 1953?».

Jo vaig preguntar. Ells van respondre.

Van escriure noves escenes, van revelar parts obscures de les seves ànimes encara desconegudes, dels seus somnis. El resultat va ser una obra en dos actes posada en escena amb bons resultats i, a grans trets, bones crítiques.

Beatty va sortir d’entre bastidors per respondre la meva pregunta: Com va començar tot? Per què va prendre la decisió de convertir-se en Cap de Bombers, en un cremador de llibres? La sorprenent resposta de Beatty arriba en una escena en què s’endú Montag al seu apartament. En entrar, Montag se sorprèn de veure els milers i milers de llibres que revesteixen les parets de la biblioteca secreta del Cap de Bombers. Montag es gira i escridassa el seu superior:

—Però si vostè és el Cremador en Cap! D’acord amb les seves regles, no pot tenir llibres!

A la qual cosa el Cap, amb un somriure lleu i eixut, respon:

—No és tenir llibres, el que és un crim, Montag, és llegir-los! Sí, tens raó, tinc llibres, però no els llegeixo!

Montag, astorat, espera l’explicació de Beatty:

—No hi veus la bellesa, Montag? No els llegeixo mai. Ni un sol llibre, ni un sol capítol, ni una sola pàgina, ni un sol paràgraf. Jugo amb les ironies, oi que sí? Tenir milers de llibres i mai obrir-ne ni un, girar l’esquena a tota aquesta pila i dir «No». És com tenir la casa plena de dones bellíssimes i, somrient, no tocar-les… Per tant, ja ho veus: no sóc cap criminal. Si mai em trobes llegint-ne un, llavors sí, engarjola’m. Però aquest lloc és tan pur com el dormitori d’estiu color blanc crema d’una verge de dotze anys. Aquests llibres es moren als prestatges. Per què? Perquè jo ho dic. No els dono de què viure, cap mena d’esperança amb mà, ull o llengua. No són millors que la pols.

Montag protesta:

—No entenc com no el…

—Tempten? —crida el Cap de Bombers—. Oh, això va ser fa molt temps. Me l’he empassada i l’he digerida, la poma. La serp ha tornat al seu arbre. El jardí és ple de males herbes i rovell.

—Alguna vegada… —Montag dubta, i continua—. Alguna vegada deu haver estimat molt els llibres.

—Touché! —respon el Cap de Bombers—. Cop baix. Directe a la barbeta. Travessant-me el cor. Esqueixant-me les entranyes. Oh, mira’m, Montag. L’home que estimava els llibres; no, el noi que se n’havia enamorat, que s’havia tornat boig per ells i que grimpava pels prestatges com un mico embogit pels llibres.

»Me’ls menjava com si fossin amanida, els llibres eren l’entrepà del meu dinar, el meu berenar i el sopar i el ressopó a mitjanit. N’estripava les pàgines, me les menjava amb sal, les sucava en salsa, n’escurava les cobertes, girava els capítols amb la llengua! Llibres a dotzenes, per punts, a milions. N’arrossegava tants fins a casa que durant anys vaig fer gepa. Filosofia, història de l’art, política, ciències socials, el poema, l’assaig, el gran drama; tu en parles, jo me’ls empassava. I llavors…, i llavors… —la veu del Cap de Bombers s’apaga.

Montag l’apressa:

—I llavors?

—I llavors em va anar passant el que passa —el Cap de Bombers tanca els ulls per recordar—. La vida. Allò de sempre. El mateix. L’amor que no acabava d’anar bé, el somni que es va tornar amarg, el sexe que dequeia, la mort que arribava ràpida a amics que no la mereixen, l’assassinat d’un o altre, la bogeria d’algú proper, la mort lenta d’una mare, el suïcidi abrupte d’un pare… Una estampida d’elefants, una envestida de malura. I, enlloc, el llibre just per al moment just d’encastar-lo al mur trontolladís de la presa esquerdada per mirar de contenir la inundació, per donar o prendre una metàfora, per perdre o guanyar un símil. I pels confins dels trenta, a punt d’arribar als trenta-un, em vaig recollir a mi mateix amb tots els ossos trencats, amb cada centímetre de pell encetat, masegat o senyalat. Vaig mirar-me al mirall i vaig veure un home vell perdut rere la cara espantada d’un home jove.

Montag aventura:

—Les pàgines estaven buides?

—Diana. En blanc! Oh, sí, les paraules hi eren, és clar, però s’escapaven sota els meus ulls com oli calent, sense significar res. No m’oferien cap ajuda, cap consol, cap pau, cap recer, cap amor veritable, cap llit, cap llum.

Montag recorda:

—Trenta anys enrere… Els últims incendis de biblioteques…

—Diana, una altra vegada —Beatty assenteix amb el cap—. I sense feina, i essent un romàntic fracassat, o no sé què coi era, em vaig presentar per a Bomber de Primera. El primer a les escales, el primer dins de la biblioteca, el primer al cor incendiat del forn dels seus compatriotes en flames, «ruixa’m de querosè, passa’m la torxa!».

»S’ha acabat la conferència. Ara vés, Montag. Surt al carrer!

Montag se’n va, més encuriosit que mai sobre els llibres, pel camí de convertir-se en un proscrit, a punt de ser perseguit i gairebé destruït pel Llebrer Mecànic, el meu robot clon de la gran bèstia d’A. Conan Doyle.

A la meva obra de teatre, el vell Faber, el professor-fora-de-lloc que parla amb Montag travessant la llarga nit (per mitjà de l’auricular en forma de petxina que aquest duu a l’orella) cau víctima del Cap de Bombers. Com? Beatty sospita que Montag rep instruccions d’algú per aquesta via, li extreu l’auricular de l’orella i crida al professor remot: «Ara venim a buscar-te! Som a la porta de casa teva! Ja pugem per les escales! Ja et tenim!». I Faber s’espanta tant que el seu cor acaba amb ell.

Tot plegat, bon material. Temptador, a aquestes altures. He hagut de fer un esforç per no entaforar-ho en aquesta reedició de la novel·la.

Finalment, molts lectors m’han escrit protestant per la desaparició de Clarisse, demanant-se què li havia passat. François Truffaut sentia la mateixa curiositat, i a la seva versió fílmica de la novel·la rescatava Clarisse de l’oblit i la situava entre la Gent dels Llibres que vaguen pel bosc, recitant-se la seva lletania de llibres. Jo sentia la mateixa necessitat de salvar-la perquè, al capdavall, ella, amb la seva xerrameca sempre a un pas de la pluja d’estrelles, era en bona part responsable del fet que Montag s’hagués començat a preguntar sobre els llibres i el que contenien. A la meva peça teatral, doncs, Clarisse apareix per donar la benvinguda a Montag, i per donar un final una mica més feliç al que era, fet i fet, un moment més aviat sever.

La novel·la resta, de tota manera, fidel al seu ésser original. No crec en el grapeig del material de cap escriptor jove, sobretot quan aquest escriptor jove va ser una vegada un mateix. Montag, Beatty, Mildred, Faber, Clarisse, tots resten, es mouen, entren i surten com ho feien trenta-dos anys enrere quan els vaig escriure per primera vegada, a deu centaus la mitja hora, al subsòl de la biblioteca de l’UCLA. No he canviat un sol pensament ni una paraula.

Un darrer descobriment. Com heu vist, he escrit totes les meves novel·les i els meus contes en una gran onada d’apassionament meravellós… Només recentment, fent un cop d’ull a la novel·la, m’he adonat que el nom de Montag ve d’una empresa productora de paper. I Faber, és clar, és un fabricant de llapis! Déu n’hi do, la subtilesa del meu subconscient, per posar-los aquests noms.

I no dir-m’ho a mi!





CODA





Ara fa un parell d’anys, em va arribar una carta d’una solemne dama de Vassar[7] que m’explicava com li havia agradat el meu experiment de mitologia espacial, Les cròniques marcianes.

Però, afegia, no seria una bona idea, passats els anys, reescriure el llibre inserint-hi més personatges i papers femenins?

Uns quants anys abans d’això havia rebut també força correu sobre aquest llibre marcià queixant-se que els negres que hi apareixien eren Oncles Tom i demanant per què no els «reescrivia».

Per la mateixa època va arribar-me una nota d’un blanc del Sud suggerint que jo tenia prejudicis a favor dels negres i que tota la història havia de ser deixada de banda.

Dues setmanes enrere, de la meva muntanya de correu se’n va escolar una carteta de no res d’un conegut editor que volia reeditar el meu conte «The Fog Horn» en una edició per a instituts.

Al meu conte, jo havia descrit un far dient que, en l’alta nit, produïa una il·luminació que era com «llum de Déu». Mirant amunt cap al far des del punt de vista de qualsevol criatura marina, un hauria tingut la sensació que era «la Presència».

Els editors havien ratllat «llum de Déu» i «la Presència».

Deu fer uns cinc anys, els editors d’encara una altra antologia per a lectors escolars van recopilar un volum amb uns quatre-cents (els vaig comptar) contes breus. Com entatxones quatre-cents contes breus de Twain, Irving, Poe, Maupassant i Bierce dins d’un llibre?

Més fàcil, impossible. Peles, desosses, treus el moll de l’os, ratlles, barreges, fons i t’ho carregues. Cada adjectiu que valia la pena, cada verb que emocionava, cada metàfora que pesés més que un mosquit: fora! Cada símil que hagués pogut fer contraure la boca d’un més que imbècil: eliminat! Qualsevol excurs que expliqués la gens interessant filosofia d’un escriptor de primera: desaparegut!

Cada conte, aprimat, matat de gana, ratllat amb blau, dessagnat i despullat, s’assemblava a tots els altres. Twain sonava com Poe que sonava —al final— com Edgar Guest. Cada paraula de més de tres síl·labes havia estat afaitada. Cada imatge que demanés tant com un instant d’atenció, tirotejada a mort.

Comenceu a fer-vos una idea del maleït i increïble panorama?

Com vaig reaccionar a tot això que he descrit fins ara?

Calant foc a tot plegat.

Enviant notes de rebuig a tots i cadascun.

Engegant aquella colla d’idiotes a l’altra punta de l’infern.

L’assumpte és prou clar. Hi ha més d’una manera de cremar un llibre. I el món és ple de gent que corre amb els llumins encesos. Cada minoria (ja siguin baptistes-unitarians, irlandesos-italians-octogenaris-budistes zen, sionistes-adventistes del Setè Dia, feministes-republicanes, gais militants-evangelistes de l’Evangeli quadrangular) creu que té les ganes, el dret i l’obligació d’abocar el querosè, d’encendre la metxa. Cada editor curt de gambals que es veu a ell mateix com la font de tota la monòtona literatura de porridge remullat i sense substància neteja la seva guillotina i mira al voltant buscant el coll de qualsevol autor que gosi expressar-se una mica més fort que amb un murmuri o més enllà d’una rima de parvulari.

A la meva novel·la Fahrenheit 451, el capità de Bombers, Beatty, explicava com els llibres havien estat primer cremats per minories —cadascuna arrencant una pàgina o un paràgraf d’aquest llibre, després d’aquell altre—, fins que va arribar un dia que els llibres estaven buits i les ments tancades i les biblioteques clausurades per sempre.

Diu una vella cançó: «Tanca la porta, vénen per la finestra; tanca la finestra, vénen per la porta». Cada mes marquen la meva manera de viure amb nous carnissers-censors acabats d’arribar. Només fa sis setmanes, vaig descobrir que, al llarg dels anys, alguns editors pixatinters de Ballantine Books, temorosos de contaminar els joves, havien anat censurant setanta-cinc fragments diferents de la novel·la. Uns estudiants, lectors d’una novel·la que al cap i a la fi tracta de la censura i la crema de llibres, van escriure’m per fer-me veure aquesta deliciosa ironia. Judy-Lynn Del Rey, una de les noves editores de Ballantine, està fent repicar el llibre sencer i el reeditarà aquest estiu amb tots els mecagondéus altre cop al seu lloc.

I l’última prova per al vell Job II: ara fa un mes, vaig enviar una obra de teatre, Leviathan 99, a un grup de teatre universitari. La meva obra es basa en la mitologia de Moby Dick, està dedicada a Melville i tracta de la tripulació d’un coet i el seu capità cec que s’aventuren en l’espai a l’encontre d’un Gran Cometa Blanc per destruir el destructor. La peça serà estrenada com a òpera aquesta tardor a París. Però el cas és que m’han escrit de la universitat dient-me que no gosen representar la meva obra: no hi he posat cap dona! I les dames de l’ERA[8] del campus es presentarien amb bats de beisbol si la secció de teatre gosés intentar-ho…

Fent escarritxar els queixals fins a deixar-los plans, vaig suggerir-los que això volia dir, a partir d’avui, no tornar a muntar Boys in the Band (on no hi ha dones) o The Women (on no hi ha homes). O, posats a fer recompte de mascles i femelles, que una bona part de Shakespeare no tornaria mai més a ser vist, sobretot si ens dediquéssim a comptar línies i descobríssim que les millors intervencions són sempre dels homes!

Vaig respondre’ls que potser haurien de representar durant una setmana la meva obra, i la setmana següent The Women. Probablement es van pensar que feia broma, i no estic segur que no fos així.

Perquè aquest és un món embogit, i es tornarà encara més boig si permetem a les minories —siguin nans o gegants, orangutans o dofins, pronuclears o conservacionistes de l’aigua, procomputadores o neoludites, beneits o savis— que interfereixen en l’estètica. El món real és el terreny de joc perquè cadascun d’aquests grups faci i desfaci lleis. Però la punta del nas de la meva novel·la, dels meus contes o dels meus poemes és exactament allà on s’acaben els seus drets i on comencen, s’imposen i governen els meus imperatius territorials. Si als mormons no els agraden les meves obres de teatre, que escriguin ells les seves. Si els irlandesos odien les meves històries de Dublin, que lloguin màquines d’escriure. Si els mestres i els editors de gramàtiques escolars troben que les meves frases de pedra dura els fan malbé les dents de llet, que prenguin pastissets rancis ofegats en te fluix de la seva pròpia producció. Si els intel·lectuals xicanos volen retallar el meu «Wonderful Ice Cream Suit» i fer-ne un «Zoot», que es descordin el cinturó i els pantalons caiguin a terra.

Perquè, diguem-ho clar: la digressió és l’ànima de l’agudesa. Traieu els excursos filosòfics del Dant, Milton o el fantasma del pare de Hamlet i el que queda són ossos secs. Laurence Sterne ho va dir una vegada: les digressions són, sens dubte, la llum del sol, la vida, l’ànima de la lectura! Traieu-les i un fred hivern etern regnarà a cada pàgina. Retorneu-les a l’escriptor: s’avança com un nuvi, els dóna la benvinguda, introdueix la varietat i evita que l’apetit decaigui.

En resum, no m’insulteu amb les decapitacions, les amputacions o els ofecs de pulmó que heu previst per a les meves obres. Em cal el cap per dir que no o que sí, em cal la mà per saludar o convertir-la en un puny, em calen els pulmons per poder cridar o xiular. No em deixaré posar educadament en un prestatge, esventrat, per convertir-me en un no-llibre.

Tots vosaltres, jutges, torneu als seients. Àrbitres, a la dutxa. És el meu partit. Jo llanço, jo bato, jo recullo. Jo corro les bases. A l’hora de la posta, jo he guanyat o he perdut. A l’alba, torno a ser-hi, per tornar a començar.

I ningú no em pot ajudar. Ni tan sols vosaltres.





RAY BRADBURY (Waukegan, Illinois, 22 d’agost de 1920 - Los Angeles, Califòrnia, 5 de juny de 2012) fou un novel·lista, contista, dramaturg, guionista i poeta estatunidenc.

Bradbury es graduà a la Universitat de Los Angeles el 1938. Tot i que la seva educació formal acabà aquí, es convertí en un «estudiant de la vida», venent diaris a les cantonades dels carrers de Los Angeles del 1938 al 1942, passant les nits a la biblioteca pública i els dies a la impremta. Es convertí en escriptor a temps complet el 1943, i contribuí en nombroses històries curtes per a diaris abans de fer-ne una col·lecció, «Dark Carnival», el 1947.

La seva reputació com a escriptor de coratge i visió s’establí amb la publicació del conjunt de relats Les cròniques marcianes el 1950, que descriu els primers intents de la Terra de conquerir i colonitzar Mart, i les conseqüències inesperades. L’any següent publicà el recull L’home il·lustrat, i el 1953, la novel·la Fahrenheit 451, la que molts consideren l’obra mestra de Bradbury, una mordaç acusació a la censura realitzada en un món futur en què la paraula escrita està prohibida.

En total, Bradbury va publicar més de trenta llibres, prop de sis-centes històries curtes i nombrosos poemes, assaigs, i peces de teatre. Les seves històries curtes van aparèixer en més de mil currículums d’antologies de «lectura recomanada» en escoles.





Notes


[1] Bradbury fa un joc de paraules: la inicial de l’autor cremat coincideix amb la del dia de la setmana en què se’l crema: Monday-Millay, Wednesday-Whitman, Friday-Faulkner. (N. del T.) [Torna]



[2] Mt. 6, 28-30. (N. del T.) [Torna]



[3] Estrofes finals del poema Dover Beach (1867), de Matthew Arnold (1822-1888). Traducció de Marià Manent. (N. del T.) [Torna]



[4] Brutus a Càssius, acte IV, escena 3 de Juli Cèsar. Versió de Salvador Oliva (Vicens Vives, Barcelona, 1984, p. 87). (N. del T.) [Torna]



[5] Paràfrasi parcial d’Eclesiastès 3: 1-11. (N. del T.) [Torna]



[6] Apocalipsi 22: 2. (N. del T.) [Torna]



[7] Prestigiós college de l’Estat de Nova York, fundat el 1861 i originalment només femení. (N. del T.) [Torna]



[8] Prestigiós college de l’Estat de Nova York, fundat el 1861 i originalment només femení. (N. del T.) [Torna]





