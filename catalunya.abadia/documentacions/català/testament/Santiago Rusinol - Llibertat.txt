Llibertat! parteix de la recreació i adaptació per a l’escena d’una narració de títol gairebé idèntic, «Llibertat», publicada a Fulls de la vida (1898). Comèdia i narració presenten, des d’una òptica irònica i sentimental alhora, la història d’un negrito trasplantat en algun poble de la costa catalana per un indiano enriquit, i recreen, a través del xoc de races i cultures, el desencaix inconciliable entre l’individu en estat pur, primitiu, i la societat materialista, ignorant i prosaica que l’acull en nom de la llibertat i dels drets humans, però que li nega qualsevol possibilitat d’integració i, emparant-se en aquestes mateixes idees, convenientment banalitzades, l’elimina.





Santiago Rusiñol





Llibertat


Biblioteca del Núvol - 05



ePUB v2.0

BreivaX 27.03.17





Títol original: Llibertat

Santiago Rusiñol, 1898

Edició digital: BreivaX (v1.0)

Segona edició: EpubCat (v2.0)

ePUBCat base r1.3





Aquesta edició de Llibertat parteix de la primera edició del volum de relats Fulls de la vida, publicat a L’Avenç l’any 1898 amb il·lustracions de Ramon Pichot. La transcripció ha anat a càrrec de Margarida Casacuberta.





L’esclavitud de tota mena de negres feia anys que estava abolida.

De des de la parella de color de banús, llustrosa i amoratada, fins al color trencat d’un moreno anat a menos, amb qualsevulga tinta que es dugués a la pell, l’home tenia dret a una llibertat omnímoda, a treballar com els altres, guanyant-se els aliments amb la suor de la negresa, a tenir un bé de Déu de negritos propis i personals i fills de pare i mare, i a disfrutar de totes les llibertats apuntades en els llibres que parlen d’aquestes coses.

A pesar d’aquestes gràcies, concedides per decret i rubricades a sobre de paper sellat del car, allí a l’Isla, ja sia per la costum, ja per dar-se llustre propi amb el llustre del negrito, ja perquè esquiven les mosques amb més garbo o perquè el color és més sofert, o perquè gasten més salut i fan poc gasto, el cas és que eren molts els americanos d’Europa que guardaven un negret de confiança i el feien créixer a prop seu amb tota la llibertat que manaven els decrets de que parlàvem.

Algun d’ells era tant el carinyo que els tenien, s’havien avesat tant a veure’s la negror a la vora, que quan venia el moment d’entregar la botiga al nebot, de des-canviar la plata, d’embalar els pesos dintre caixos de tabac, de menjar-se l’últim terrosset de coco i la darrera guaiaba, i d’abraçar el parentiu interí que deixaven a la platja, era tant, anàvem dient, el goig que el negrito els feia, que, amb el peu en l’estrep del navío, se deien a si mateixos: “Bé, què farem: i on queda aquesta criatura?” I se l’enduien a Espanya.

Als pobles de la costa n’arribaven a cada punt. No venia barco d’Amèrica que darrere d’algun Nabab d’importància no hi hagués el seu negre, arrupit com un aucell estranger, tremolós i fredolic, marejat del tràngol del barco, i obrint uns ulls com dos ous dusos bullits, ambdugues nines negres i enceses. El negret, durant uns quants dies, era admirat de tothom; era com unes vistes, uns caballitos amb música, una mona que parlava i coneixia la gent i no mossegava, una cosa curiosa, una imitació perfecta de criatura que les altres criatures inquietaven fins haver-s’hi acostumat, i un cop acostumades veien desaparèixer, sense donar-se’n compte.

En un d’aquests pobles no n’havien vist mai cap encara, quan un dia, amb l’elèctrica llestesa amb què corren les notícies en els pobles, van saber que don Juan arribava amb un negrito. Ah, fillets meus! Quina alarma! Quin trasbals de criatures i de grans, i quina diversió promesa!

Ni quan arribava el diputat, ni quan passava de llarg un ministre o un guerrero, traient el cap ensopit per darrere els vidres, anava tant bé de Déu a l’estació del poble com per a veure aquell negrito.

Va arribar el tren amb retràs, com sempre que s’està amb ànsia, i don Juan, veient aquella gentada i creient que era per ell, saludà en americano, amb rialla satisfeta; va baixar del seu vagó de segona, van treure fardos i capses, i d’entre un pilot de maletes va saltar el negrito, amb un brinco d’aucellet que fuig de la seva gàbia, amb un aire de merlot esfereït que baixa a la menjadora, de garsa novella sorpresa i voltada de caçadors que l’esperen per escapçar-li les ales.

Don Juan devia tenir cinquanta anys. No era d’aquells americanos que les febres, les picades de cucaranas i cucarachas, la calor, les fruites ensucrades i l’aire dels estanys, exhalant fermentacions de canyes de tota mena, fa tornar esgrogueïts, amb els ulls assecats a sota de les pestanyes. Don Juan conservava la vermellor d’un pagès anat a més; una vermellor morada escampada per la cara, quasi plena de patilles, i rebrotant en el nas, ample i estès per cada banda de galtes; els llavis tenien una rodera groguenca, obra d’anys de sostenir-hi el cigarro; el bigoti, blanc de les vores, era ros al pas de la fumarola; els ulls eren d’un blau brut, enèrgics i encenedissos; les orelles, encastades als cabells; i tot ell, forjat sense mitges línies, ample, cepat i vestit amb roba clara d’Amèrica, portant tan immensa leontina que estripava amb el seu pes el trau de la blanca armilla.

En quant al pobre negrito, si voleu el seu retrat, teniu d’anar al cementiri. Allí, en els rengles de nínxols, darrere d’aquells vidres entelats, veureu fotografies gastades: busqueu-ne una dels noiets de vuit anys, ridículs i tristos, amb pantalons de paper i gorretes impossibles; traieu aquells rissets rossos i aquelles cares de cera, i poseu-hi una cara negra. El trajo, de noi d’un hospici conreat pels missionistes; les botines, de fàbrica de presidi, amb puntetes de llautó; la gorra, una gorra amb visera de marfil de bèstia mansa, amb un voltejat de palla de bardissa americana, sostenint una borleta que semblava arrencada d’un silló; i, en conjunt, un endreçat de convent, de penyora d’una ermita, de roba feta per índio, d’on brillaven uns ulls immensos i vius, i unes blanquíssimes dents, destacant-se de la negror de la cara lluenta com hule, amb mates tornassolats. Els braços eren llarguíssims; el posat, de figura retratada per algun explorador, prop dels llacs de l’Àfrica misteriosa; els gestos de mona ben ensenyada; i era el riure un moviment de frontisses d’automàtica figura; però, amb tot, el temor que tenia al seu amo, i la bondat de cadell que duia escrita a la cara, guanyaven la simpatia i li daven l’hermosura del ridícul, la bellesa negativa que té el contrast de la bellesa perfecta.

Negre i amo, i maletes i baguls, van fer l’entrada en el poble, dirigint-se a casa d’uns parents de don Juan que, olorant la moneda que arribava, havia acudit a rebre-la amb la roba de les festes. Pels carrers, blancs com la ploma del cigne, la quitxalla seguia la comitiva. L’alcalde i el secretari ensenyaven les millores al ric americano; aquest buscava els amics, morts quasi tots o embarcats per a aquella Amèrica, les dones miraven darrere les gelosies. El ferrer deixava l’enclusa, el fuster el ribot, i el manobre la gaveta, per a veure aquell fill del poble que de tant en tant tirava un grapadet de moneda a la grava del camí; però sobretot aquell negre, el negrito que arribava, com una cosa d’Amèrica, una espècie de persona que no es veia més que en cromo, plena de plomes i d’anelles, un entremig de criatura i bestioleta amb molts dels coneixements, que portaven deslligada, i que reia i parlava, sense fer mal a ningú. Les velles pensaven que devia esser un heretget; les dones comparaven sa negresa amb la blancor de llurs fills, i es quedaven satisfetes; els xicots s’hi acostaven cautelosos, passaven les mans per les galtes del negret, i miraven si deixava; alguns li tiraven sorra; i ell, esverat i confós, agafat a les calces del seu amo, estirava i caminava tan de pressa com podia, per a arribar no sé on, per a fugir d’aquella ovació curiosa.

En sent a casa la parenta —Mi amo, yo volverme, yo miedo blanco, yo aquí morirme,— va dir, plorant a llàgrima estesa, caient-li llàgrimes negres i sospirant des del fondo del seu cor amb un singlot que enternia, i li va agafar un tremolor que li durà fins al vespre.

L’endemà van començar les visites. Amb l’excusa de saludar a don Juan anaven a veure el negrito, i la senyora Carmeta, viuda obligatòria i amiga de la conversa, tenia paraules per a tots i explicacions per a tothom.

—Escolti, don Juan —deia una veïna—; que fa molt que el té aquest negrito?

—Desde la edad de dos años. Lo compré en un lote, con su madre (ya muerta) y seis negros mas. Me costó doscientos pesos. Buen negro. Barato. Luego vino libertad y se perdió mucha plata, pero el niño a mi lado quedó libre y lo guardé.

—Ai, Senyor! —deia una altra—. Quines coses cria la terra!

—I escolti: ja li ensenyen la doctrina i els manaments, i a senyar-se?

—Hasta hoy no he tenido tiempo, pero ahora Carmeta se cuidara de instruirle.

—L’esclavitud —deia el mestre—, tan pròpia del feudalisme, ha caigut al caure les tiranies. El negre té els drets de l’home, segons els principis sagrats que ha proclamat el progrés amb ses glorioses conquistes.

—Veu, jo no em creia —deia una senyora grassa—, que n’hi haguessin, de negritos, fins que un dia en vaig veure un a la Rambla que el feien servir d’anunci.

—Di, nino, cómo te llamas?

—Me llamo Pancho.

—Ai, Déu meu! Tot ho diuen: ni el parlar els falta.

—I què li donen per menjar?

—Ai, filla, menja de tot, i té una gana que la voldríem per nosaltres! D’això de guaiaba, que el Juan ha portat d’Amèrica, se n’empassa unes tallades que a vostè li rependrien.

—Miri —responia el mestre—, se troba ben clar i especificat en la història natural, que alguns d’ells són antropòfags.

—Què vol dir?

—Que mengen persona crua?

—Ai, valga’m Nostre Senyor! —deia la senyora grassa—. Qui diria que amb aquesta cara innocent poguessin esser tan silvestres!

—Lo que és aquest, senyor mestre —reprengué donya Carmeta—, és incapaç de fer mal. No ha vist mai criatura més sentida. Tem al Juan com si li fos pare i mare, i veurien que si li dóna un revés tremola com una fulla.

—Que li pega?

—Diu que és costum de pegar-los i que així es crien més forts. Però, això sí, l’estima; el fa dormir als peus del seu llit, i demà comença els estudis, perquè vol que sàpiga d’escriure i de llegir i de lletra i les quatre regles.

L’endemà començà a anar a estudi, i aquell dia no va estudiar ningú. Al col·legi semblà que hi hagués entrat una rata, una sargantana, o el propi mal esperit. L’esvalot no tenia aturador: tothom de rodillas, tots amb els braços en creu, tots castigats a baqueta, però tots cridant a tall d’índios, tots inquietant el negre, tots tirant boles de pa a la pobra criatura, que, trista i acorralada com un pardalet novell, s’estava vora del mestre, que explicava inútilment la fraternitat de races, la igualtat dels homes i els drets i comportament que els uns deuen als altres. Se veu que les lleis dels llibres no havien penetrat prou en aquell racó d’estudi.

Al sortir-ne va continuar la gatzara; l’endemà n’hi hagué una miqueta menos; i al cap de vuit dies s’anaven acostumant a la negror del negrito, hi parlaven, hi jugaven i el deixaven formar en el rengle. Però sempre, per a ells, era i va esser una cosa curiosa: germà de la part de Déu, però germà de tan lluny, que es perdia de memòria; company d’alegria, però foraster de la terra; noi com ells i com ells enjogassat, però amb aquella glaça negra que el separava per sempre; vel prou clar per deixar passar entre malles un raget de simpatia, però prou espès per aturar l’amistat que neix amb arrels iguals entre les plantes germanes.

Tot sol se trobà, tot sol al mig d’aquell poble, i molt aviat comprengué que sol viuria per sempre. Si no acompanyava l’amo, se’l veia per les aceres caminant arraconat, com un cadell que té por d’una pedrada; els crits l’atordien, el garbuix el marejava, i els pobres li feien por; i sols aquella mar tan blava, estesa com una cortina al capdavall dels carrers, li inspirava alegria. Aquella mar l’havia vista pertot arreu: arribava banda a banda de la terra, arribava al seu poble, perdut no sabia on; era tan seva com dels altres; era una plana sense homes, ni gossos, ni criatures; una plana que estimava amb tot el seu cor de negre.

Molts cops, rebolcant-se amb alegria per la platja, arribava a casa seva ple de sorra, i rebia una pallissa d’aquelles acostumades; altres cops s’omplia bé les butxaques de petxines i a casa les hi llençaven; a voltes jugava amb l’escuma, que corria a aconseguir-lo; i, enamorat d’aquella mar, que era son únic company, anava creixent a sa vora, donant-li els moments que tenia i rebent les carícies de ses ones i el llenguatge de l’oreig, que ell entenia al seu modo.

Un dia, a l’arribar a casa seva, hi trobà un trasbals terrible: a don Juan li havia agafat un atac de feridura i el tenien estirat sobre el llit, sense veure-hi, sense parla i amb la boca entrebadada i anguniosament torçada. Tothom feinejava i es movia. Dones, veïnes, parents que arribaven, corrien de l’alcoba al menjador, esverant-se, topant els uns amb els altres, consultant receptes i barrejant medecines. Entrava el metge darrere la senyadora, el vicari enraonava amb el metge, tothom manava el silenci, en tant que el negret, fent nosa pertot arreu, arrupit i quiet, se va amagar en un racó, no gosant piular, per por d’un regany o d’un tanto, i allí va passar dos dies.

Als dos dies, don Juan havia finat, i aquell moviment d’abans, aquell tràngol, aquell esparverament de dones movent-se com esquirols, aquell jugar de receptes i aquell fregadís de xicres, s’havien tornat una calma esglaiadora. Un xiu-xiu, un pas de catifa, una mitja fosquetat invadia aquella casa, i amb l’esverament de l’acte ningú es cuida-va del negre. L’infeliç, tremolós, esporuguit, tingué gana; se n’anà a la cuina, prengué lo que trobà i se n’entornà a menjar-s’ho en un racó de la casa.

Amb tantes tribulacions, tampoc se van recordar de fer-li roba de dol, i amb americana blanca, pantalons ratllats i curts, botes rosses i gorreta de capritxo, va anar el negrito a l’enterro.

Aquest fou cosa lluïda, com pocs se n’havien vist al poble; al davant, el difunt, que duien quatre homes a pes de braços; els capellans, cantant a tot gasto, amb les millors capes negres; dos rengles d’atxes que portaven gent pagada; i la música tocant el entierro de las víctimas, la marxa més trista que havien pogut apendre. Seguia la comitiva, formada del bo i millor i presidida per l’esplet de parentiu que l’oloreta dels pesos havia fet rebrotar. Davant, el mestre, l’apotecari, les juntes dels comitès, els presidents dels centros recreativos, l’ajuntament amb les minories, el jovent i els americanos; després, els coros de caramelles, El Pensil, Los amigos de la Costa; el metge, l’encarregat dels consums, els serenos, la pareja, el cabo de mar, el carter i el senyoriu; tots marxant seriosos, tots formant grupos a rengles, tots amb posats de tristesa i tots endolats de la roba, menys el pobre negrito, que, endolat des de naixença i portant la tristor a sobre, destacant-se dessota del blanc confós, caminava separat en un costat de camí i seguia solitari darrere de l’acompanyament, com un gosset que no té amo, com una mona perduda, disfressada i atordida, que, arrossegant la cadena, segueix la gentada per fugir de l’abandono.

Un cop van esser al cementiri van fer rotllo, el vicari va resar una avemaria, alguns varen despedir-se estrenyent la mà d’aquell rengle de parents afilerats a la porta per ordre de disgust i d’herència, i els que es quedaren vegeren obrir la llosa d’un panteó pompeià (estil àlbum) i tancar-hi el mort a dintre.

Allavors, i fins allavors, el negre no es donà compte de lo que estava passant. Al veure tancar la pedra comprengué que es despedia de l’únic ser que estimava, comprengué la soletat, pressentí el buit que venia, se sentí nàufrag en terra, i plorant i agafant-se a l’anella: “Mi amo —cridava desesperat—, yo no moverme, yo quedarme con mi amo, yo quererle.” I el van tenir d’arrencar, com qui arrenca les arrels d’un xiprer vell que s’ha arrapat a la terra.

—Els negres són molt fidels —digué el mestre—. En els Viajes al Àfrica o La vuelta al mundo n’he llegit casos estranys i curiosíssims —reprengué, mentre tothom desfilava, admirats de lo que en deien fidelitat dels negritos.

El “mi amo”, o es distragué de testar, o al fer el testament se distragué del negrito. El cas és que heredava només que la llibertat i aquell vestit d’indiana que portava en el enterro. Per als parents, les finques, els papers de renda, les vinyes i les masies, i per al negre els terrenos a l’Habana, és dir, el dret de misèria o la mort, si la mort més s’estimava.

La senyora Carmeta, a qui en la distribució havien tocat un feixet d’obligacions de carrils, cregué no tenir-ne d’altres, i va resoldre anar-se’n a Barcelona a finar, quan vingués l’hora que tenia senyalada; però abans volgué treure’s un escrúpol que feia temps que tenia. Sabia que el negre, per mandra d’en Juan, al cel sia, no era batejat. Li ho havia dit ell mateix. Li deien Panxo, com li haurien pogut dir Santiago o Domingo, o un altre nom de negrito, però no havia anat a les piles, i ella no volia deixar la pobra criatura sense resoldre l’assumpto.

Al saber-ho el senyor rector, tingué una gran alegria, i tots en participaren. Les senyores de totes les conferències van acordar regalar un vestit de panyo negre; l’Obra decidí arreglar l’altar major i pagar un predicador de lo millor que hi hagués; les hijas farien flors de paper; va resoldre’s que fos el padrí don Jaime, un bon senyor que com tenia una encomienda molt bona, acceptava aquesta classe de càrrecs per a posar-se les insígnies; i fins l’orgue tocaria la música més pastoril que hi hagués per donar alegria a l’acte.

Quan arribà, l’església era plena i mai el negre s’havia vist més cuidat, més mimat i amanyagat per les dones. Van posar-li el vestit negre, les botes negres, corbata negra, tot negre, i no van rissar-lo perquè prou rissat que era. Prop de la pila, el padrí li posà Jaime, el mestre, Agustín, i el rector, Buenaventura; i al tirar-li l’aigua al cap, a sobre d’aquella espessor, com clin que surt d’un coixí de tartana vella, i al veure el negre inclinat, ploraven moltes senyores.

El sermó que va empendre el missionista recordava la dona que ha de comprar una corona del caixó de los queridos esposos. El sermó semblava tret del Perfecto mi-sionista, caixó de les conversiones. Parlà dels deserts de l’Àfrica, de les missions de la Xina, de Vasco de Gama, d’Hernan Cortés i de Colon; parlà de l’esclavitud, dels apòstols, dels heretges convertits; féu moltes cites llatines, i amb gran to declamatori deia més del que volia, perquè la paraula li arribava molt més abans que la idea i tenia de treure-se-la de la boca amb períodes d’una amplitud sobirana. Ningú va entendre lo que deia, ni el mestre, que era libre pensador, que havia llegit Demòstenes i els clàssics d’anomenada; però van enternir-se les dones, i alguns homes van declarar que tenia facilitat de paraula i coneixements molt fondos.

En quant al negrito, vagament se dava compte de que allò anava per ell. Sentia que altra vegada era la cosa curiosa, sabia que portava un altre nom dintre seu; i com que s’havia llevat a les cinc del matí, li agafà una son dolcíssima i es quedà adormit al bo de la cerimònia.

Un cop batejat, ningú es recordà més d’ell. Era lliure, podia fer el que volgués, sabia de lletra, tenia prop de tretze anys, i es deia Jaime. Amb això donya Carmeta se n’anà molt descansada i tranquil·la de consciència, deixant el negre a les seves.

Lo primer que va fer el públic amb ell va esser canviar-li el nom. Semblava que cap nom li escaigués i els hi anessin canviant com qui canvia de roba. El Pancho d’abans i el Jaime de no fa gaire es va tornar en Jaumet Negre, i aquesta vegada semblava que anava l’última.

Pobre d’ell! Posar-li Misèries li hauria escaigut molt més que Jaume o Jaumet o Pancho, perquè aviat la negror de la pobresa devia ennegrir la seva vida.

Mentres fou negrito, mentres fou com un ninero, com una joguina mansa que n’estalviava d’altres als fills dels americanos, un divertiment barato, que movia els ulls i feia anar les cames i no s’espantava mai, encara el prenien a les cases de senyors; però el dia que fou negre a seques, que espantà les criatures, que se li engruixia la veu i es féu home, ningú el va voler a la vora.

Tot lo més li feien portar recados, li feien ballar la dansa d’un país que en deien la seva terra, li feien tocar una marxa amb un petament de dents, i en canvi li daven menjar sobrer i roba passada de moda. Un dia se’l veia amb jaqué, armilla blanca i barretina morada; un altre, amb levita llarga i espardenyes; després, amb pantalon blau i mànegues de camisa; i a les festes amb el vestit del bateig, que, curt de pertot arreu, havia perdut el llustre i es pelava a poc a poc com una bestiola arnada.

Pertot arreu trobava les portes de l’esperança tancades de bat a bat. Era jove, i l’hermosa i florida primavera de l’amor se despertava en son ànima; però cap noia volia un negre que a més de negre era pobre; cercava el consol de l’amistat, però pertot arreu trobava aquella barrera de raça, aquella glassa de dol que havia sentit a estudi, i que s’anava espessint a mida que es feia home: ni amics, ni amors, ni tracte amb el pròxim, ni tan sols amo. Fins un dia el tragueren del sarau dient que era el costum d’Amèrica.

Pobra llibertat! Que buida devia sonar a l’orella del negre aquesta santa paraula! Abandonat de tothom, presoner al carrer, com aquell poeta que no podia entrar a cap casa; taca de tinta en aquella capsa blanca, cercà altre cop en el mar el refugi de la terra, i es féu pescador.

Bé va fer, perquè els pocs moments feliços que pogué gaudir en sa vida, els hi va donar aquella mar, aquella hermosa cortina sempre igual i sempre canviada, obra mestra de somniosa monotonia en ses transformacions eternes. Fou la barca el primer bressol que el gronxava; foren les remors de l’aigua les cançons primeres que l’adormien bressant-lo; l’escuma besant la platja, els únics petons que sentia; el mantell d’estrelles, el primer abric d’ignorada poesia; i entre aquella immensitat son cor s’eixamplava, vivia la vida de l’aire lliure i es veia home com els altres. La vela inflada i estesa li semblava ses pròpies ales portant-lo a terres desconegudes; el pont de la barca, un palau que caminava sense arrels en aquella terra ingrata; i quan es treia la roba i nu com Apol·lo es capbussava dins de l’aigua i nedava i sortia a les crestes de les ones, ja no era el negre d’abans, disfressat, pobre i ridícul: era una estàtua de bronze hermosament modelada, era l’home primitiu, enèrgic i musculat, o un déu de Grècia sortint de les mans de Fídies.

Però, ai!, que en el mar no era tot mar. També a la barca hi havia homes i homes blancs, i aquell vel de sempre, aquella barrera de raça, va baixar com un núvol de tempesta i va esclafar el més dèbil. Els patrons el llogaven solament quan faltaven braços, i com de braços en sobraven, quasi mai tenia res que fer.

Allavores, no podent pescar amb els altres, pescà sol, per a no abandonar el seu mar. Pescà vora de les roques; pescà musclos, petxines blanques, joguines de l’aigua, més fetes per hermosejar la platja que per a guanyar-s’hi la vida; i com no podia guanyar-se-la, com molts homes sense recursos, entregats a la desesperació, va començar a emborratxar-se.

Era l’últim full del llibre. Descalç, sense roba, brut d’abandono i de misèria, se’l veia entrar a les tavernes i sortir-ne tambalejant, com una nau que naufraga i que ja ha perdut el timó, els rems i les veles. Aquell negrito endreçat, rialler, vergonyós i trist, s’havia tornat una figura terrible: un ídol indi arrossegat pels fangals; un mascarón vernissat de vaixell pirata, suant quitrà i molsa; una fantasma endolada; tot menys la imatge d’un home. A voltes les criatures, tremoloses i atrevides, el seguien; a voltes, adormit al mig del sol, com si fos un pilot de raïm negre, s’hi aturaven les mosques; de vegades, corria desesperat i es tirava a l’aigua, i de vegades plorava.

Pobre Jaumet Negre! Passava ben bé l’últim full del llibre. L’últim full d’un llibre negre, amb les lletres esborrades.

Un dia de temporal el trobaren ofegat prop de les roques, i ben poc costà reconeixe’l, essent com era l’únic negre que hi havia en tot el poble.

Demostrà l’autòpsia que el negre havia begut; donya Carmeta, al saber-ho, va dir amb molt d’enteniment: “Ja el tenia per borratxo. El dia que morí en Juan (al cel sia) el vam trobar en el rebost. Fieu-vos de negre i tingueu massa bon cor. Déu meu, si no me’l trec de la vora!” El senyor de l’encomienda va dir que ell se’n rentava les mans; el mestre volgué treure el pla de les roques o sitio de la ocurrència; van anar molts curiosos a veure’l per a saber si havia quedat natural; però, això sí, és a dir, això no, ni una ànima va anar a l’enterro.

El van enterrar a bocins sota un pilotet de terra on no hi havia cap anella.

Si don Juan, que dormia allí a la vora, en el panteó pompeià (estil àlbum), li hagués dit: “Recorda’t de que ets lliure”, lo que és aquesta vegada hauria tingut raó.

A l’últim era ben lliure.





SANTIAGO RUSIÑOL i PRATS (Barcelona, 25 de febrer de 1861 - Aranjuez, 13 de juny de 1931) fou un pintor, escriptor, col·leccionista, periodista i dramaturg català. Fou un artista polifacètic i un dels líders del Modernisme a Catalunya. La seva producció pictòrica, amb un miler d’obres, i literària, amb un centenar de títols a més d’un extens nombre d’articles, el situen com a referent decisiu de l’art, la literatura i les idees estètiques del seu temps.

Va néixer a Barcelona en el si d’una família de l’alta burgesia catalana originària de Manlleu, dedicada a la manufactura tèxtil. Orfe de molt petit, rebé una fèrria formació al costat del seu avi, Jaume Rusiñol, que anava encaminada a la continuïtat del negoci familiar. Però Rusiñol ben aviat descobriria la vocació artística i assistiria a classes de pintura d’amagat del seu avi.

Amb disset anys ja tenia una tendència professional explícita: el 1878 exposà el primer quadre al Museu de Girona, dedicat «A mi querido abuelo», i l’any següent presentà la primera obra a la Sala Parés de Barcelona, que esdevindria amb el temps la principal plataforma de projecció de la seva obra pictòrica. Alhora, va iniciar una fructífera i duradora amistat amb Enric Clarasó i Ramon Casas. Amb Casas voltà Catalunya amb carro a la recerca de bells paratges, i arran del viatge va escriure els seus primers textos literaris. Amb Clarasó compartia taller, el «Cau Ferrat», on col·leccionava ferros artístics.

Decidit a trencar amb la imposició familiar, va marxar a París el 1888, i hi va residir llargues temporades per espai de set anys. El 1894, en una de les seves vingudes de París, traslladà el «Cau Ferrat» a Sitges, on celebraria, en anys posteriors, concerts, conferències i alguns dels actes de les Festes modernistes. El «Cau Ferrat», doncs, suposà un dels eixos del naixement i difusió d’un nou moviment, el Modernisme, que carregava contra el Romanticisme decadent i la rutina de la societat burgesa. Tot i això, l’obra de Rusiñol no va prendre gairebé mai un to social, de denúncia, sinó que va tendir a entendre l’art com a religió, l’art per l’art, l’adoració absoluta de la bellesa.

L’any 1896 publicà Anant pel món, i el 1897, Oracions, poemes en prosa en els quals no sols començà a arraconar el costumisme dels seus primers textos —del qual no arribà a desempallegar-se mai—, sinó que inicià l’acostament cap al simbolisme i el decadentisme a partir de la seva activitat com a pintor. De 1897 a 1903 promogué, amb altres artistes, la cerveseria i cabaret «Els Quatre Gats», que esdevindria un important punt de confluència de l’època.

Els primers textos teatrals de Rusiñol són tímids monòlegs publicats de 1890 a 1892 a L’Avenç, però aviat escrigué dues peces de gran qualitat que la crítica qualificà de manifestacions decadentistes: L’alegria que passa (1897) i El jardí abandonat (1900). La primera tingué un gran èxit de crítica i de públic, però l’altra no s’estrenà perquè suposava una proposta comercialment massa arriscada. En la mateixa línia seguí Cigales i formigues (1901), on les cigales són novament els artistes i les avorrides formigues la societat mancada d’ideals.

L’obra Llibertat!, també de 1901, suposà l’inici d’una nova etapa, perquè l’autor havia decidit escriure teatre per a professionals i destinat a un públic més ampli. Alhora, començà a obrir-se a les ressonàncies socials combinant el simbolisme anterior amb un realisme passat pel sedàs de la ironia. D’aquesta manera, la dramatúrgia de Rusiñol es convertí en un producte híbrid que encara avui permet un ampli ventall d’interpretacions, des del vessant humorístic fins a la lectura ideològica. Tot seguit, escrigué la peça Els Jocs Florals de Canprosa (1902), una paròdia entorn de la institució jocfloraclesca, per la qual sectors catalanistes conservadors es van sentir fortament insultats. A partir d’aquell moment, Rusiñol no pogué evitar de rebre constants crítiques negatives per motius extraliteraris.

Possiblement per allunyar-se del rebombori, Rusiñol se centrà en El poble gris (1902), trenta narracions que reberen el qualificatiu d’«aterradores» i que foren comparades amb Els sots feréstecs de Raimon Casellas. Alhora, suposaren un primer pas cap a la novel·la, tot i que Rusiñol seguí publicant i estrenant obres dramàtiques, repetint importants èxits: L’hèroe (1903), drama regeneracionista que criticava la política colonial espanyola i que hagué de ser retirat per por a represàlies; El pati blau, del mateix any, drama sentimentalista; o El místic (1904), sobre el calvari de Jacint Verdaguer. Paral·lelament, anà estrenant obres intranscendents, de «fer riure» com deia ell, que la crítica considerava concessions al gran públic. Una obra de més qualitat i to social com La lletja (1905) es va suspendre aviat pels aldarulls que provocava entre el públic: el primer acte ofenia els burgesos i el segon els obrers. Un cop més, Rusiñol era un autor que no afalagava ningú perquè sí i, en conseqüència, era blanc d’atacs polítics de tots els signes.

La crisi del teatre català també acabà arrossegant-lo, i amb La mare tingué un dels seus últims èxits, el 1907, el mateix any de la publicació de la seva novel·la més coneguda: L’auca del senyor Esteve. La batejà amb el nom del burgès barceloní per antonomàsia perquè, dins una Barcelona idealitzada, retratava la imatge de la burgesia catalana —a la qual ell pertanyia— amb tots els seus defectes però també amb alguna virtut. Hi projectava una mirada de tendresa, malgrat que la ironia hi era present amb tota la seva força.

Tot i aquests darrers èxits, Rusiñol, que no sols es vengué al gran públic sinó que cada cop era més escèptic de la capacitat de l’artista per transformar la societat, rebé fortes escomeses dels joves creadors que despuntaven, com Josep Carner o Eugeni d’Ors. L’acusaven agressivament de desfasat i allunyat de l’òrbita del nou moviment que havia de regenerar el país: el Noucentisme. Malgrat tot, el seu prestigi resistí l’ensorrada del Modernisme, però la seva figura anava quedant més i més aïllada, tant pel que fa als nous corrents pictòrics com els literaris. Feu una rèplica del Glossari de Xènius i l’escarní amb un altre Glossari que publicà des del 1907, amb el pseudònim de «Xarau», a L’Esquella de la Torratxa, on col·laborava com a dibuixant des del 1890, i hi assolí una gran difusió.

Rusiñol encara visqué un altre gran èxit teatral: el 1910 havia fet una versió dramàtica de L’auca del senyor Esteve, menys sarcàstica i més elaborada, però no s’estrenà fins al 1917 al Teatre Victòria del Paral·lel de Barcelona. Esdevingué un èxit aclaparador, tant de la crítica com d’un públic heterogeni que es reconeixia en els personatges o hi identificava els seus avantpassats immediats, alhora que gaudia d’una Barcelona mitificada que encara conservava a la memòria i que anava desapareixent. A partir d’aleshores, Rusiñol continuà estrenant obres considerades de poca volada literària —sainets i vodevils—, però la seva fama ja quedà establerta. Morí el 13 de juny de 1931 a Aranjuez, mentre pintava noves versions sobre el tema de jardins.





