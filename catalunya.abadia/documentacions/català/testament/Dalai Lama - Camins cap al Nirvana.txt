Tot interpretant l’antiga saviesa de Buda per a la generació actual, sa Santedat el Dalai Lama parla dels camins de l’autorealització i la necessitat de superar les emocions negatives per tal de desenvolupar la pròpia consciència. Savi, compassiu i sempre pragmàtic, ofereix consell en els diferents camps que confronten l’ésser humà: com alliberar-se de les afliccions emocionals i desitjós insignificants, com transformar l’ansietat i la depressió en felicitat i com iniciar-se i mantenir viu el diàleg de la fe en els temps abruptes en què vivim.





Dalai Lama





Camins cap al Nirvana


Recopilació i edició de Rennka Sigh



ePUB v2.0

BreivaX 21.01.16





Títol original: Many Ways to Nirvana

Dalai Lama, 2004

Traducció: Lluís Salas & Natàlia Barenys, 2008

Edició digital: BreivaX (v1.0)

Segona edició: EpubCat (v2.0)

ePUBCat base r1.3





A la memòria de l’últim Dalai Lama,

que ensenyava que la millor paciència és la il·luminació,

i que em va fer assaborir la felicitat última.





INTRODUCCIÓ


EL CENTRE DE MEDITACIÓ MAHAYANA TUSHITA va ser fundat per l’últim Lama Yeshe i el Venerable Lama Zopa Rimpoche, essent-ne aquest últim l’actual director espiritual. Després de la tragèdia que arrasà el Tibet el 1950, i de la fugida de molts tibetans cap a l’exili —a l’índia i altres llocs—, el nostre estimat mestre, Sa Santedat el Dalai Lama, ha estat una font d’inspiració per a totes les tradicions de budisme tibetà, que han procurat preservar la seva herència espiritual. La idea que hi ha darrere del Centre Tushita a Delhi, segons el Lama Yeshe, és la de correspondre a l’amabilitat dels indis, pel seu suport i generositat envers els tibetans, i també la de retre homenatge a l’Arya Bhumi (la terra de Buda i altres mestres espirituals).

Enguany és el vint-i-cinquè aniversari[1] de l’existència del Centre Tushita a Delhi. Cada any, Tushita organitza els cursos de la celebració del Dharma, en què Sa Santedat el Dalai Lama dóna conferències sobre budisme. Era el somni del darrer Lama Yeshe. Al llarg de vint-i-cinc anys hem realitzat fins a disset celebracions.

Aquest llibre és una continuació de la primera col·lecció d’ensenyances anuals de la celebració del Dharma, titulades La ment transformada. L’obra conté lliçons impartides des de 1999 fins avui, amb l’excepció de «Les quatre nobles veritats» que, molt probablement, fou pronunciada a principi dels anys vuitanta. «Els quatre segells del budisme», «La pràctica de les sis perfeccions», «Superar les emocions negatives» i «Cultivar l’equanimitat», constitueixen, alhora que ens hi instrueixen, els camins cap al nirvana.

En les seves conferències, Sa Santedat utilitza enfocaments moderns per tal de donar força i claredat a allò que Buda va ensenyar fa dos mil cinc-cents anys. Posa especial èmfasi en l’explicació i l’anàlisi, de manera que els estudiants puguin comprendre el budisme com una religió adaptada a l’època actual de la raó. Sa Santedat també intenta connectar la religió amb la guerra, la pau, la política, el desenvolupament, el sexe, els mitjans de comunicació i la vida familiar. Aquest llibre està pensat per a lectors més interessats en la ciència i la filosofia que no en rituals religiosos. Sa Santedat simplement ens explica el que Buda va dir, però amb un llenguatge d’avui, i ens recorda el significat del diàleg intereligiós. En aquests temps turbulents, l’home ha de trobar la motivació i el compromís amb si mateix, en lloc d’exhaurir la seva energia i el seu temps perseguint necessitats materials, i sucumbint a les seves passions i desigs insaciables.

Malgrat haver explorat les profunditats dels mars i dels cels i d’haver-nos aventurat més enllà del planeta Terra, la nostra ment —la perla de saviesa més propera— roman misteriosa i insondable. Tanmateix, fa dos mil cinc-cents anys el Buda Shakyamuni va experimentar l’essència de la ment, a través de la meditació. Ell ens fa sentir la urgència de comprendre la nostra naturalesa fonamental de lluminositat, fa que no siguem presa de la ignorància, i que desenvolupem la nostra compassió i saviesa universals.

A despit de les prediccions dels principals corrents de pensament social europeu del segle XIX, la religió encara es manté com una força a tenir en compte. Per bé que la modernitat hagi erosionat algunes creences religioses, això no ens ha conduït cap a un escepticisme global. Aquest recull de conferències aspira a difondre la comprensió del budisme entre lectors de tot el món, i superar així aquesta situació. A més a més, tal com N. P. Jacobson assenyala en la seva anàlisi sobre la contemporaneïtat del pensament de Buda:

Buda, com Hume, vol que l’home s’alliberi de l’intent irracional de construir-se una bastida metafísica, un mirador estratègic des d’on observar la naturalesa i el destí de les coses, sobre què sempre s’ha preguntat. Buda, com Nietzsche, s’adona de la trista situació en què es troba l’home la voluntat del qual està sotmesa al ressentiment, causat pel sentiment de culpa de les pròpies debilitats. Buda, com Marx i Engels, desitja alliberar l’home de les quimeres i mites, sota la mistificació dels quals s’ha quedat atrapat. Buda, com John Stuart Mill, s’adona que allò que més esclavitza l’home no són els tirans asseguts a la poltrona, sinó les seves pròpies conviccions, que el separen de la seva integritat i independència. Buda, com Freud, vol alliberar les forces creatives del fons de la personalitat humana, del control autoritari i compulsiu d’un jo o superjò, que desvia, suprimeix o nega qualsevol impuls de ser feliç. I com Wittgenstein, Buda ens alerta de la mistificació que el llenguatge fa de l’intel·lecte humà[2].

Els lligams i la ignorància de la nostra ment se suprimeixen amb un cor pur, net i lliure d’afliccions emocionals i d’ànsies fútils. L’estat de nirvana pot obtenir-se després d’una pràctica de meditació vigorosa. La meditació ens deslliura de tots els nostres condicionants socioculturals i desordres psicosomàtics. Després de guanyar les batalles internes per alliberar-nos de les emocions i els desigs, causants d’egoisme i aferrament, l’individu aconsegueix transformar els estats negatius d’ansietat, incapacitat i depressió, en pur goig i felicitat. I és que hi ha molts camins cap al nirvana, que són el passatge més enllà del sofriment.

Segons Jeffry Hopkins, el nirvana és la cessació de l’anàlisi, la qual apareix quan abandonem la darrera aflicció. No és l’acte d’extingir, ni superar el sofriment, sinó més aviat el fenomen que forma part del procés d’un iogui, que consisteix en la mera absència de les afliccions extingides[3]. Així doncs, el camí de les quatre nobles veritats és el que ens permet l’obtenció de l’autèntica cessació.

Com a conclusió, citaré el missatge del nostre director espiritual, el venerable Lama Zopa Rimpoche:

El propòsit de la vida no és només aconseguir la nostra felicitat i resoldre els nostres propis problemes. El principal objectiu de la vida és alliberar tots els éssers sensibles del sofriment i conduir-los cap a la felicitat, especialment la felicitat última de la plena il·luminació. I això no només és el propòsit de la nostra vida, sinó que és la nostra responsabilitat.

Davant d’aquesta responsabilitat, tenim la capacitat d’ajudar els altres a alliberar-se del sofriment i trobar la felicitat? Sí, la tenim. En primer lloc, la nostra ment té la naturalesa de Buda. En segon lloc, hem aconseguit un perfecte renaixement humà, aquest preciós cos humà, dotat de les vuit llibertats i les deu riqueses.

La natura de Buda és la capacitat de la ment per portar tota la felicitat, temporal o última, a tots els éssers sensibles, inclosos nosaltres mateixos. El nostre perfecte renaixement humà ens dóna totes les oportunitats per desenvolupar la nostra natura de Buda fins al seu potencial últim. Alliberar tots els éssers sensibles del sofriment i portar-los cap a la felicitat, significa alliberar-los de la causa del sofriment: la ignorància que rau en el seu discurs mental, i en la creença errònia d’un jo amb existència pròpia.

L’única manera de fer això és per la revelació de l’autèntic camí: instruir sobre les dues veritats, l’última i la convencional. Aquesta ensenyança explica la diferència entre la realitat i la il·lusió. Per aquesta raó les persones han d’escoltar, reflexionar i meditar sobre l’ensenyament que explica la naturalesa última, la correcta visió de la realitat. Practicant aquest camí, els éssers sensibles poden tallar aleshores l’arrel del sofriment, la ignorància de la naturalesa última del jo i dels seus agregats.

Llavors totes les il·lusions i el karma cessen, inclòs el seu rastre, i posem punt final al sofriment incessant —el cicle d’envelliment, malaltia, mort i renaixement en els sis reialmes— i aconseguim la felicitat última del nirvana, l’estat més enllà del sofriment. Subsegüentment, a través de l’eradicació gradual en un mateix d’allò que subtilment enfosqueix l’omnisciència, s’aconsegueix l’estat incomparable de budeïtat plenament il·luminada, el gran nirvana.

Per al nostre progrés espiritual cal que trobem l’ensenyament d’un mestre qualificat, com Sa Santedat el Dalai Lama, que ja hagi recorregut aquests camins, en particular, la renunciació, la bodhicitta i la visió correcta de la vacuïtat.

És per tot això que em plau saber que els ensenyaments de Sa Santedat el Dalai Lama han estat reunits altre cop en forma de llibre.



Espero que aquest text, i els seus camins cap al nirvana, puguin ajudar moltes persones a donar sentit a la realitat fragmentada de la vida contemporània.

RENUKA SINGH





I. ELS QUATRE SEGELLS DEL BUDISME


ELS QUATRE SEGELLS O AXIOMES del budisme són un aspecte primordial de la nostra ensenyança religiosa. L’entrenament i la pacificació de la ment també són importants en l’època actual. El mètode budista de transformació de la ment no és només una qüestió de fe, sinó també una convicció, fruit de la meditació analítica. La investigació, doncs, es converteix en una qüestió essencial.

Quan volem iniciar una investigació, hem d’estar proveïts d’una actitud escèptica. No es tracta només d’acceptar les coses amb una fe cega. L’escepticisme ens porta a fer-nos preguntes, i les preguntes demanen fer una recerca. La investigació és una meditació analítica, a través de la qual guanyarem una consciència més clara, una visió més clara de la realitat. És això el que suscita una convicció profunda. I només a través d’una convicció profunda es pot produir la transformació mental.

En altres paraules, la nostra ment o cervell és com un laboratori. La intel·ligència humana és única, i és diferent de la d’altres espècies de mamífers. És un instrument. En el laboratori del cervell la intel·ligència humana, o capacitat intel·lectual, s’utilitza com un instrument per examinar les diferents emocions, i poder dur a terme experiments en l’àmbit emocional. Això ens permet transformar les nostres emocions.

Les emocions no són necessàriament negatives, tal com diuen alguns científics. Una emoció és un sentiment molt fort. Algunes emocions són destructives, i altres són constructives. En una trobada amb científics, vam arribar a la conclusió que existeixen emocions fins i tot en la ment de Buda, la qual té sentiments de benvolença i compassió, i s’adona de la vacuïtat. Al començament és només com una vaga sensació de vacuïtat. En aquest punt encara no hi ha emoció, però a mesura que es fa més familiar, el sentiment de vacuïtat augmenta. En certa manera, adonar-se de la vacuïtat també esdevé una espècie d’emoció. Així doncs, en la pràctica de desenvolupar la saviesa i l’amor benvolent, o compassió, es reforcen aquestes qualitats internes i s’assoleix un estat en què brolla un sentiment, al qual anomenem emoció. Podem veure amb claredat que es tracta d’un lligam entre l’intel·lecte i les emocions. Així, el cor i el cervell poden anar de bracet. Penso que aquesta és l’explicació budista del fenomen.

En les antigues tradicions del pensament indi s’han adoptat mètodes similars. El que és únic en el budisme és que Buda ens dóna la llibertat de qüestionar les seves pròpies paraules. Diu clarament que tots els bhikshus[4] i homes savis han d’examinar les seves paraules, com ho fa un orfebre, que talla, poleix i fon l’or, amb l’objectiu d’autentificar-lo. Buda demana als homes que no acceptin les seves ensenyances amb una fe absoluta.

De manera que hi ha un nexe entre el coneixement acadèmic i l’experiència real. Van plegats. Gairebé tots els països tenen la seva pròpia tradició religiosa. La religió consta de dos aspectes: un és l’entrenament de la ment i l’altre, el filosòfic. Quant a l’entrenament de la ment, la majoria de religions són iguals. Totes tenen el mateix potencial de transformar la ment humana. Un indicador clar del que dic és que la majoria de tradicions religioses transmeten el missatge d’amor, compassió, perdó, alegria i autodisciplina. El missatge és el mateix, però en alguns casos el significat pot ser una mica diferent, a causa precisament de les diferències que hi ha en la filosofia.

Hi pot haver diferències importants entre la filosofia de les diverses religions, però no podem dir que una religió sigui millor que l’altra. Com ja he dit abans, totes les religions tenen el mateix potencial de transformació de la ment. Com que cadascú de nosaltres té una disponibilitat mental diferent, és normal que trobem diferents mètodes per aproximar-nos-hi. En qualsevol cas, el resultat o l’efectivitat és més o menys el mateix.

Així doncs, no podem dir que una religió sigui millor que l’altra. És millor no fer afirmacions d’aquesta mena: això farà que respectem la majoria de tradicions religioses. En el passat, han estat milions les persones que s’han inspirat en gran diversitat de tradicions. I fer-ho les ha pogut ajudar i les ha conduït vers una vida plena de sentit. En el futur, milions de persones continuaran inspirant-s’hi i, com a resultat d’això, les seves vides esdevindran més plenes de sentit i de compassió. Des del punt de vista filosòfic, en canvi, sí que podem dir que una filosofia és més complexa, i una altra més simple.

En la tradició tibetana parlem dels quatre segells o axiomes del budisme, que són els següents: tots els fenòmens condicionats són impermanents; tots els fenòmens impurs són sofriment; tots els fenòmens són buits i sense essència; el nirvana és la pau.

Per explicar el primer segell, que tots els fenòmens condicionats són impermanents, hem de comprendre primer que la seva base està relacionada amb la impermanència. Qualsevol fenomen particular, l’existència del qual és dependent de causes i condicions, se’l considera un fenomen condicionat. És a dir, que està subjecte a causes i condicions. Per exemple, estem asseguts en una tenda de campanya, i ens adonem que no hi ha cap arbre. A causa d’aquesta absència d’arbre, podem saber que l’arbre és no existent. D’aquesta manera la nostra ment pot saber una cosa: la no existència de l’arbre. Això prova clarament que la no existència de l’arbre és realment existent, perquè és un element del nostre coneixement.

A la vegada, la no existència de l’arbre és, òbviament, no existent en un sentit físic, relacionat amb la nostra visió o percepció. També és definitivament un objecte perceptible i, de fet, la majoria de les coses que hem exposat, han estat fetes en termes de la comprensió de la no existència de l’arbre. Prenguem com a exemple les flors que veiem. Una de les qualitats que trobem en les flors és la no existència de l’arbre, i a causa d’això, en aquesta flor particular, trobem l’existència infinita de la no existència d’altres objectes que no són la flor. És cert que la no existència d’aquests altres objectes en aquesta flor particular és, definitivament, un objecte cognoscible. Però, al mateix temps, no és una classe d’objecte que pugui ser caracteritzat.

Conceptes com impermanència o manca d’entitat pròpia, poden ser percebuts i coneguts per la ment de manera semblant, però a la vegada no existeixen per si mateixos.

De manera similar, quan parlem sobre generalitat i particularitat, més que pensar en unes flors particulars, podem pensar en la «flor» en un sentit general. Per exemple, podem veure una flor particular, en un lloc particular, en un moment particular. Més tard, després d’un cert període de temps, podem veure una flor diferent, d’un color diferent. Pel simple fet de veure la segona flor, som capaços de concloure que això també és una flor. Així, quan designem el terme flor, £,a quin objecte particular associem aquest terme?

Si el concepte «flor» està associat només a aquesta flor particular, la que vam veure primer, òbviament aquesta flor particular no es troba en la flor que hem vist després. Podem dir que hi ha una mena de «flor» que és una qualitat comuna d’aquestes dues flors. Amb tot, fins i tot pensant que això és la realitat, no significa que existeixi una «flor» comuna, que estigui continguda en totes elles i que existeixi amb independència d’aquestes flors.

Com a conseqüència d’això, quan percebem una flor particular, estem observant una qualitat que és diferent de la dels objectes que no són flors. La mateixa qualitat es troba en la flor que hem vist més tard. És a causa d’aquesta qualitat que som capaços de comprendre, percebre i diferenciar aquests diferents tipus d’objectes com a flors.

La qüestió que sorgeix aleshores és la següent: aquest fenomen és condicionat o causat? Tots els fenòmens existents poden ser dividits en dues categories: fenòmens existents i objectes no existents. Quan diem que un fenomen existeix, vol dir que hi ha una consciència que el comprèn, que el percep. En el cas d’un objecte o fenomen no existent, parlem de quelcom que no és percebut o conegut per cap tipus de consciència.

Amb això no volem dir que si una cosa és percebuda per algun tipus de ment, aleshores existeixi. Altra vegada hem de fer una distinció entre diferents tipus de ment. Ment vàlida o ment no vàlida. És per aquest motiu que quan estudiem epistemologia budista, ens trobem amb descripcions de diferents tipus de ment.

En referència al significat real de l’expressió cognició vàlida, hi ha acadèmics que donen una definició semblant i estan d’acord. Tanmateix, hi ha punts de vista divergents. Grans mestres, com Dignaga i Dharmakirti expliquen aquests punts amb detall.

Hi ha àmplies diferències o varietats en el significat de causes i condicions. Però principalment tenim dos tipus de causes. La primera s’anomena causa substancial, i és la responsable principal a l’hora de determinar la natura d’un objecte particular, és a dir l’entitat d’un objecte particular. La segona és la que anomenem condició cooperativa, i és un factor que intervé en l’aparició d’un objecte particular.

Per tant, en l’univers de la ment, tant si és una ment positiva com una ment negativa, una emoció positiva com una emoció negativa, en ambdós casos hi ha dues causes principals. La primera és la causa substancial, que és la responsable de l’existència d’aquesta naturalesa autèntica de la ment; i la segona és la causa cooperativa, que és una mena de factor circumstancial, que dóna a una ment particular l’oportunitat d’aparèixer.

Aryadeva, en els seus Quatre-cents versos, explica amb nitidesa que les emocions negatives o aflictives que apareixen d’una causa substancial són difícils d’extingir. En canvi, les emocions negatives que sorgeixen de condicions cooperatives o de factors circumstancials són fàcils de tractar. Com que depenen de circumstàncies i factors immediats, poden ser dominades i eliminades. Exemples d’aquestes emocions són: l’odi, la còlera, l’afecció i, pel costat positiu, la compassió i la preocupació pels altres.

La familiaritat amb aquestes emocions fa que tornin a aparèixer altre cop. Són emocions profundes. En canvi, les emocions que neixen amb motiu d’una determinada circumstància, ja sigui positiva o negativa, no són gaire profundes.

Evidentment, hi ha altres tipus de factors i condicions. Tots els tipus de fenòmens, dependents i produïts per causes i les seves condicions, són coneguts com a fenòmens condicionats o impermanents. Bàsicament, hi ha dues classes d’impermanència: la impermanència en estat brut i la impermanència subtil. L’estat en brut es refereix a estats transitoris d’un objecte en particular, en el sentit de la desintegració de la seva continuïtat; mentre que quan parlem de la impermanència subtil, és tracta d’una desintegració momentània, més que no pas d’una desintegració total.

Quan diem que tots els fenòmens condicionats són impermanents, ens referim a la impermanència subtil: la desintegració momentània d’un objecte particular. Aquesta impermanència subtil es pot entendre de dues maneres. Primera, que el fenomen impermanent del primer moment ja no existeix en el moment immediatament posterior; i segona, que la manera com sorgeix el primer moment d’aquest fenomen impermanent és la causa de la seva desintegració.

Com podem demostrar i saber que existeix aquesta desintegració moment a moment, a un nivell tan subtil? Doncs ho fem des de la comprensió de l’estat en brut de la impermanència, és a dir, la desintegració d’un fenomen condicionat particular, en termes de la seva continuïtat. Per exemple, quan veiem una muntanya esllavissar-se, o una casa ensorrar-se, o coses similars. En conèixer la desintegració de la continuïtat d’un objecte particular, deduïm que hi ha un canvi subtil de continuïtat. A diferència de quan es produeix un canvi subtil, els canvis en estat brut d’impermanència són irreversibles per a l’objecte.

Fins i tot en el cas d’una pedra, que normalment la veiem com una cosa sòlida que sembla immutable, quan mirem dins la natura d’aquesta pedra en particular, a un nivell subatòmic, veiem que està canviant contínuament. Això, en resum, és el que significa que tots els fenòmens condicionats són impermanents.

Tot fenomen condicionat s’origina, des del primer moment, en un estat de desintegració. La creació és la causa de la desintegració. No cal una nova causa per a la desintegració d’un objecte en particular. En resum, les escoles de pensament budista Sautantrika, Chittamatra i Madhyamika accepten que la desintegració d’un fenomen condicionat particular no depèn d’una nova causa per a la seva desaparició. L’escola Vaibhashika en fa una interpretació lleugerament diferent.

Així doncs, diem que els fenòmens impermanents estan «potenciats per altres» fenòmens, o són dependents de les seves causes. Una causa que produeix un efecte determinat és, a la vegada, dependent d’una causa produïda per aquest. Així, qualsevol causa que produeix un resultat és, al seu torn, resultat del que ella ha produït. Aquesta classe d’interdependència existeix. La interdependència vol dir que totes les causes productores són a la vegada el resultat del que elles mateixes han causat. Per tant, la relació de causa / efecte, o llei de la causalitat, és un cercle continu.

Quan veiem com funciona la llei de la causalitat, podem distingir dos tipus d’objectes que experimenten aquesta relació de causa / efecte. Hi ha l’àmbit del cos físic i l’àmbit de la ment. El que distingeix aquests dos àmbits són les causes substancials que els determinen. La causa substancial de la ment, o la responsable de la producció d’una ment, ha de ser una ment, no un cos físic. Aquesta causa substancial distingeix la ment d’un objecte físic.

En termes de condicions cooperatives, podria ser que una ment actués com una condició cooperativa per a la producció d’un objecte físic. De manera similar, podria haver-hi objectes físics que actuessin com a condicions cooperatives per a la producció d’una ment. També podria haver-hi un objecte que fos dependent de les seves causes i condicions, però quan parlem de la natura d’aquest objecte, aleshores depèn del pensament conceptual que designa aquest objecte particular. Dit d’una altra manera, la identificació d’aquest objecte particular depèn de la ment discriminatòria.

El segon dels quatre axiomes o segells budistes és que tots els fenòmens impurs tenen la naturalesa del sofriment. «Impuresa» aquí es refereix principalment a les emocions aflictives o negatives, i als patrons de conducta, o la predisposició a sentir aquestes emocions aflictives. Tanmateix, el factor contaminant l’hauríem d’entendre com a emoció negativa, més que no pas com el patró de conducta. Quan diem que les coses impures són sofriment ens referim a tot allò que o bé és produït per emocions aflictives, o bé n’és dependent.

Per entendre de quina manera els fenòmens impurs tenen la naturalesa del sofriment, hem d’entendre els tres nivells de sofriment. Primer hi ha el sofriment de sofrir, després hi ha el sofriment de canvi i, finalment, hi ha el sofriment condicionat. Quan diem que tots els fenòmens impurs són sofriment, ens referim al tercer nivell de sofriment: el sofriment condicionat. Aquest actua com a fonament dels altres dos tipus de sofriment.

Si examinem la llei de la causalitat, podem intentar entendre com tots els fenòmens impurs tenen la natura del sofriment. Abans he explicat que tots els fenòmens condicionats són dependents de les seves respectives causes i condicions. El simple fet de dependre de causes i condicions produeix emocions aflictives, les quals tenen per definició la natura del sofriment.

El tercer axioma estableix que tots els fenòmens són buits i sense substància pròpia. Volem dir tots els fenòmens, i no només els fenòmens condicionats. No tan sols parlem dels fenòmens dependents de causes i condicions, sinó que ens referim a ambdós tipus de fenòmens, els permanents i els impermanents.

Què volem dir quan diem que tots els fenòmens són buits i sense substància pròpia? Entre les quatre escoles de pensament budista, hi ha diferents punts de vista sobre aquest punt. El significat de sense substància pròpia, comunament acceptat per totes les escoles de pensament budista (excepte per unes quantes de les divuit subescoles dels Vaibhashikes), és l’absència d’un subjecte amb substància pròpia i independent.

Quan examinem els punts de vista filosòfics budistes i no budistes, les escoles no budistes sostenen la noció d’una persona amb substància pròpia i independent. Però les escoles budistes refuten aquest punt de vista. Aquells que accepten una persona amb substància pròpia i independent, també accepten que hi ha una espècie d’ànima que existeix separadament dels agregats físics i mentals (el cos i la ment). Afegeixen que aquesta mena d’ànima o persona ve de la vida anterior a aquesta, i després passa a la següent vida. Totes les escoles de pensament budista refuten l’existència d’un jo com aquest.

Si existís una ànima o un jo amb substància pròpia i independent, hauríem de ser capaços de situar-lo. I amb la investigació hauríem de poder trobar tal persona o ànima. A més a més, si el jo fos permanent, particularment en el sentit de persona amb substància pròpia i independent, no ens podríem referir a la desintegració del jo, a l’envelliment d’aquest jo, perquè hauríem acceptat que és totalment independent dels agregats psicofísics i que, per tant, és permanent. Les escoles de pensament Vaibhashika i Sautantrika parlen només de la no substància pròpia i independent del jo, però no ho apliquen als fenòmens. Les escoles de pensament Prasangreika-Madhyamika i Chittamatra tenen una perspectiva més elevada. Diuen que no hi ha cap persona amb substància pròpia i autònoma. I que si adoptem aquesta noció filosòfica, podem reduir definitivament l’avidesa, la cobdícia i l’afecció.

De totes maneres, aquesta visió no permet comprendre els agregats psicofísics. Les escoles majors de pensament budista no només asseguren la no existència de la persona amb substància pròpia i independent, sinó també la manca de substància pròpia dels fenòmens. Sostenen que els agregats psicofísics no tenen existència independent.

Pel que fa al significat de fenomen sense substància pròpia, hi ha diferències entre l’escola Només-Ment (Chittamatra) i l’escola de la Via del Mig (Madhyamika). Quan l’escola Només-Ment es refereix a la manca de substància del fenomen, vol dir que el subjecte no té substància separada. Rebutja l’objecte existent externament, però accepta l’existència independent de la ment, del subjecte que percep. Així, si es fa meditació segons la visió de l’escola Només-Ment, hom pot reduir l’avidesa i l’aferrament envers els objectes externs.

Per als Madhyamikes, en canvi, l’escola de Només-Ment no resol el problema. Si adoptem la visió de Només-Ment, podrem reduir l’avidesa i l’aferrament cap als objectes que existeixen externament, però apareixeran altres tipus d’emocions mentals fortes i negatives. Això és així perquè l’escola de Només-Ment defensa la idea d’una existència inherent, o independent, de la ment.

Així doncs, per als Madhyamikes, la visió de l’escola Només-Ment no té antídot per a aquestes emocions. Segons el punt de vista Madhyamika, pel que fa als objectes externs i la ment interna, el subjecte que percep és el mateix. Pel que fa a tenir o no tenir una existència inherent o absoluta, són iguals.

D’aquesta manera, quan diem que tots els fenòmens són buits i sense substància pròpia, hauríem de familiaritzar-nos amb els diferents nivells d’interpretació de les escoles filosòfiques. De fet, quan cadascuna d’aquestes quatre escoles de pensament budista fa la seva interpretació del significat de manca de substància pròpia o vacuïtat, cada una cita textos dels propis ensenyaments de Buda.

Per exemple, en alguns sutres es diu que la persona és independent i amb substància pròpia. Hi ha un sutra que afirma que els cinc agregats psicofísics són la càrrega, i la persona és qui duu aquesta càrrega o fardell. És com si aquesta persona i els agregats psicofísics estiguessin separats.

Aleshores la pregunta que sorgeix és: si les interpretacions d’aquestes quatre escoles de pensament budista s’inspiren totes en la font dels sutres, en cites de sutres, com podem concloure quina d’elles és la correcta? És per això que necessitem recolzar-nos en el raonament i la lògica. Podem demostrar a través de la nostra percepció i la comprensió que la interpretació filosòfica de les escoles majors de pensament budista és més lògica que les escoles menors. Podríem tenir una comprensió subtil del significat de manca de substància, en el sentit que una persona no té existència substancial o independent, però encara podríem tenir una comprensió errònia del punt de vista filosòfic. Un practicant podria tenir una comprensió profunda de la manca de separació substancial entre el subjecte i l’objecte, però encara podria estar fortament aferrat a veure la ment com una existència inherent.

Un cop tenim una comprensió profunda del punt de vista filosòfic proposat per l’escola de pensament Madhyamika, aleshores som capaços de veure tant el subjecte (la ment), com l’objecte, mancats ambdós d’existència inherent, absoluta o objectiva. Si tenim aquest tipus de comprensió, és impossible que apareguin confusions sobre el concepte de jo, tal com els passa a les escoles budistes menors.

Amb l’ús d’aquest tipus d’investigació i d’anàlisi, serem capaços de concloure que el significat de la falta de substància, o vacuïtat, proposada per les escoles de pensament budista majors és molt més profund. Aquest és el significat de «tots els fenòmens són buits i sense substància pròpia».

Des del punt de vista filosòfic dels Vaibhashika, per bé que sostenen la manca d’existència substancial o independent de la persona, i també la manca de substància pròpia dels fenòmens, no s’estan referint al mateix que defensen les escoles budistes majors.

Com que els Vaibhashikes consideren la no existència substancial i independent de la persona, conclouen que no hi ha objecte de què aquesta persona pugui gaudir. I basant-se en aquest raonament, asseguren que tots els fenòmens són insubstancials.

Des del punt de vista dels Madhyamika, aquesta interpretació de la falta de substància de tots’ els fenòmens és una explicació superficial. Li manca profunditat perquè només pot justificar la insubstancialitat dels fenòmens, en relació amb la no existència independent i substancialment de la persona. Així, no podem parlar de la falta de substància pròpia d’un objecte, sense relacionar-lo amb la falta de substància pròpia de la persona. Contràriament, l’escola Madhyamika accepta l’existència d’un objecte extern. Per a ells, el significat de l’expressió sense substància pròpia, presentat per l’escola Només-Ment, és una construcció mental. No és la interpretació correcta. L’escola Només-Ment només parla de la manca d’existència de l’objecte extern, i no de la ment. Per als Madhyamikes això és una fabricació mental, perquè no s’ajusta a la realitat i, per tant, no és un resultat vàlid.

Per als Madhyamikes, el punt de vista de l’escola Només-Ment no se sustenta en una base sòlida o un coneixement vàlid. Fins i tot en el cas que provem de practicar meditació i familiaritzar-nos amb els conceptes de vacuïtat i absència d’identitat, no podem desenvolupar la ment fins a un estat il·limitat. Per aquesta raó, el significat de vacuïtat o d’absència d’identitat no hauria de ser superficial (tal com exposen les escoles Vaibhashikes), ni tampoc hauria de ser només una fabricació mental (com en l’escola Només-Ment).

El quart axioma és el «El nirvana és la pau». La traducció literal de la llengua tibetana és «la transcendència del sofriment és la pau». Aquí, la transcendència dels estats insatisfactoris es refereix a les emocions aflictives. Només quan transcendim la influència de les emocions aflictives, som capaços d’aconseguir felicitat i pau permanent. Així doncs, el nirvana és la pau. En canvi, pel que fa a l’autèntic significat de la naturalesa o entitat del nirvana, hi ha diferents punts de vista. D’acord amb Nagarjuna, el nirvana és l’estat de cessació de les emocions aflictives. Quan la ment està totalment purificada de les emocions aflictives, és l’estat de la ment que s’anomena nirvana.

Aquesta ha estat una breu introducció dels quatre axiomes o segells del budisme. Ara la qüestió és: com podem aplicar aquest pensament filosòfic per aconseguir un entrenament de la ment i una veritable transformació d’aquesta?

En la vida quotidiana, molts dels nostres pensaments negatius, pertorbadors i desordenats, apareixen a causa de quatre tipus de males interpretacions, que són: primer, tendim a veure el que és impermanent com a permanent; segon, tenim tendència a percebre com a evidents i amb essència i significat, coses que no ho són; tercer, ens inclinem a veure el que no té identitat, com si tingués existència pròpia; i quart, acostumem a veure allò que origina el sofriment com una font de felicitat i pau.

Fins i tot a un nivell ordinari i convencional, hi ha persones que miren més enllà que altres. Són aquelles que estan més preocupades pels interessos a llarg termini que a curt termini. Quan veiem contradiccions entre els interessos a llarg termini i els de curt termini, preferim els primers. Sacrifiquem els interessos a curt termini i, com a conseqüència d’això, la recerca d’interessos a llarg termini crea més sofriment.

Per exemple, l’avar vol més i més. Una persona així ignora completament la capacitat del seu cos per utilitzar la riquesa. El cos té una capacitat limitada de consumir coses. Potser sigui un exemple estúpid, però també el milionari té un estómac de la mida normal, i només pot consumir fins a certa quantitat de menjar. De la mateixa manera, si es posa joies o anells, el milionari només té deu dits! Es pot posar un diamant a cada dit, però com a màxim en podrà portar deu. Si es posa dos o tres anells a cada dit, quedarà espantós. O no?

Les persones que volen més i més, per desgràcia sempre intenten obtenir més riquesa per poder consumir més coses. A més a més, no pensen mai en la mort o en la limitació del nostre cos i la nostra vida. Aquesta manera de viure, acumulant riquesa contínuament, ens fa sentir com si just pel fet d’haver acumulat i emmagatzemat riquesa, la nostra vida pogués continuar eternament, sense trobar la mort, i poguéssim fruir d’aquesta riquesa per a sempre.

Quan ens dediquem a acumular riquesa i adquisicions sense alegria, quin és el resultat? No ens relaxem físicament, ni tenim pau mental, ni temps per descansar. Penso que l’autèntica raó per la qual busquem la riquesa i el poder, és per obtenir algun tipus de satisfacció. A no ser que tinguem una actitud mental apropiada, estem simplement buscant algun tipus de satisfacció. D’aquesta manera, no aconseguirem mai cap satisfacció i sempre hi haurà quelcom d’equivocat. Aquesta classe de persones no tenen felicitat o estabilitat mental. En general, desitgem la vida d’un milionari, però si ens fixem acuradament en el seu estat mental, el milionari té un munt de preocupacions, ansietats, gelosies i altres sentiments dolorosos. El pitjor de tot és que a causa de la insatisfacció, a vegades no dubta a utilitzar mètodes equivocats o a ferir i explotar els altres. I quin és el resultat? Es fa més enemics i es guanya un mal nom. Al final no obté més satisfacció, a causa del desig. I ha de morir amb una mala reputació.

Un altre problema és l’augment de les diferències entre rics i pobres, tant en l’àmbit global, com en el nacional. Mentre algunes persones porten una vida de luxe i malgasten milions, d’altres, tot i viure en el mateix planeta, passen gana i alguns fins i tot es moren de fam. És una situació molt difícil. Quin és el resultat d’aquesta diferència? A part del sofriment mental, hi ha més crims, inseguretat i violència física. Aquesta gran decalatge entre rics i pobres no és només quelcom immoral, sinó que és la font de moltíssims problemes.

Per afrontar aquests problemes necessitem meditar en la impermanència i en la naturalesa sofrent del samsara. La veritable existència d’aquest cos, l’existència de la nostra vida, està en realitat sota la influència i el control de les nostres emocions aflictives. Comprendre que el sofriment és l’autèntica naturalesa de l’existència ens ajuda a reduir el nostre desig irracional per les coses.

El concepte de vacuïtat és un factor crucial. Si analitzem aquesta idea apropiadament i experimentem amb ella, especialment quan ens veiem involucrats en emocions negatives fortes, aleshores l’objecte (ja sigui tenyit per l’odi, l’aferrament o la gelosia) apareix com quelcom molt sòlid. En el moment concret que desenvolupem aquestes emocions negatives fortes, tenim tendència a veure aquest objecte específic d’una de les dues maneres següents: o el veiem com una cosa extremadament interessant, bella i existent en si mateixa; o bé el veiem totalment negatiu i lleig, amb un tipus de lletgesa i negativitat existents per elles mateixes.

A causa d’aquestes emocions aflictives, tendim a aferrar-nos fortament a un objecte en particular. En alguns casos, si practiquem la compassió, podem reduir indirectament l’emoció aflictiva, però no podem lluitar directament amb ella. En comptes d’això, podem fer ús de la saviesa que comprèn la realitat última: la vacuïtat. Només aquest tipus de comprensió i sentiment té un efecte sobre les emocions negatives. És clar que això només ho podem aprendre a través de l’experiència directa.

D’aquesta manera tindrem la sensació que és possible eliminar aquestes emocions aflictives. Això ho fem mitjançant la comprensió i la meditació en shamatha. Aquest estat mental, en què totes les emocions aflictives estan completament anihilades, s’anomena nirvana. Si meditem correctament, comprenent i relacionant-ho amb aquests conceptes filosòfics, desenvoluparem el convenciment que això és així.

És en aquest context que Buda ensenyà les Quatre Nobles Veritats. Si només meditem en les dues primeres veritats sobre el sofriment i les seves causes, l’ansietat i la tristesa augmenten. Però ja sabem que Buda no s’aturà aquí. Hi ha dues veritats més: la cessació del sofriment i el camí o mètode per assolir aquesta cessació. Buda començà explicant que la veritable naturalesa de la nostra existència és el sofriment, però al mateix temps, també mostrà que hi ha una alternativa.

El principal propòsit de la meditació sobre el sofriment és cultivar la determinació d’assolir el nirvana. Si no hi hagués cap possibilitat d’assolir el nirvana, seria millor no pensar en el sofriment i, en comptes d’això, prendre-s’ho amb calma, beure alcohol o fer qualsevol altra cosa. Això seria molt millor. Però si hi ha una alternativa, una possibilitat d’eliminar aquests estats dolorosos de la ment, o emocions, realment val la pena fer un esforç. I així és com hem d’entrenar la ment.

La pràctica de la compassió, en el sentit de preocupar-se pels altres, és immensament beneficiosa per a un mateix. És clar que altres éssers sensibles també se’n beneficiaran. Tal com diu el Lama Tsong Khapa, quan desenvolupem la compassió i l’altruisme, l’objectiu principal és ajudar i beneficiar els altres, però som nosaltres els que rebrem el benefici més gran.

La pràctica i la meditació sobre l’amor bondadós i la compassió omplen de sentit la nostra vida, i la dels altres éssers sensibles. Tal pràctica i meditació, que ens familiaritzen amb el cultiu de l’amor bondadós i la compassió, no és quelcom que s’hagi de limitar només a les persones creients. Fins i tot per als no creients, és extremadament important desenvolupar aquests hàbits i qualitats positives de la ment. Ens fa feliços i porta la felicitat o la pau als altres éssers sensibles. Tot està interrelacionat i depèn del desenvolupament de l’amor bondadós i la compassió.

Practicar la compassió, tenir cura dels altres i compartir els seus problemes, és la base d’una vida feliç, no només en l’àmbit individual, familiar o comunitari, sinó també per a tota la humanitat. La promoció d’aquests valors humans bàsics és molt important. És una responsabilitat de cadascú perquè el futur de la humanitat està completament a les nostres mans.

Com a budistes creiem en les oracions, la meditació i les benediccions d’éssers superiors. Hi ha éssers superiors que tenen el poder de la benedicció, però el seu efecte és limitat. Hi ha incomptables budes i bodhisattves que sempre preguen per nosaltres, però, malgrat això, la nostra situació continua essent molt difícil! Encara som en el samsara.

Sempre dic als meus germans i germanes que l’acció és més important que l’oració. Hem de fer un esforç. A vegades tinc la sensació que quan parlo sobre la compassió són només paraules. Realment admiro els homes o les organitzacions que s’involucren en ajudar els necessitats, i treballen en l’àrea de l’educació, etc. Aquesta gent aplica la compassió a la pràctica. Jo simplement estic aquí assegut parlant sobre la compassió! Potser això sigui hipocresia.

L’acció, doncs, és molt important. Per ser capaços de dur a terme una acció sense cansar-nos, ens cal una determinació ferma. Hauríem de tenir una visió clara del nostre objectiu. Això ens permetria fer l’esforç sense fatigar-nos. Si l’objectiu no està gaire clar, o té alguns punts foscos, llavors haurem d’utilitzar mètodes obscurs i encara es crearà més confusió.

Aquests conceptes filosòfics complicats no ens haurien d’abocar cap a una vida tortuosa. Ben al contrari, a través de l’estudi d’aquests conceptes filosòfics, podem dibuixar un esquema clar de la situació i aleshores sabrem com enfrontar-nos a les coses.

Finalment, voldríem generar la ment il·luminada. Això es fa acumulant mèrits i purificant la negativitat, a través de la pràctica de les set branques.

Cadascú de nosaltres pertanyem a tradicions diferents. Potser podem imaginar tots els altres antics mestres, com Jesucrist o Mahavira. Podem visualitzar-los i prometre servir i ajudar altres éssers sensibles. D’aquesta manera, les nostres vides s’ompliran de significat.

No és suficient de lluitar només per la pròpia supervivència. Fins i tot les plantes tenen la capacitat de sobreviure. Tant els animals com els insectes tenen alguna classe d’instint per a la seva supervivència. En canvi els humans tenim una intel·ligència meravellosa. I usar-la només per a la pròpia supervivència és malbaratar-la. En canvi, aquest do de la intel·ligència hauria de fer-se servir per a l’altruisme. Aleshores la nostra vida esdevindrà realment plena de significat.

Des del punt de vista budista, la nostra vida en aquest planeta dura com a màxim cent anys. Són com unes vacances turístiques. Des de la profunditat de l’espai misteriós, arribem aquí només per passar-hi cent anys. Quan comparem això amb els milions i milions d’anys llum que hem existit, cent anys són insignificants!

Utilitzar la nostra curta vida humana per crear més problemes i dolor no té cap sentit. Si un turista americà o europeu vingués a l’índia només per una setmana, i durant aquesta setmana creés problemes allà on anés, seria una estupidesa absurda. De la mateixa manera, hem vingut a aquest planeta a fer una curta visita. I hauríem d’utilitzar aquest temps amb sentit comú. Això vol dir ajudar els altres sempre que sigui possible. I si no podem ajudar els altres, almenys no crear-los dolor i sofriment.

Per generar la ment de la il·luminació, m’agradaria que llegíssim junts aquests versos:

Amb el desig d’alliberar tots els éssers,

buscaré sempre refugi

en el Buda, el Dharma i la Sangha,

fins assolir la il·luminació completa.

Imbuïts per la saviesa i la compassió,

avui, en la presència de Buda,

genero la ment per al despertar complet,

en benefici de tots els éssers sensibles.

Per més que duri l’espai,

per més que durin els éssers sensibles,

fins aleshores, jo també em quedaré,

i dissiparé les misèries d’aquest món.

[Repetir-ho tres cops]



La gent que vol practicar l’altruisme (i, és clar, els budistes) haurien de llegir això com a part de la seva pregària diària. Haurien de meditar sobre això, especialment l’última estrofa. Les tres formen part de la meva meditació i pregària diària. Cada dia repeteixo i medito sobre aquestes frases. La darrera és molt poderosa. Quan em sento de mal humor, o tinc emocions aflictives negatives, aleshores la recordo. La recito i la contemplo. Immediatament em retorna la pau d’esperit. És molt útil. Fins i tot els no budistes també poden reflexionar sobre la darrera frase.

Sa Santedat, per què Buda Shakyamuni es va mantenir en silenci durant una setmana després d’obtenir la il·luminació?

S’explica que Buda va restar silenciós i no donà ensenyança durant set setmanes. Se suposa que va dir: «He trobat un ensenyament, un camí profund, pacificador, lliure d’elucubracions, no condicionat. He trobat un ensenyament que és com nèctar. Però si provo d’explicar-ho i ensenyar-ho als altres, ningú serà capaç de comprendre-ho. Per tant, restaré en silenci i em retiraré al bosc». En aquell moment, no hi havia mitjans de comunicació i per això ningú podia anunciar la il·luminació de Buda! La il·luminació de Buda no va ser difosa àmpliament. Després de la seva il·luminació, va passar un gran lapse de temps. Gradualment, més i més gent van adonar-se que el Buda Shakyamuni tenia alguna mena d’experiències especials. Aleshores algunes persones van començar a rebre els seus ensenyaments i a fer-li preguntes.

Podríeu descriure amb precisió la consciència?

L’única manera de conèixer completament la consciència és a través de l’experiència. Sovint utilitzo un mètode particular.

Simplement tracto d’estar en un estat mental «sense pensaments», i després aconsegueixo, a vegades, una mena de sentiment de buit. Si hom es queda aquí, es pot experimentar una puresa i claredat totals. Des d’aquest estat de puresa i claredat, hom pot passar també a través de diverses experiències i aspectes. Aquesta naturalesa de la ment experiencial i lluminosa es pot comprendre a través d’una pràctica de la meditació continuada i repetida. És una cosa que no es pot explicar fàcilment amb paraules.

Causa substancial significa el mateix que karma? Com podem trencar el cicle del karma?

A no ser que siguem capaços de posar fi a la ignorància, que és el primer dels dotze lligams a l’origen dependent, no ens serà possible posar fi al karma. Fins i tot a un ésser realitzat com un arhat (que ha destruït totalment les emocions aflictives), encara li resta un residu de karma. En aquest context, en el Pramaniavar-tika, es diu que aquell que ha transcendit el cicle de l’existència (samsara), aquell que ha transcendit el desig i l’aferrament al cicle de l’existència, aquesta persona és capaç de sortir del samsara. I això és perquè aquesta persona ha extingit totes les emocions aflictives. Un cop hem fet això ja no hi ha cap causa primordial per a l’acumulació de les accions impures.

És possible arribar a la il·luminació en un cos de dona?

Oh, certament. Hi ha algunes diferències. Hi ha també diferents interpretacions d’acord amb les diferents escoles de pensament budista, inclòs el ioga tantra i els ensenyaments dels sutres. En un principi, es considerava que per a la il·luminació era necessari ser mascle i no femella. En canvi, d’acord amb el suprem sistema de pensament budista, el Maha Anuttara-Ioga tantra, la il·luminació també és possible per a les dones. Nosaltres, és clar, donem per bona l’última versió.

Si no hi ha un jo, què o qui està anant d’una vida a una altra?

Quan els budistes parlen de l’absència de jo, no significa que neguin l’existència del jo, sinó que neguen l’existència del jo com una cosa permanent i immutable. Els budistes neguen que existeixi un tipus de jo com aquest. El jo nomes té sentit en el contínuum de la ment. La ment és sense principi i sense fi. Per tant, el jo és també sense principi i sense fi. Des d’abans del començament, arriba fins a la budeïtat. En el nivell de budeïtat, el jo encara hi és. Nagarjuna diu que fins i tot en el Mahapari-nirvana el jo encara hi és, en Buda encara hi és, i en la ment de Buda encara hi és també.

No em satisfan les vostres respostes. És avarícia això també?

No, això no és avarícia.

Creieu en els àngels?

Els àngels tenen una forma de vida diferent i són una classe d’esperit diferent. Nosaltres creiem en dakinis, i si els dakinis es poden considerar com a àngels, hi ha un munt de dakinis.

Què és el que connecta la ment amb el cos, o el cos amb la ment?

El nivell més bast de la ment, que és un producte del cos. Deixa d’existir quan el cos deixa de funcionar. Però a un nivell més subtil, existeix un tipus diferent de ment o de consciència. Per exemple, quan et despertes al matí, hi ha un cert nivell de consciència, un cert nivell mental que funciona. Quan estem dormint, tant si és un son profund com un son amb somnis, encara funciona un cert nivell de ment o consciència.

A més, en el son profund, sense somnis, existeix un altre nivell de consciència. Quan et desmaies i no respires, la ment esdevé més tènue.

El nivell més subtil de la ment es dóna quan morim. Quan el cor es para i el cervell deixa de funcionar, es manifesta la més subtil de les ments. Un indici d’això són aquells individus que, malgrat ser declarats clínicament morts, els seus cossos encara no es degraden i romanen frescos. En alguns casos, el cos es manté així durant dues o tres setmanes. Nosaltres creiem que la ment subtil encara és allí, en el cos, que, per aquest motiu no es degrada.

Hi ha molts nivells diferents de ment. Alguns estan lligats estretament en aquest cos, mentre que d’altres en són més o menys independents.

Què hi ha després del nirvana?

Depèn a quin tipus de nirvana hagis arribat. Per exemple, si has arribat a un tipus de nirvana que és simplement la cessació de les emocions aflictives, encara has d’aconseguir la il·luminació o budeïtat.

Com podem superar l’odi?

La pràctica més important en aquest aspecte és pensar en els desavantatges de la negativitat de l’odi. És a través d’aquest tipus d’anàlisi que seràs capaç de comprendre els beneficis de no desenvolupar l’odi. Quan parlem de superar l’odi, s’ha d’entendre a dos nivells: primer, no deixar oportunitats perquè l’odi aparegui en la nostra vida quotidiana; i segon, reflexionar sobre la naturalesa i les conseqüències de l’odi.

Si ho contemplem d’aquesta manera, serem capaços de distanciar-nos i no permetre que l’odi aparegui en la nostra vida diària. Si el que volem és arrencar d’arrel l’odi, eliminar-lo totalment, hem d’entrar en pràctiques espirituals més profundes. Principalment són la pràctica d’enfocar la ment en una sola cosa, que també s’anomena la ment on «perdura la calma», i guanyar una visió més profunda de la vacuïtat, o la realitat última.

Normalment pregunto: quin és el benefici d’aquestes emocions negatives, com l’odi i la gelosia? És evident que perjudiquen la pau mental. Són els nostres autèntics enemics. Els enemics externs tenen l’habilitat d’atacar-nos i destruir la nostra pau mental, però d’una manera limitada. Els enemics externs no poden destruir la pau mental; en canvi, una emoció com l’odi és un enemic intern que s’enduu la nostra pau mental.

Aquests enemics interns també perjudiquen la nostra salut. Per exemple, fa tres anys em vaig reunir amb alguns científics a Nova York. Un científic del camp de la medicina va fer una presentació, en què deixava clar que les persones que usen les paraules «jo» i «meu» amb molta freqüència tenen un risc més elevat de patir un atac de cor. És així de simple.

En el moment que pensem en nosaltres mateixos, en jo, som molt egocèntrics i estrets de ment. La nostra àrea d’operacions esdevé molt petita. En aquestes circumstàncies, fins i tot els més petits problemes semblen enormes i insuportables, i encara generen més preocupació i ansietat. En canvi, quan pensem en el benestar dels altres, la nostra ment s’eixampla automàticament.

En la pràctica budista, pensem en els éssers sensibles infinits, i en els seus problemes i sofriments, no només el primer i segon tipus de sofriment, sinó també el tercer tipus. A causa d’això, ens tornem més comprensius i més compromesos, i la nostra ment es fa més ampla. Aleshores, els propis problemes esdevenen insignificants.

La nostra actitud mental marca una gran diferència. Les emocions aflictives i negatives són nocives per a la salut, i es desenvolupen activament dins la nostra ment. Una persona així sempre crea problemes vagi on vagi. En canvi, una persona amb pau mental o una ment compassiva tindrà més amics. Allà on vagi, hi haurà una atmosfera pacífica. Fins i tot els animals se n’adonen.

El propòsit de la nostra vida és ser feliços, sentir joia, satisfacció i pau. El fet d’aconseguir-ho depèn molt més de la nostra actitud mental que dels diners, el poder o les coses externes. Així doncs, proveu i analitzeu això que dic. És la millor manera de transformar la nostra actitud mental.

Tenir més cura de la pròpia família que dels altres éssers sensibles, significa que ets egoista?

Hi ha dues maneres d’ocupar-se dels altres. Si penses exclusivament en la teva família i no et preocupes dels altres éssers sensibles, és un aferrament. Però si practiques tenint cura de tots els éssers sensibles, la teva família també es converteix en part d’aquests éssers sensibles. El mateix podem dir quan et dediques a tots els membres de la teva família: tu també hi estàs inclòs, oi?

És bo i necessari. De fet, sovint quan preguem, volem beneficiar tots els éssers sensibles, excepte el nostre veí! De manera que hem de lluitar! Pregar només per aquells éssers sensibles que estan lluny. Quan preguem per tots els éssers sensibles, la nostra acció arriba primer als membres de la nostra família o veïns. Així que si pregues pel teu veí, pots dir pròpiament que estàs realment practicant en benefici de tots els éssers sensibles.

Com a mestre, com puc ensenyar als nens sobre l’amor i la compassió?

Amb els teus actes! Amb el teu exemple —no només amb les paraules—. Hauries de desenvolupar un compromís genuí sobre el seu benestar, sobre el seu futur a llarg termini. Pots ensenyar als teus alumnes el valor d’atendre als altres, el valor de la compassió i de la tolerància. Un concepte molt important és el diàleg, l’esperit de diàleg i reconciliació, perquè en la societat humana hi ha sempre conflictes i contradiccions.

La contradicció en si mateixa és bona. Per exemple, les quatre nobles veritats són, a la vegada, contradiccions —les contradiccions poden comportar un creixement—. En canvi, les contradiccions poden ser negatives i conduir al conflicte, l’acarnissament i la lluita. L’educació és una manera molt important de proporcionar el coneixement i la consciència sobre els valors humans bàsics.

És el mateix la vacuïtat que la manca de substància pròpia?

Potser la paraula vacuïtat té una connotació més àmplia, perquè quan utilitzem la paraula sense substància pròpia, ens podem referir no només a la manca d’existència inherent d’un objecte, sinó també a no vantar-se d’un mateix.

Sa Santedat, quin és el vostre missatge per al nou mil·lenni?

Molta gent em fa aquesta pregunta. Si realment volem un nou mil·lenni feliç, ens hem de preparar. Fins i tot a l’hotel on sóc ara, estan fet alguns preparatius. Han preparat unes bosses de revetlla i em pregunto què hi deu haver dins d’aquestes bosses. Tot això són coses externes. Crec que el més important és fer preparacions internes per a un segle pròsper i més feliç.

De vegades, dic a la gent fent broma que la vigília del mil·lenni no haurien de dormir, sinó simplement esperar i veure quina classe de coses porta el nou mil·lenni. De manera que esperaran i esperaran fins que… el sol es pondrà com sempre! I tornarà a sortir el sol com sempre. Potser no hi haurà res de nou, i llavors ja se’n podran anar a dormir!

De totes maneres, parlant més seriosament, si esperem que el nou mil·lenni ens porti noves oportunitats o coses noves, això no passarà. Només vindran dies i nits normals. El que és important és la transformació d’un mateix. És aquí on descansa l’esperança.

Si mirem enrere el segle que s’acaba, ens adonem que en aquest planeta s’han produït un munt de canvis. Alguns canvis han estat positius, mentre que d’altres han estat negatius. En qualsevol cas, com a conseqüència de les diferents experiències, crec que en conjunt la humanitat ha esdevingut més madura. Les nostres ments són més obertes. També tenim una major consciència de les conseqüències a llarg termini de les nostres accions, inclòs l’efecte en l’ecologia. De manera que hi pot haver esperança per a un futur millor. Depèn completament de les nostres accions.

Jardí del Constitution Club, 1999





II. SUPERAR LES EMOCIONS NEGATIVES


QUAN M’OBSERVO A MI MATEIX, passats els anys, m’adono que el meu cos físic ha canviat. Dia a dia ens fem vells, però el nostre coneixement creix. I la nostra experiència, també. Ara bé, guanyar coneixement és molt més fàcil que posar-lo en pràctica. Dur-lo a la pràctica no és fàcil, i per a mi també és difícil. De totes maneres, si comparo la meva manera de pensar avui amb la que tenia fa vint anys, noto que hi ha hagut algun canvi, algun progrés. No és tan important la quantitat de canvi, sinó el fet que n’hi hagi hagut.

En certa manera, el canvi, progrés o transformació de la ment, és fàcil i, en certa manera, és difícil. Però una cosa és molt clara: us puc assegurar que si feu un esforç constant, amb determinació i convicció, la ment pot canviar. Encara que pensem que només hem fet un petit progrés, això sol és raó suficient per continuar-ho intentant, ja que lentament, lentament, estem canviant. Fins i tot, si no som capaços de realitzar un canvi dràstic, si només som capaços d’aconseguir un canvi mínim, ja és un canvi. En el Dharma del Buda, i en algunes tradicions hindús antigues, creiem en la reencarnació, en la vida després de la vida. Així, en aquesta vida, si ens desenvolupem en el camp espiritual, qualsevol progrés, per limitat que sigui, tindrà impacte en la nostra pròxima vida. Aleshores ho podrem tornar a intentar. El petit progrés portarà, amb absoluta certesa, un efecte positiu en les nostres vides futures.

És per això que el Buda Shakyamuni ens diu que un practicant hauria de pensar en termes d’eons, no només en dies i hores. La nostra vida, des del punt de vista budista, no té començament.

El desig de superar el sofriment, hi és ja des del principi. Però només amb aquest desig no s’assoleix l’objectiu. Al costat del desig, hem de seguir el mètode correcte, el mètode apropiat. Hem de fer un esforç continuat, sense importar-nos els anys o els eons. I així hi haurà un final per al nostre sofriment. El Buda va demostrar-ho molt clarament.

Potser la majoria de nosaltres, d’acord amb la tradició budista tibetana, creiem que recitar l’Om Mani Padme Hum és bo per als éssers vius, especialment per als que estan afrontant situacions adverses. Per això ara recitem cent vegades Om Mani Padme Hum: per a les víctimes del terratrèmol de Gujarat. Segons el diari d’avui, més de vint mil persones han mort a causa del terratrèmol. Tinguem un pensament per aquesta gent que ha mort, han estat ferits o han perdut els seus familiars. Tinguem també un pensament per als animals. Sens dubte, gats, gossos i altres animals que també han sofert.

Tinguem un record per a tots els éssers sensibles, especialment els éssers humans, i aquelles persones pobres que, fins i tot mentre han viscut, han tingut una vida difícil, i al final han mort tràgicament. No trobeu que és molt trist, això?

Ara m’agradaria compartir amb vosaltres alguns sentiments, visions i experiències de la meva visita al Kumbha Mela. He passat dos dies allí. En realitat no ha estat la meva primera visita: el 1966 vaig visitar un altre Kumbha Mela. En aquella ocasió la meva estada va ser molt breu, i no vaig tenir cap possibilitat de parlar en privat amb els líders espirituals. Aquesta vegada, a més de les activitats públiques, he tingut l’oportunitat de conversar amb el Shankaracharya i alguns altres gurus.

La primera vegada que vaig anar al Kumbha Mela el 1966, vaig rebre algunes cartes d’un grup budista, que expressaven el seu ressentiment per la meva visita al que es considerava un festival hinduista. També aquest cop alguns dels meus amics han mostrat certa reserva per la meva estada allí. Llavors els he recordat, i penso que la gent ho sap, el meu interès i compromís amb la promoció dels valors humans i l’harmonia religiosa. Aquests dos compromisos els portaré amb mi fins a la mort.

Durant més de quinze anys, sempre que n’he tingut l’oportunitat, he fet peregrinatges als llocs sagrats de les diferents tradicions religioses, com Jerusalem, o Lourdes, a França. A l’índia, quan sóc a prop d’un lloc que tingui algun santuari, mesquita, temple o església coneguts, també hi reto homenatge. Vaig tenir la sensació que participar en el Kumbha Mela era una bona oportunitat per mostrar el meu respecte per l’antiga religió hindú, l’hinduisme. He estat en aquest país més de 41 anys, i sempre m’ha semblat important mostrar el meu respecte per altres tradicions, i aprendre d’elles. També incloc aquelles tradicions alienes a l’índia, com el cristianisme, l’islam, el judaisme, i totes aquelles altres que han crescut en aquest país, com l’hinduisme, el jainisme, el budisme, el sikhisme, etc. Totes les tradicions d’aquí tenen una estreta relació, una relació molt especial.

En els temps del Buda, hi havia discussions i debats entre tradicions budistes i no budistes. Nagarjuna, Aryadeva, Budapalita, Chandrakirti, Dharmakirti i, més tard, Shantarakshita i Kamalas-hila, i altres grans mestres budistes, van escriure, com és lògic, sobre l’antiga escola de pensament hindú. Aquest tipus de discussions són extremament útils i belles. Dins del budisme també hi ha moltes discussions, molt debat. Si hi ha dos punts de vista contradictoris, la discussió dels valors de cada un és molt útil i ajuda a afinar la ment. Deliberacions d’aquesta mena no són com una disputa política. Són positives. Sense elles, el pensament o la lògica budista estarien menys desenvolupats. Aquestes disputes i debats són molt útils, però les persones amb una visió curta i una ment estreta, a vegades en tenen una percepció errònia. És llavors quan les polèmiques creen divisions, i condueixen a lluites i conflictes. En canvi, rebre punts de vista oposats i extreure’n la lliçó, és enriquidor.

Buda, durant la seva primera època com a sadhu[5], va aprendre de la tradició hindú. Després va experimentar amb ella, i més tard assolí la il·luminació. Fent això, estava refutant moltes de les antigues tradicions hindús, les seves idees i punts de vista, però, a la vegada, n’acceptava moltes altres, com shila[6], samadhi[7] i vipassana[8]. La divisió més clara entre budisme i no budisme és la teoria de l’anatman[9] i l’atman[10]. Jo dic que l’anatman és cosa meva, i l’atman és cosa seva. Cap problema!

Crec en l’anatman i, a partir d’això, obtinc grans beneficis. És una ajuda per a la meva visió i els meus sentiments. Per a ells, en canvi, la teoria o concepte de l’atman és molt útil. Accepto divisions com aquesta. Quan intento tenir una relació més estreta amb altres tradicions, faig un major esforç per desenvolupar una millor comprensió dels punts de vista d’aquestes tradicions.

Aquesta és una de les raons principals per la qual participo en el Kumbha Mela. Després de dos dies allí, vaig quedar molt satisfet. Admiro els líders religiosos hindús que hi havia. Tenen la ment oberta. Quan vaig arribar al lloc de trobada, un d’ells em va encaixar la mà amb fermesa i va recitar la pregària budista Buddham Shamam Gacchami. No us sembla una cosa molt bella? En els seus comentaris, va deixar clar que Buda va promoure la compassió, maha-karuna i la no violència. Més tard, un altre Shankaracharya va dir que és molt important que ens apropem els uns als altres. És quelcom meravellós. Penso que això podria ser un nou començament.

Un fet comprensible, però trist, és que alguns budistes d’aquest país, especialment els neo-budistes, tenen una actitud més aviat negativa envers els hindús. És absurd! Allotjar sentiments negatius cap a d’altres no és el camí budista. Pel que fa als hindús, penso que ja ha arribat el moment de canviar el seu sistema de castes, i altres formes antiquades.

Hauríem d’afirmar-ho clarament: aquests costums estan desfasats. Tant de bo es fessin més accions concertades per eliminar totes les coses i sentiments negatius. Si en lloc de criticar els altres, tractem de comprendre’ls i de millorar-hi les relacions, aïllaríem els polítics i altres persones malicioses, que manipulen les diferències religioses.

Em va semblar que el meu peregrinatge a Kumbha Mela era una bona oportunitat per a fer una petita contribució. I la història és aquesta. Un altre punt important: abans d’arribar-hi, em van dir que hi havia molta pols. Temia agafar la grip. Per sort, no hi va haver grip, malgrat la pols! Hi ha una altra cosa que vull compartir amb els nostres amics budistes, particularment amb els budistes tibetans. Més de vint-i-cinc milions d’éssers humans es van reunir al Kumbha Mela, i tota aquesta gent era vegetariana. No es va haver de sacrificar cap animal, i crec que això és meravellós. Si s’apleguessin deu mil tibetans, segurament els carnissers estarien molt ocupats, la qual cosa seria una llàstima.

Des de fa uns anys, tant nosaltres com altres institucions monàstiques, estem fent un esforç per promoure el vegetarianisme als monestirs. Hauríem de fer el mateix quan organitzem grans aplecs. Ho hauríem de tenir sempre present.

Tornant al tema de les emocions, sense elles les nostres vides esdevindrien grises. Les emocions poden ser molt bones, però és vital que fem una distinció entre elles. Algunes semblen agradables d’entrada, però a la llarga són destructives. Altres són inicialment una mica incòmodes, però a la llarga aporten un gran benefici. És important saber, i ser capaç de distingir, quina classe d’emocions són útils, i quines són negatives i que, com a tals, haurien de ser descartades. En primer lloc, tots els éssers vius, incloses les plantes, tenen dret a viure. Després, entre els éssers sensibles, tots aquells que tenen experiències de dolor i de plaer, tenen el dret no només de viure, sinó de viure feliços. És el nostre dret bàsic. Els éssers sensibles, o els éssers vius que tenen la capacitat de sentir, que tenen coneixement, desitgen evitar el sofriment i el dolor i aconseguir la felicitat i el plaer. Hi ha dos nivells d’experiències que aporten plaer o dolor. Un és principalment sensorial. Quan contemplem una cosa bona o bonica, podem obtenir satisfacció mental. Un so bell ens pot fer sentir feliços. En aquest sentit, els éssers humans i els animals tenen experiències similars. En el pla sensorial podem experimentar o bé satisfacció i joia, o bé dolor físic.

L’àmbit sensorial és molt important per als éssers humans. El confort material i les comoditats bàsiques són necessaris i útils, perquè ens donen plaer. Això inclouria un bell jardí amb ocells i animals, el so de la música, les bones olors, els sabors deliciosos, i també el tacte, incloses les experiències sexuals. Aquestes coses les tenim en comú amb els animals.

Però si només ens centrem en aquest aspecte, no serem éssers humans complets. A causa de la nostra intel·ligència, tenim una memòria més bona que els animals, una millor habilitat per visualitzar i veure a llarg termini, no només la nostra vida actual, sinó moltes vides i generacions futures. Els éssers humans tenim la capacitat de conservar el record del passat remot: hem escrit i registrat milers d’anys d’experiències. Però, també a causa de la intel·ligència, les nostres fonts de preocupació tendeixen a augmentar. A vegades tenim massa expectatives, les quals desperten dubte, por i suspicàcia, aspectes tots ells molt més forts en nosaltres que en els animals.

És obvi que alguns sentiments d’infelicitat són produïts per la intel·ligència humana. Aquest tipus d’infelicitat no es pot superar amb el confort material. Sabem que hi ha persones riques que tenen tots els conforts materials i no s’han de preocupar per res, però que, malgrat tot, són infelices. Així doncs, la incomoditat, la insatisfacció o la inquietud no es poden eliminar amb el simple confort físic. D’altra banda, si en l’àmbit mental hi ha felicitat i satisfacció, la incomoditat física pot suportar-se fàcilment. En alguns casos, patir dificultats físiques pot comportar més satisfacció mental.

Quan estem mentalment preparats, som capaços d’afrontar qualsevol incomoditat física. L’àmbit de l’experiència mental és superior al de l’experiència sensorial. Per aquesta raó, tot i que el progrés i el desenvolupament material són essencials, només amb els guanys materials no n’hi ha prou per satisfer totes les necessitats humanes. Els éssers humans necessitem més. El que destrueix la nostra pau i confort mentals és aquesta part de les emocions, que anomenem emocions negatives.

Emocions com ara una forta compassió, o preocupar-se i tenir cura dels altres, poden sentir-se intensament, però no alteren gaire la ment. En realitat, aquestes emocions es desenvolupen deliberadament i es poden fer créixer amb l’entrenament i el raonament. No apareixen fàcilment. En canvi, altres emocions, com l’odi i la gelosia, apareixen instantàniament, i fins i tot podríem trobar algunes raons superficials per a la seva aparició. Aquestes emocions són generalment destructives, mentre que emocions com un karuna[11] fort, la compassió i la preocupació pels altres, són, a la llarga, beneficioses i útils. Aquesta distinció entre emocions negatives i positives es basa en el fet que, de manera natural, tots desitgem la felicitat i no volem el sofriment. Per tant, una cosa —sigui externa o interna— que finalment ens porti felicitat és positiva. I una cosa que ens condueixi a una experiència dolorosa, negativa. Per al pensament budista, la llei bàsica és: desitgem la felicitat. El nostre dret bàsic és assolir la felicitat. I les coses que produeixin satisfacció, joia i felicitat profundes són positives, perquè és això el que busquem. En canvi, les emocions negatives destrueixen la nostra felicitat.

Vull compartir amb vosaltres les tres maneres amb què podem contrarestar les emocions negatives. La primera manera segueix una ètica secular i no implica cap creença religiosa. Es tracta d’intentar usar la intel·ligència per analitzar què passa en una situació donada. Es comença per identificar els beneficis i les conseqüències, a curt i llarg termini, de les nostres emocions negatives. Quan som conscients de les seves conseqüències negatives a llarg termini, frenarem deliberadament aquestes emocions negatives. Mirem les possibles conseqüències de sentir animadversió o odi envers els altres. Tan bon punt sorgeix l’animadversió cap a l’altre, la nostra pau mental s’esvaeix immediatament. I ja no podem dormir tranquils. Fins i tot la nostra digestió pot patir-ne les conseqüències. D’aquesta manera s’arruïna la nostra salut física. Les emocions negatives intenses destrueixen la pau mental i la bona salut. Si tenim sentiments negatius intensos cap als altres, ens pot semblar que els altres també tenen una actitud similar. I aleshores, quan ens trobem amb algú, apareixen sentiments de sospita, nerviosisme i incomoditat.

L’actitud de sospita va contra la naturalesa humana, perquè els homes som animals socials. Tant si ens agrada com si no, hem de viure en comunitat. No podem sobreviure aïllats. Si tractem negativament aquelles persones de les quals depenem, ens posem en una situació difícil. La població de les grans ciutats és com una gran comunitat humana, tot i que molts individus s’hi sentin molt sols. A vegades, les persones no confien, ni respecten els altres.

En qualsevol població hi pot haver persones malfiades, però en general, si les tractem com a germans o germanes, ens respondran de la mateixa manera. Sabem, ho podem dir, que els altres experimenten les mateixes coses que nosaltres. Com que jo sento ira, sé que els altres també poden sentir-la. Si a vegades estic gelós, els altres també. No hi ha diferències entre nosaltres, i per això tracto els altres com a mi mateix. Res a amagar… obert, directe. És d’aquesta manera com la confiança i l’amistat es poden desenvolupar.

Podem veure clarament que molta de la infelicitat que experimentem en la nostra vida és deguda a errors de la intel·ligència humana, és a dir que, pel fet de no analitzar la situació correctament, s’experimentin emocions negatives. Per superar les emocions negatives, hem de ser conscients de les seves conseqüències, a curt i llarg termini. També hem d’analitzar la realitat de la situació. La realitat està feta de parts interdependents. Les coses passen per moltes causes i condicions. Aquesta és la realitat. En canvi, segons la nostra ment i la nostra percepció, quan ens passen coses desagradables, ho atribuïm a una única causa, i la maleïm. Aleshores ens enfadem. Però si ho pensem acuradament, si som més realistes en la nostra valoració, sabrem que el perquè d’aquestes coses depèn de moltes causes i condicions, inclosa la nostra pròpia actitud mental. Si sabem que en realitat hi ha moltes causes, no en culparem un únic factor.

Les coses bones també succeeixen per moltes causes, molts factors. Si comprenem això, ja no ens caldrà fer la distinció entre bo i dolent. Que algú s’aprofiti de nosaltres no està bé, és injust, no ho hem d’acceptar, i hem de prendre mesures per contrarestar-ho, però sense emocions negatives. Fer-ho és possible, i aquestes mesures seran realment efectives. A través d’una major consciència de la realitat i de les seves conseqüències, podem canviar la nostra actitud. Podem desenvolupar la convicció clara que certes emocions són innecessàries i que podrien ser perjudicials. Un cop tenim aquesta convicció, ens distanciem de les emocions negatives; no les acollim. Però fins que no n’estem convençuts, identificarem equivocadament aquestes emocions negatives amb una part de la nostra ment, com una part de nosaltres.

No estic parlant de religió, sinó només del fet de preocupar-se pels altres, de mirar els altres com una part de la pròpia comunitat. En realitat tots formem part de la comunitat de la humanitat.

Si la humanitat és feliç, si té una vida plena i un futur joiós, jo me’n beneficiaré automàticament. Si la humanitat sofreix, jo també sofriré. La humanitat és com un cos, i nosaltres som part d’aquest cos. Un cop hem entès això, quan tenim aquesta actitud, podem canviar la nostra manera de pensar. Tenir un sentit mínim de preocupació, de compromís, de disciplina i de comunió amb la humanitat, és molt important per al món actual. Ho anomeno ètica secular, i és la primera manera de contrarestar les emocions negatives.

La segona manera està relacionada amb allò que s’ensenya a totes les tradicions religioses majoritàries, ja sigui la cristiana, la musulmana, la jueva o la hindú. Totes porten un missatge d’amor, compassió, perdó, tolerància, satisfacció i disciplina. Són les mesures per contrarestar les emocions negatives. Quan l’ira és a punt d’aparèixer, quan l’odi és a punt de sorgir, pensem en la tolerància. És important aturar qualsevol insatisfacció en el mateix moment que la sentim, perquè si no ens conduirà a l’ira i a l’odi.

La paciència és la mesura per contrarestar la insatisfacció. La cobdícia —vull això, vull allò— porta la infelicitat i la destrucció de l’entorn, l’explotació dels altres i l’augment de les diferències entre rics i pobres. Tots aquests fets succeeixen a causa de la cobdícia i l’egocentrisme. La mesura per contrarestar-ho és sentir-se satisfet. Si som cobdiciosos, quan experimentem ni que sigui un petit sotrac enmig de la felicitat, ens sentim totalment desolats. Practicar el sentiment de satisfacció és útil en les nostres vides quotidianes. L’autodisciplina és no deixar-nos arrossegar per les emocions negatives, i és una manera de protegir-nos dels desastres a llarg termini. No es tracta de seguir un ordre establert, sinó d’evitar caure en una vida desgraciada a llarg termini.

Totes les tradicions religioses expliquen mètodes per a sentir compassió i perdó. Si acceptem la religió, hauríem de prendre’ns seriosament i sincera els mètodes religiosos i utilitzar-los en les nostres vides quotidianes. És així com podem desenvolupar una vida plena de sentit. En cas contrari, res no canvia. Per exemple, els tibetans pot ser que estiguem portant un rosari i recitant alguna cosa, però que la nostra ment sigui en un altre lloc. Alguns dels nostres germans i germanes cristians pot ser que vagin a l’església el diumenge, que tanquin els ulls durant uns instants, però que després reprenguin una vida on res no ha canviat. La pràctica real és a fora, no dins de l’església, ja que és fora de l’església on ens trobem les situacions de la vida real, i és allí on tindrem moltes possibilitats de patir ira, gelosia, aferrament, etc. La pràctica real es fa fora dels nostres llocs de culte.

Fa poc, en una trobada amb un sacerdot cristià, em va dir que a ell li semblava que les persones no estaven interessades en les doctrines cristianes, perquè pensaven que aquestes tenien poca rellevància per a la seva vida quotidiana. Penso que això no es deu a cap defecte del missatge cristià, sinó a un èmfasi equivocat. La pràctica religiosa no és només pregar, sinó usar els mètodes que he mencionat abans: amor, compassió i perdó. Si aquests mètodes es prenen seriosament i es posen en pràctica en la nostra vida quotidiana, llavors es converteixen en rellevants. Per exemple, si estem a punt de perdre els nervis, podem recordar que si practiquem la tolerància, Déu estarà content. Si veiem coses atractives, de seguida apareixen la cobdícia i l’aferrament. Aleshores recordarem que som seguidors de Déu i que se suposa que seguim els seus desigs. Per tant, ens sentirem satisfets amb el que tenim i la cobdícia desapareixerà. Si apliquem sincerament l’essència de qualsevol de les tradicions religioses, automàticament això té rellevància per a les nostres vides diàries. La vida esdevé més plena de sentit. Aquest és el segon tipus de mesures per contrarestar i superar les emocions negatives.

La tercera manera és la via budista. Bàsicament consisteix en el fet que si intentem anar fins a l’arrel de tots els tipus d’emocions aflictives, com l’ira o altres, ens trobarem amb quatre classes de concepcions errònies. Una d’elles fa referència als diferents tipus de realitats. Veiem el que és impermanent com a permanent i etern. Això comporta sofriment i ens torba la ment. De la mateixa manera, tenim tendència a veure el que és sofriment, com si fos felicitat. Per exemple, veiem experiències contaminades, com si fossin una font de plaer i felicitat. I, a la vegada, veiem el que és impur com si fos pur. Som incapaços de veure la impuresa del nostre cos psicofísic, tendim a considerar-lo com si fos net i pur, i ens hi aferrem. També acostumem a veure el que no té entitat pròpia com si tingués un jo existencial, un jo independent. Aquestes concepcions errònies enfosqueixen la nostra ment, i a partir d’elles es formen les diferents emocions aflictives.

Buda va ensenyar els trenta-set camins cap a la il·luminació, per tal de superar aquests errors de concepció. En aquestes ensenyances va explicar com mantenir els quatre fonaments de l’atenció. El primer fonament de l’atenció és observar el nostre cos. La naturalesa real del nostre cos està feta de diferents tipus de substàncies impures. Si ho estudiem i ho reflexionem íntimament, serem capaços de veure que el cos té una naturalesa impura, una naturalesa impermanent. Si examinem la naturalesa del nostre cos en termes del que l’ha causat, o de la seva entitat present, ens adonarem que és impur. Per exemple, si reflexionem sobre allò que ha causat el cos físic, la causa és l’amalgama del semen i l’òvul, que vénen dels nostres pares.

Podem examinar el nostre cos, des de la coroneta fins a la planta dels peus i, en termes de la seva naturalesa i entitat present, ens adonarem que la seva naturalesa és impura i maculada. Si observem les coses que produeix el cos —orina, excrements i altres—, només veurem substàncies brutes. Podem dir, doncs, que el cos és una màquina que produeix substàncies brutes. Quan la màquina funciona bé, la forma o color de les coses que en surten tenen bon aspecte, però si alguna cosa falla, comencen a passar coses estranyes. En realitat, quan consumim les coses més cares i selectes, la màquina del cos les converteix en brutícia. Pensem-hi.

A més a més d’això, el cos també pot ser la causa de futurs sofriments. Adonem-nos com el cos psicofísic està fet de la combinació i coexistència de quatre elements bàsics. Si observem la natura d’aquests quatre elements —foc, aigua, terra i aire—, comprenem que, per la seva pròpia naturalesa, estan en conflicte entre ells. Quan diem «sóc feliç», o «tinc bona salut», estem dient que tenim bona salut en el sentit que els quatre elements en conflicte estan equilibrats entre ells. Només que hi hagi una petita desviació de l’equilibri entre aquests elements, ens posem malalts. El més fàcil és que hi hagi desequilibri.

Tinc més de seixanta anys. Fins ara, el meu cos ha sobreviscut per moltes raons. Però /.què significa exactament que el cos simplement sobrevisqui? Si la nostra meravellosa intel·ligència humana sobreviu i funciona amb normalitat, podem intentar cultivar un altruisme infinit i una comprensió més profunda de la realitat. És quelcom meravellós, i aquest és el punt de vista del budisme. Reflexionem sobre això. Si hi reflexionem apropiadament, serem capaços de comprendre clarament de quina manera percebem aquest cos impur com si fos pur i net.

Quan parlem de la segona concepció errònia, és a dir de la percepció del sofriment com si fos felicitat, no ens referim a un nivell bàsic o superficial, perquè a aquest nivell ningú confon el sofriment amb la felicitat. Estem parlant a un nivell més profund. Com ja he dit abans, hi ha dos tipus de sensacions: les que provenen del cos i les que provenen de la ment. La major part de la felicitat física prové de la disminució del sofriment físic. Per exemple, si després d’haver estat tremolant de fred durant una estona, ens posem al sol, aleshores ens sentim satisfets i feliços. No és que la calor del sol doni per si mateixa cap satisfacció particular: simplement ha fet disminuir el sofriment que teníem a causa del fred.

Com a prova del que dic, si això fos una felicitat genuïna i de llarga durada, si fos quelcom independent, podríem estar sota la llum del sol durant una bona estona i la nostra felicitat hauria d’anar augmentant progressivament. Però no és el cas. Al cap d’una estona sentirem calor i voldrem tornar a l’ombra. Així doncs, si ens estem massa temps al sol, la primera sensació de felicitat i satisfacció, es tornarà de sofriment. En molts casos, una sensació física agradable sembla bona, satisfactòria i joiosa, però després d’una anàlisi més seriosa, ens adonem que, si continua, esdevé incòmode.

Pel que fa al sentiment de felicitat mental, com que estem dominats per les emocions conflictives, la ment no és del tot independent, no és lliure. Si hi reflexionem, comprendrem que al final la nostra ment acabarà sofrint, encara que ens sentim temporalment feliços. Per exemple, si sofrim d’una malaltia crònica, pot ser que no sentim dolor a cada moment, però això no vol dir que estiguem guarits; no ens hem lliurat de la malaltia crònica.

La tercera concepció errònia és la de veure el que és impermanent com si fos permanent. Això es deu a un fort aferrament al jo i, en la nostra vida quotidiana, tendim a veure les nostres experiències de felicitat com a quelcom que ha de durar molt de temps, que ha de durar per a sempre. Tenim tendència a percebre aquestes coses com a permanents. Per exemple, quan passo pel costat d’un castell antic, penso que quan el van construir, segurament el rei estava convençut que duraria per a sempre. Fixem-nos en la Gran Muralla de Xina. Durant molts anys, molta gent ha construït la muralla, a base de treballar molt durament L’emperador pensava que el seu reialme seria una cosa permanent. I ara només queden algunes parts d’aquesta muralla. Mirem Hitler, Stalin o Mao Tse Tung. Tots ells tenien un sentiment molt fort de la meva regió, la meva ideologia, el meu poder, i tots ells desgraciadament van matar milions de persones amb l’objectiu de fer que l’impermanent fos permanent.

És molt útil reflexionar sobre la impermanència. N’hi ha dos tipus. Una és molt subtil. L’altra és la impermanència de la continuïtat: una planta que mor, o la cessació d’una vida, podem veure-hi el final d’una continuïtat. I ho podem veure perquè les coses canvien d’un instant a un altre. Si les coses no canviessin, seria impossible observar el final de la continuïtat. Podem entendre el final d’un objecte sòlid qualsevol, en termes de continuïtat, perquè hi ha un canvi constant en tots els fenòmens impermanents. Si observem i percebem la desintegració de la continuïtat d’un objecte o fenomen impermanent, podrem concloure que la naturalesa de tots els tipus de fenòmens impermanents és canviant.

Per comprendre el significat d’impermanència i desintegració, hauríem d’entendre que cada fenomen impermanent, en el moment en què comença la seva existència, ho fa amb la natura del canvi, amb la natura de la desintegració. Això és més útil que interpretar-ho com si alguna cosa finalment s’hagués desintegrat i hagués deixat de ser.

La quarta concepció errònia és veure com un jo amb existència independent allò que no té entitat pròpia. Pel que fa a com interpretar el significat de sense jo, o sense entitat pròpia, hi ha diferents escoles filosòfiques budistes, que donen diferents explicacions i interpretacions. La interpretació budista més freqüent del significat de l’absència de jo és que no existeix un jo autosuficient, independent i amb existència inherent. Tan bon punt som capaços de comprendre que no hi ha un jo autosuficient i independent, serem capaços d’identificar la concepció errònia que un jo així existeix. Quan puguem comprendre aquesta concepció errònia, podrem reduir l’aferrament, la dependència i l’ira. Com més forta sigui la sensació que el jo és independent i autosuficient, més gran serà la dependència cap al nostre cos, la nostra casa, la nostra família, etc. Per contra, com més profunda sigui la comprensió de l’absència d’aquest jo, menor serà la dependència cap als objectes materials.

Buda no només va ensenyar l’absència del jo de la persona, sinó també la manca d’entitat pròpia de tots els fenòmens. Això vol dir que no només les persones estem mancades d’una existència independent i autosuficient, sinó que els objectes de què gaudim també tenen només la vaga aparença d’existència permanent. Tenim tendència a veure els objectes materials externs de què gaudim com si tinguessin una existència inherent independent, però en realitat no hi ha tals objectes, ni tal gaudi.

Quant a l’explicació de com és que les coses no existeixen tal com aparenten, hi ha, altre cop, diferents interpretacions filosòfiques. D’acord amb l’escola de pensament Només-Ment (Chittamatra), encara que les coses sembla que tinguin existència externa, en realitat no hi ha tal existència externa. Tot es troba en la ment. D’acord amb la Madhyamika o escola de pensament centrista, les coses no existeixen de la manera que aparenten. Si ho analitzem profundament, veurem que totes les coses percebudes no tenen una existència inherent o independent, sinó que no són res més que una il·lusió. Estan condicionades per les facultats sensibles i per la ment.

Com més fonda sigui la nostra comprensió de l’absència de jo de la persona, i de l’absència d’entitat pròpia del pensament, més capaços serem de comprendre l’altra cara de la moneda —la interconnectivitat de totes les coses—. Encara que les coses no tinguin una existència independent, són interdependents i estan estretament interconnectades.

En la comprensió de les quatre concepcions errònies, la comprensió de les tres primeres és ja un antídot contra aquestes concepcions errònies. Mentre que la comprensió de la quarta concepció errònia, ens permet tallar d’arrel la falsa concepció del jo.

Hi ha diferents maneres de combatre les emocions negatives: la manera Hinayana, la manera del bodhisattva i la manera del Tantrayana. Tot i que hi ha diferències entre les tres, totes tenen la mateixa intenció: l’eliminació completa de les emocions negatives, el nirvana.

A la pràctica, moltes persones volen un mètode concret per superar aquests conflictes mentals. Però és impossible practicar un mètode i alliberar-se immediatament de totes les ansietats. És com la salut del cos. Quan la constitució i el sistema immunitari del cos estan sans, immediatament podem contrarestar una infecció. Però si el sistema immunològic bàsic del cos és dèbil, fins i tot la infecció més insignificant serà difícil d’eliminar. De la mateixa manera, si la nostra actitud mental bàsica és sana, i està reforçada per l’entrenament, el coneixement i la convicció, i ens passa alguna cosa tràgica —perdem un familiar o una persona estimada, o ens passa alguna injustícia, o desenvolupem alguna malaltia incurable—, la nostra actitud mental sana serà suficient per contrarestar-ho. Podrem mantenir la pau mental i superar qualsevol infortuni més tranquil·lament, més positivament.

Si la nostra actitud mental no ha tingut un entrenament suficient, serà molt més difícil superar els problemes. Entrenar la ment és essencial. Per entrenar-nos apropiadament, hem de tenir una gran convicció, que només pot provenir de l’anàlisi rigorosa. Per fer-ho ens cal molt de material, molta informació. Com veieu, la manera de practicar el budisme comença per l’estudi. Estudiar escoltant, llegint, absorbint informació. Un cop recollim aquesta informació, l’hem d’analitzar nosaltres mateixos. No hem de confiar només en les cites de Buda. En comptes d’això, hem de confiar en les nostres investigacions i experiments. És d’aquesta manera que podem desenvolupar una ferma convicció, la qual marcarà, en qualsevol cas, una diferència amb la nostra actitud mental.

Si volem superar les nostres emocions negatives, doncs, hem d’utilitzar la nostra intel·ligència per analitzar. També hem de desenvolupar, amb l’ajuda de la nostra intel·ligència, emocions positives, com la fe i la compassió. D’aquesta manera, la saviesa i les emocions positives poden créixer de bracet. La fe i la compassió apropiades han de basar-se en la raó i la intel·ligència: aquesta és la via budista. I aquesta és la manera de superar les emocions negatives, d’acabar-les, d’aturar-les.

Sa Santedat, durant el Kumbha Mela, us vàreu banyar al riu Ganges?

No, no ho vaig fer, però em vaig posar unes gotes d’aigua aquí. Amb això n’hi ha prou.

Sa Santedat, si us plau, quina és la seva opinió sobre Déu i sobre la vida abans i després de la mort?

Què és Déu? La paraula Déu, d’una banda, significa amor infinit. Els budistes ho acceptem així. El que no acceptem els budistes és la idea d’un Déu en el centre, de quelcom absolut, un creador. Els budistes veiem fortes contradiccions respecte a aquest concepte. Amb la noció d’un creador, els cristians només accepten una vida, la seva vida, creada per Déu. És una idea molt poderosa i té la seva bellesa, crea un sentiment d’intimitat amb Déu.

Quan ens desagrada una persona, per què no podem deixar de sentir rebuig? És molt difícil canviar d’actitud.

Crec que això és perquè estàs enfocat només en l’ira. Tot és relatiu. Si mires el mateix objecte des de diferents angles, el veuràs de maneres diferents. Per exemple, nosaltres vam perdre el nostre país, el nostre país ha experimentat una destrucció terrible. Si només ho veiem des d’aquest angle, l’únic que sentirem és un gran malestar i molta tristesa. Però, a causa d’aquesta tragèdia, hem esdevingut refugiats i hem tingut moltes ocasions d’interactuar amb diferents persones —gent religiosa, científics, persones corrents— i això és molt útil, és una gran oportunitat per aprendre. Si hi reflexionem, podem veure que la mateixa situació tràgica té, d’una banda, implicacions tristes i, de l’altra, noves oportunitats. Intentar veure les coses des d’angles diferents és molt útil. Ajuda a fer comparacions. Quan succeeix alguna tragèdia, podem pensar com hauria anat si haguessin passat coses encara pitjors. Fent aquest tipus de comparacions, podrem veure millor la situació. La manera en què percebem una mateixa situació és molt diferent en funció de la nostra actitud mental.

Quin hauria de ser el límit d’ambició espiritual per a un professional molt ocupat?

Com ja he dit abans, mentre estàs treballant, tens l’oportunitat de practicar l’autodisciplina, la satisfacció amb el que tens, la tolerància i la paciència. Per a fer-ho, primer has d’estudiar, has de desenvolupar la convicció que algunes emocions són destructives, mentre que d’altres són útils. Una vegada hem comprès aquesta distinció de forma clara, la consciència sobre el que és útil i el que és perjudicial, aleshores podem dur aquesta pràctica a la nostra vida quotidiana. La pràctica espiritual no és només estar assegut en meditació, sense fer res. Cosa que, en si mateixa, no és necessàriament una pràctica espiritual. Els coloms, quan tenen l’estómac ple, també mediten. Semblen divins, perfectament immòbils. Però això no vol dir res, no ajuda. D’una banda, la meditació significa abandonar tots els nostres sentits, i romandre sense pensar en res. Però això per si sol no és res, i té poc efecte. Ara bé, hi ha algunes pràctiques, algunes meditacions, que necessiten com a base l’absència de pensament. A partir d’aquesta absència de pensament apareix una altra saviesa més profunda: això ja és diferent. En qualsevol cas, la simple absència de pensament no és res.

Si aquest cos és impur i és la base del nostre sofriment, i per què hom creu que és l’únic vehicle de salvació?

Això s’explica per la meravellosa intel·ligència humana, i també per la clara llum (ment subtil). No hi ha gaires diferències entre els éssers humans i els animals. Però els animals no tenen la possibilitat d’utilitzar la ment subtil. Per a utilitzar la ment subtil, fa falta la intel·ligència humana. A un nivell bàsic de la ment, la intel·ligència i el cervell suposen un gran avantatge. El cervell humà té la capacitat de tenir un intel·ligència sofisticada. Els animals, en canvi, no poden utilitzar el nivell bàsic d’intel·ligència humana, ni la ment subtil. I encara que quan moren tenen les mateixes experiències que nosaltres, els és impossible utilitzar la ment subtil. Des d’aquesta perspectiva, el cos humà és quelcom preciós, el que no vol dir que sigui bo per si mateix.

Sa Santedat, em podria explicar una mica més la diferència entre tenir una mentalitat estreta i una mentalitat ampla?

La mentalitat estreta és pensar només en avui i, en canvi, la mentalitat ampla és deixar de banda les experiències d’avui i pensar en el futur. Pensar només en un mateix és tenir una mentalitat estreta, en canvi, tenir consciència que el meu futur està lligat al futur dels altres, que els meus interessos depenen enterament dels interessos dels altres, i que si tinc cura dels seus interessos, tots els meus interessos són automàticament satisfets —aquesta és, penso jo, una mentalitat més oberta—. Tenir cura dels teus veïns, al final et beneficiarà. Si no tens cura dels teus veïns, al final sofriràs… és així!

L’absència de jo significa també oblidar-se d’un mateix en benefici dels altres?

No, no vol dir això. Per exemple, quan parlem del desenvolupament de l’altruisme o del desig d’assolir la il·luminació pel bé de tots els éssers sensibles, encara que l’altruisme estigui orientat, en primera instància, cap al benefici d’altres éssers sensibles, a la vegada també aspirem a assolir l’estat de budeïtat per a nosaltres mateixos. Pensar només en un mateix, ignorant totalment els altres éssers sensibles i deixant-los de banda, és una equivocació. En canvi, si amb tota la bona fe i sensibilitat, ajudem els altres éssers sensibles, el nostre propòsit també es complirà. I això és perquè quan parlem d’assolir la budeïtat, estem parlant de Rupakaya i Dharmakaya, és a dir, el Cos de la Forma i el Cos de la Veritat, que són els dos termes amb què designem aquests dos cossos. El Dharmakaya fa referència al cos d’un mateix, i el Rupakaya, al cos dels altres. Així, encara que pensis en els altres i treballis per a ells, el teu propòsit es compleix, com un producte derivat.

Hi ha diferents classes d’emocions negatives?

Els textos tradicionals parlen de vuitanta-quatre mil tipus d’emocions negatives. Encara que se’ns doni aquest nombre, els diferents tipus d’emocions negatives que poden sorgir en la ment, són il·limitats. En l’Abhidharma[12] es fa una clara identificació del que es coneixen com les sis emocions aflictives principals i les vint emocions aflictives secundàries.

Fins a quin punt podem sacrificar-nos en les situacions de la vida real?

En l’ensenyament de Buda, a no ser que s’hagi obtingut un cert nivell de comprensió, està totalment desaconsellat sacrificar el propi cos per als altres. S’ha de calcular en funció dels beneficis a llarg i curt termini. Si es té una convicció i una confiança molt fortes, degudes a un alt nivell de comprensió, s’aconsella i es recomana sacrificar el propi cos en benefici dels altres éssers sensibles.

La nostra ànima té un destí completament determinat, o existeix el lliure albir?

Segons el budisme el lliure albir existeix. Existeix encara que hi hagi diferents tipus de karma, i que n’hàgim d’experimentar les conseqüències, fins i tot dels karmes que anomenem definitius, els resultats dels quals han de ser experimentats en aquesta vida… Fins i tot en aquests casos. Ho diem en el sentit que si no som capaços de desenvolupar les forces adequades per contrarestar aquests karmes negatius, estem condemnats a patir-ne els resultats. Però si som capaços de fer un esforç i desenvolupar forces positives que ho contrarestin, es pot canviar fins i tot allò que anomenem karma definitiu. Depèn molt de com pensem i de quin karma acumulem. De fet, el karma el cultiva la pròpia persona, l’individu, i això ho fa d’acord amb el seu lliure albir.

Qui va ser més gran, Buda o el bodhisattva Siddharta, que va sacrificar la seva vida per esdevenir Buda?

En un sutra es diu que si un buda il·luminat veu un bodhisattva que viatja dalt d’un carro, i no hi ha ningú que estiri del carro, aquest buda hauria d’estirar del carro. És fantàstic. Els budes tenen tota la perfecció, el poder i l’omnisciència. Els budes han assolit l’estat més alt d’il·luminació i poder, en el sentit de desenvolupament espiritual. En el cas dels bodhisattves, si es tracta d’un bodhisattva que encara no ha eliminat les foscors de la il·luminació i el nirvana, o es tracta d’un bodhisattva que no ha eliminat completament les emocions aflictives, que està encara sota la foscor i els lligams de les emocions aflictives, aquests bodhisattves estan ja completament dedicats al benestar dels altres éssers sensibles. Això és font d’inspiració, i bodhisattves així són objecte d’admiració i estima. És clar que això depèn de com t’ho miris.

Si contemplem Buda, un ésser totalment il·luminat, en el sentit de la seva omnisciència, Buda és més gran que el bodhisattva. Si contemplem el bodhisattva, des de la perspectiva del gran sacrifici que fa en benefici dels altres éssers sensibles, tot i no estar il·luminat, podem veure la seva grandesa.

Com podem ser positius si estem desbordats per la injustícia humana i mediambiental?

Per a un principiant, fer front a aquests problemes és una tasca difícil, el fa sentir contracorrent. Cal més entrenament, més pràctica i més comprensió. Per als practicants que es troben en un estadi inicial, és important estar més aïllats i fer algun tipus de preparació. Un cop hem guanyat confiança en nosaltres mateixos i força interior, aleshores el món, l’entorn exterior, es converteix en la nostra pràctica. Com més pertorbador sigui el nostre entorn, més pot desenvolupar-se i progressar la nostra pràctica.

Quin confort pot donar el budisme a la gent, en una època de gran sofriment, com la d’aquest terratrèmol?

Això depèn molt de la fe i les creences de la persona. Depèn molt de com ho enfoquis.

Als budistes aquests fets poden fer-nos pensar en la natura sofrent del samsara i en la impermanència. Si tenim una motivació adequada, una experiència tràgica i dolorosa ens pot ser útil per reduir els nostres conceptes equivocats. Ens pot explicar aspectes com la llei infal·lible de causa i efecte, i també com, a través d’experimentar aquests problemes, a la llarga, podem purificar-nos de certes conseqüències negatives.

Tanmateix, la reacció humana és anar allí i compartir el sofriment amb les víctimes, mostrant-los la nostra simpatia i preocupació. Això sol ja és suficient. Penso que fent això els podem alliberar del seu sofriment. També se’ls hauria de donar medecines, donacions i altres coses pràctiques, per ajudar-los.

Sa Santedat, ens podria dir alguna cosa sobre els dakinis?

Dakini… No ho sé. Crec que els dakinis existeixen en un pla misteriós. Hi ha ocasions en què és possible comunicar-se amb alguns dakinis. Els podem trobar en forma humana entre les dones. Com investigar-ho? És molt difícil. De fet, crec que entre els sadhvi de Kumbha Mela, hi podria haver alguns practicants de gran experiència. Per exemple, n’hi ha alguns que van completament despullats, i m’han dit que viuen a la muntanya durant un any, o durant molts anys. Deuen haver tingut algun tipus d’experiència, si no els seria impossible continuar allí. Abans d’anar-hi, vaig preguntar si era possible veure algun d’aquests sadhvi. Però és molt difícil, a no ser que algun conegut te’n presenti algun. Si no, el que pots fer és trobar-te algun sadhu despullat i fer-te una foto amb ell, a part d’això… res de gaire útil.

Fa molt de temps, Tilopa, Naropa i Gompopa, tots ells grans sadhvi, tenien l’aspecte de captaires. Altres, en canvi, eren caçadors, pescadors o només captaires. Només si estiguéssim disposats a passar mesos amb ells, per investigar les seves vides diàries, comportaments i expressions, podríem entendre les seves experiències internes. Generalment les persones que tenen experiències internes molt profundes, no les mostren a l’exterior. En canvi, aquells que no tenen gaire a l’interior, sovint mostren molt cap a fora… coses espectaculars, coses grans, oi que sí?

Si Déu va crear l’univers, qui va crear Déu?

Aquesta és una pregunta budista. Per aquesta raó no acceptem Déu.

Quina és la millor manera d’ensenyar la compassió?

Tinc les meves reserves sobre el que és millor, més ràpid, més fàcil, més barat… Avui per avui, estan sortint moltes traduccions noves de textos budistes, i ja hi ha disponibles molt bons llibres sobre budisme. Llegeix aquests llibres, estudia, i trobaràs la resposta. Després podràs escollir la millor!

Un home ordinari, dedicat als quefers de la vida quotidiana, pot obtenir la il·luminació?

En general, sí, a la llarga és possible. Hi ha un poema molt bonic de Phabongkha Rimpoche, que diu una cosa així com: si practiques sincerament, encara que siguis un pare de família, obtindràs la il·luminació, com els va passar a Marpa i Milarepa, i a molts altres reis i ministres, tant indis com tibetans. Si no practiques, encara que et retiris a les muntanyes durant molt de temps, només seràs com la marmota que hiverna durant mesos sota terra.

Quina ha estat la situació més difícil de superar per a Sa Santedat?

No ho sé. És difícil de dir. Depèn del nivell de pràctica i del moment. Per exemple, cap als trenta anys, vaig tenir certa comprensió del que és sunya (saviesa), i vaig sentir la possibilitat d’assolir el nirvana. Com a conseqüència d’això, la renunciació es va tornar bastant forta, cosa que feia que al mateix temps em resultés molt difícil pensar en la bodhicitta[13].

Als quaranta, vaig estudiar el llibre de Shantideva, i també la Garlanda preciosa de Nagarjuna, així com altres llibres. I vaig reflexionar més sobre la bodhicitta. És clar que encara no he tingut cap experiència genuïna de bodhicitta o sunya, però comparativament, a vegades tinc la sensació i la confiança que si tingués prou temps, podria desenvolupar tant l’una com l’altra. En el passat, vaig pensar que era quelcom molt difícil, tenint en compte les experiències viscudes. Al cap de cert temps, penso que no és tan difícil. Així que no ho sé, hi ha moltes dificultats, però a la vegada, com ja he dit, hi ha la possibilitat de superar els obstacles.

Com a Dalai Lama, tinc la dificultat de la situació del Tibet. És molt difícil; realment està més enllà del meu control. No és cert? És molt difícil.

Per concloure, aquells que creuen en valors espirituals, especialment en el Dharma de Buda, que estudiïn! Que apliquin aquests valors a la seva vida diària. I que tractin de ser bons seguidors del Dharma de Buda i del Buda Shakyamuni, el nostre mestre. Hem de ser bons estudiants, és important. Tant si som creients com no creients, tant si hi ha una raó com si no n’hi ha cap, hem nascut en aquesta terra. El temps que haguem de romandre en aquest planeta, siguem persones compassives i assenyades. Si podem fer alguna cosa pels altres, fem-la; i, si no, almenys intentem no crear-los problemes!

Sir Shankerlal Hall, Modern School, 2001





III. LA PRÀCTICA DE LES SIS PERFECCIONS


QUAN VE LA GENT A ESCOLTAR-ME, molts ho fan amb la intenció d’escoltar un missatge o una tècnica per assegurar-se la pau interior i per aconseguir una vida completa. Alguns potser només han vingut per curiositat, però el més important és que hem de saber que tots som el mateix: éssers humans. Jo no sóc res especial, sóc simplement un monjo budista. Només un ésser humà. I tots nosaltres tenim el mateix potencial, tant per a fer el bé, com per a fer el mal. Tots tenim el dret de ser feliços. Dies feliços i nits felices; així és com les nostres vides esdevenen felices.

Voldria explicar algunes coses importants. La principal diferència entre els éssers humans i els éssers no humans, o altres mamífers, és, penso, la intel·ligència humana. Sentiments de dolor o de felicitat, el desig de pau i plaer, i el desig de superar el dolor, són comuns tant en els éssers humans com en els animals. Fins i tot els insectes, els petits insectes, tenen els mateixos desigs. Però nosaltres, els éssers humans, tenim intel·ligència. Tenim una gran capacitat de memòria i de visió de les coses. Com altres mamífers i animals, tenim experiències físiques del que és bo i el que és dolent, però nosaltres tenim unes sensacions addicionals, a causa de la nostra intel·ligència. La memòria, les visions i les expectatives del futur, a vegades ens causen ansietat i por, dubte i preocupació, fins i tot quan les coses van bé.

A causa de la nostra habilitat de visualitzar el futur llunyà, no només per a nosaltres i la nostra generació, sinó també per als nostres fills i per als fills dels nostres fills, per a les generacions futures, el nostre sofriment mental i les nostres preocupacions són, proporcionalment, molt més grans. Com que tenim una intel·ligència i una capacitat de pensament molt més gran que els altres mamífers, som susceptibles d’experimentar més sofriments mentals que ells. Com que els sofriments mentals i l’ansietat són producte de la intel·ligència, l’única manera de resoldre’ls és utilitzant la intel·ligència. No hi ha altra manera. Fins i tot les persones que tenen gran quantitat de recursos materials a la seva disposició, tenen problemes i sofreixen. Això indica clarament que els sofriments mentals, que són producte de la intel·ligència, no es poden resoldre amb comoditats materials.

Hi ha un altre factor important. Crec que les experiències mentals són superiors a les experiències físiques. Algú que tingui problemes físics, causats per una malaltia o per la pobresa, si és mentalment feliç, pot dominar aquest sofriment, que no l’alterarà gaire. I al contrari, si algú està mentalment pertorbat, ni la més gran de les comoditats físiques podrà alleujar el seu sofriment. Per això, quan fem esforços per assegurar-nos la prosperitat material, és important mirar cap a l’interior. No hem de negligir els nostres valors interns.

Avui en dia, patim una crisi de moralitat arreu del món. La ciència i la tecnologia no ens donen cap referència per dilucidar entre el que és moral i el que és immoral. El que és material és només material, els diners són diners i prou. Per saber què és correcte i què no ho és, no ens podem basar en altra cosa que no siguin les experiències internes dels éssers sensibles. El criteri per jutjar què és correcte i què és incorrecte, és el grau de satisfacció o de dolor que determinada cosa produeix en els éssers sensibles. Si hi ha quelcom que aporta satisfacció, generalment diem que és correcte, perquè tots volem la felicitat i la satisfacció. Com que no desitgem el sofriment ni el dolor, tot el que ens fa sentir malament, o que ens porta sofriment, ho considerem dolent per a nosaltres. Així, quan parlem del correcte i l’incorrecte, la discriminació s’ha de fer a partir dels sentiments humans. No podem parlar de correcte o incorrecte referint-nos a coses materials externes. En el món d’avui sovint només donem importància a les coses materials. I des d’aquest punt de vista es justifica tot allò que fa guanyar diners i poder. No es consideren altres aspectes, i tot es basa en satisfer la cobdícia.

Els fets esdevinguts a Nova York l’11 de setembre van ser, evidentment, tràgics. Un grup de persones va utilitzar la seva intel·ligència per planejar-ho, si no durant anys, almenys durant mesos. Van fer servir avions plens de gasolina i explosius, i plens de passatgers. De manera, que no només van fer ús d’una intel·ligència sofisticada, si no també d’un odi extrem. Això ens mostra que la intel·ligència humana, la sofisticada ment humana, si està guiada o controlada per qualsevol emoció negativa, es converteix en un autèntic desastre. A no ser que tinguem un sentit de conducta moral, els éssers humans estem abocats a patir problemes i dificultats. Per tant, quan diem d’observar certes disciplines morals, estem parlant també de guiar les emocions.

Recentment, vaig estar a Baroda, en una de les comunitats de swami Narayan. Vaig observar que els monjos del monestir d’allà seguien una conducta moral pura, uns vots i una disciplina, i també que ajudaven a millorar les condicions socials del seu entorn. Aquesta classe de comunitat també es pot trobar en altres llocs. És extremadament important que l’energia d’aquestes diferents organitzacions i individus s’uneixi. Conjuntar energies positives és molt, molt important. El bisbe Tutu va dir que les diferents entitats i organitzacions religioses, haurien de participar en aquelles àrees en què les persones estan afrontant diferents tipus de problemes. Aquest esforç comú no només reconduirà els seus problemes, sinó que aproparà les religions entre si. Hem d’intentar promoure l’harmonia entre les diferents tradicions religioses. Per als seguidors de cada tradició és molt important practicar sincerament i seriosa. Suposem que som budistes. Si volem promoure els valors humans, en primer lloc hauríem de fer un esforç per millorar-nos nosaltres mateixos. D’aquesta manera, servirem d’exemple als altres. En lloc de pensar en conversions, hauríem de pensar de quina manera podem ajudar, a través de la nostra tradició.

Tots som part de la humanitat, i cadascú de nosaltres té la responsabilitat de millorar-la i aportar-hi felicitat addicional, per tal de fer-la més pacífica, solidària i compassiva. Si un individu practica la compassió i el perdó sincerament i regularment, allà on visqui generarà una atmosfera positiva. Aquesta és una manera de contribuir a millorar la humanitat. En practicar la pròpia tradició, les persones poden tenir experiències espirituals. Això els permet comprendre el valor de les altres tradicions. Cadascú hauria de mirar seriosament la pròpia tradició, i aplicar-s’hi tant com pogués, a fi de promoure l’harmonia religiosa.

Si pretenem desenvolupar seriosament la nostra fe o tradició, hem de fer que tingui un significat real en la nostra vida quotidiana. Seguir només la tradició com un hàbit o costum, no té gaire impacte en la transformació de la ment. Per exemple, alguns tibetans, ladakhis i xinesos, que han estat practicant budisme des dels temps dels seus avantpassats, donen per fet que el budisme és part de la seva tradició i cultura, i no desenvolupen amb sinceritat el missatge inherent en l’ensenyament de Buda. En canvi, quan algunes persones que no han nascut ni crescut en el budisme, s’hi comencen a interessar, interioritzen l’ensenyament de Buda amb gran entusiasme i gratitud, la qual cosa ens permet veure la seva sinceritat. Estudiar amb seriositat és vital. Això és especialment cert en el Dharma de Buda, perquè, si volem transformar les nostres emocions, hem d’utilitzar la intel·ligència al màxim de les nostres possibilitats. Per desenvolupar la fe espiritual, hem d’utilitzar la intel·ligència. Crec que això només ho trobem en el budisme. Aquesta és la raó per la qual les escriptures dels mestres Nalanda estan plenes de raonaments, de lògica i d’argumentacions, hi apareixen diferents tipus de dubtes, amb les seves explicacions, comparacions i anàlisis.

La manera budista de transformar les emocions no funciona a través de la fe o la pregària, sinó d’utilitzar al màxim la intel·ligència i la raó. Com sabeu, hi ha tres nivells per a fer-ho. En un primer estadi, és difícil utilitzar el raonament, i hem de confiar en la paraula d’un altre. Però fins i tot en aquest cas, hem d’investigar si aquesta altra persona, inclòs el mateix Buda, és de confiança o no. De manera que, per al practicant budista, l’estudi és essencial.

En l’escenificació de la thangka Buda està situat a la part més al nord, amb el mestre al seu costat. Sembla que el mestre estigui debatent amb Buda! Buda ens dóna la llibertat de qüestionar les seves paraules. Les preguntes són molt importants. Sense preguntes, no podem rebre una resposta apropiada. Sense escepticisme, sense dubte, sense investigació, no tindrem respostes satisfactòries. En la tradició budista, la intel·ligència s’ha d’utilitzar al màxim segons la capacitat de cadascú, i l’estudi és essencial.

Ara us parlaré del desenvolupament personal a través de les sis perfeccions. Quan ens referim a perfeccions, en primer lloc hem d’establir el significat de la paraula perfecció, que vol dir «anar més enllà». Més enllà vol dir el lloc o camí de la il·luminació. I aquest lloc o camí, l’anomenem «més enllà» en relació al lloc en què normalment existim, la nostra forma ordinària. Quan parlem de les quatre nobles veritats, les dues primeres veritats, la veritat del sofriment i la veritat de l’origen del sofriment, se situen en el vessant ordinari, i les altres dues veritats, la veritat del camí i la veritat de la cessació, són els camins que es troben més enllà. Quan fem servir la paraula «més enllà», ens referim als tipus vertaders d’il·luminació. Vol dir haver anat més enllà del cicle d’existència, del cicle d’existència samsàrica i, per tant, quan diem «més enllà», ens referim a la total extinció de les emocions aflictives i del sofriment i, per aquest motiu, a l’assoliment de l’alliberació. També hi ha la forma més gran d’il·luminació, que és l’estat de budeïtat. Quan diem «més enllà», ens estem referint principalment a això.

El mot tibetà per anomenar la il·luminació és Jangchub, que significa interioritzar en la seva totalitat les qualitats positives necessàries. «Il·luminació», doncs, té dos significats: es pot referir al camí que condueix a l’estat resultant de budeïtat, o a l’estat resultant de budeïtat en si mateix. És a dir, que es refereix tant al camí com al seu finit. Pel que fa a l’ús de la paraula «perfecció» o «més enllà», hi ha dos punts de vista diferents.

Segons una d’aquestes opinions, el terme «perfecció» es pot utilitzar per referir-se tant al camí com al fruit. L’altra opinió, en canvi diu que la paraula «perfecció» només s’ha d’utilitzar per referir-se al fruit, i no al camí. Ara bé, si utilitzem «perfecció» en el sentit del camí que condueix a la il·luminació, és un tipus de perfecció conseqüència de l’entrenament. Encara que utilitzem «perfecció» com a camí, no podem dir que tots els camins siguin camins de perfecció. Per exemple, la pràctica de donar (la generositat), en general no es pot anomenar perfecció. En canvi, quan el donar i la generositat estan influenciats per la pràctica del mètode, això sí que és el desenvolupament de la bodhicitta. Quan aquestes pràctiques estan influenciades per la saviesa de la vacuïtat, encara que sigui en una fase d’aprenentatge, en podem dir perfeccions. En el cas de la generositat, existeix la pràctica que es correspon amb la pràctica d’un bodhisattva, així com la practicada pels no budistes. Per exemple, no matar. Quan es practica el no matar per por a la llei, no té res a veure amb una pràctica religiosa.

Que l’acció sigui virtuosa o no, i que una acció virtuosa esdevingui causa d’alliberació o no, o causa de budeïtat o no, depèn de la seva motivació. Per fer de la nostra pràctica, una pràctica de perfecció, hauríem de tenir clar l’objectiu de la il·luminació, junt amb el desig que aquesta vagi més enllà de només l’alliberació per a un mateix.

Quan tenim la intenció d’assolir la gran il·luminació, o budeïtat, el camí que hem de cultivar és un camí altruista, basat en el desig d’obtenir la il·luminació en benefici de tots els éssers sensibles. La motivació implica moltes activitats i fets en benefici d’altres éssers sensibles. És, doncs important, posseir aquesta funció especial de la ment, la qual intenta ajudar tots els éssers que sofreixen per aconseguir la il·luminació.

Un altre aspecte de la gran il·luminació o budeïtat és que és un estat lliure de tota elucubració. Aquest estat pot tenir diferents significats. Podria significar que hem perdut diferents tipus de contaminacions, pol·lucions, sofriments i emocions aflictives. Un tipus d’il·luminació que no només està lliure d’això, sinó de diverses aparences dualístiques. Quan assolim aquest estat, ens alliberem de la dualitat subjecte/objecte i de les aparences de la convencionalitat.

Però no som lliures perquè la dualitat subjecte-objecte, o les aparences convencionals, siguin coses a eliminar, pel fet de ser emocions negatives, sinó que som lliures perquè quan assolim l’estat d’il·luminació, deixem de fer aquestes elucubracions. En aquest estat, la ment il·luminada, o omniscient, està fosa completament amb la vacuïtat. En una ment així no hi ha divagacions. L’estat d’il·luminació té dos aspectes principals. Un és la capacitat de satisfer els desigs dels éssers sensibles, espontàniament i sense esforç, la qual és el resultat d’haver desenvolupat durant el nostre entrenament la motivació altruista d’obtenir la il·luminació en benefici de tots.

L’altre aspecte de l’estat d’il·luminació és que està lliure de qualsevol mena d’elucubracions, com ja havíem dit, i la causa és el desenvolupament de la saviesa de la vacuïtat. L’estat omniscient és fruit de causes i de factors. És un fenomen condicionat. Com que l’estat omniscient és resultat de causes i factors, es troba sotmès a les lleis de la causalitat. Aquest sistema de camí i efecte, camí i fruit, es troba en el context de l’originació interdependent.

Els sofriments sorgeixen de les causes i condicions respectives. De la mateixa manera, la felicitat que experimentem també depèn de les seves causes i condicions respectives.

La forma més alta de felicitat, la il·luminació, també sorgeix de causes i condicions. És a dir, que succeeix en el context de la causalitat. Qualsevol mena de resultat o conseqüència s’esdevé en funció de causes i condicions, que tenen la capacitat de produir aquell tipus particular de resultat. És per aquest motiu que, en un dels sutres, Buda diu que els fruits dolços són produïts per llavors dolces. Igualment, els fruits amargs són resultat de llavors amargues. Les diferents qualitats sublims que podem veure en l’estat de budeïtat o il·luminació, provenen de les capacitats i potencials que tenim. I en la seva absència, no és possible assolir l’estat de budeïtat, ni desenvolupar les qualitats de Buda.

En l’estat d’il·luminació, parlem de dos tipus de cossos de Buda, coneguts com el Cos de la Forma i el Cos de la Veritat, Rupakaya i Dharmakaya. El Cos de la Forma de Buda sorgeix espontàniament i sense esforç davant dels éssers sensibles per tal d’ajudar-los. El Cos de la Veritat, com hem dit abans, és un estat lliure de qualsevol elucubració. L’obtenció del Cos de la Forma s’obté pel desenvolupament de la pràctica de la bodhicitta i el Cos de la Veritat s’obté per la saviesa de la vacuïtat.

Si intentem simplificar el significat de la saviesa de la vacuïtat i la bodhicitta, podem dir que la saviesa de la vacuïtat és la forma més elevada d’intel·ligència, el seu punt més alt, i que la bodhicitta és la millor forma de les emocions humanes. Sabem que ja tenim la base per a ambdues. Tenim emocions, la capacitat de jutjar i intel·ligència. Si volem resumir els ensenyaments de Buda, podem establir tres punts principals. Primer tenim la presentació de les qualitats fonamentals, que estan relacionades amb les lleis de la natura. Després, tenim el camí amb què ens comprometem, per a fer unes pràctiques que estan d’acord amb les lleis de la natura. I tercer, amb aquestes pràctiques obtenim el fruit de la il·luminació. Així, utilitzem el mot «perfecció» per referir-nos a les pràctiques que realitzem durant el període d’entrenament, influenciades per la bodhicitta i la saviesa de la vacuïtat.

Podem considerar dos tipus de saviesa de la vacuïtat. El primer consisteix a comprendre la vacuïtat a través d’algun tipus d’imatge genèrica, amb la incapacitat de veure la vacuïtat directament. El segon consisteix a percebre o discernir directament la vacuïtat, sense dependre de cap altre mitjà o imatge genèrica. Quan parlem de pràctiques influenciades pel mètode i la saviesa, ens referim al tipus de saviesa que discerneix directament la vacuïtat. Sabem que és possible el desenvolupament de la bodhicitta —la ment que procura el benestar dels altres éssers sensibles—, perquè ja tenim en nosaltres aquesta actitud d’autoestima. Som capaços de tenir tal actitud, perquè ja tenim un sentiment d’intimitat amb nosaltres mateixos, i és a partir de l’amor a nosaltres mateixos que podem fer créixer una actitud d’amor als altres.

Si augmentem el sentiment de proximitat amb els altres éssers sensibles, podem utilitzar-ho per fer sorgir el desig de benestar per als altres. Per tant, en primer lloc és necessari estimar-se un mateix, perquè, si no som capaços d’estimar-nos, no és possible —o és difícil— tenir un esperit de compassió cap als altres éssers sensibles. En general, tots tenim el sentiment d’intimitat amb nosaltres mateixos. Fins i tot en el cas d’odiar-se un mateix, sempre hi ha certa autoestima arrelada profundament en nosaltres.

Podrem estimar els altres a partir de l’extensió gradual de la nostra autoestima. Fins i tot els animals manifesten un mínim d’altruisme, especialment aquells les cries dels quals en depenen durant un període de temps. És obvi que hi ha d’haver alguna espècie de vincle amorós. Aquest amor, aquest sentiment natural d’afecte, prové d’una necessitat biològica, perquè l’estructura, la formació del cos, és de tal manera, que ens veiem empesos a dependre de l’amor. Hem de tenir cura els uns dels altres per tal de sobreviure. Ja disposem de la llavor de l’amor, la compassió o l’afecte als altres, perquè tenim estima per nosaltres mateixos. La pregunta que sorgeix és: com desenvolupar un altruisme infinit? I sembla possible fer-ho a través de la saviesa i la intel·ligència.

Normalment quan es parla de la necessitat de cultivar l’amor i la compassió pels altres, tenim la sensació que ha de ser en benefici i ajuda dels altres, però no en el nostre profit, o si més no, que no és important si ens en beneficiem o no. Aquesta visió és errònia, perquè quan generem amor i compassió pels altres, mentalment som capaços de sentir una satisfacció i una determinació profundes. Com a resultat d’això, el practicant —nosaltres—, se’n beneficia. Tindrem menys por, més voluntat, i més confiança en nosaltres mateixos. Automàticament, la nostra ment es calma. La mesura en què la nostra expressió d’amor i compassió beneficia els altres éssers sensibles depèn de la seva actitud i receptivitat. Òbviament, Buda i els seus deixebles van desenvolupar un altruisme infinit, un amor il·limitat i una compassió molt poderosa. Però en la nostra pràctica de la compassió, no estem segurs de si beneficiarà els altres o no. A vegades, ens pot passar que intentem somriure a algú o expressar la nostra simpatia, i que a la gent això els desperti sospites! Però pel que fa al propi practicant, tant bon punt s’ha generat l’actitud altruista, es produeix un benefici immens.

És incorrecte pensar que la pràctica de la compassió només és bona per als altres. Penso que quan tenim cura dels altres, al final, n’obtenim un gran benefici. A vegades, bromejo amb la meva audiència: «Oh, aquests bodhisattves són ben egoistes! Sempre es preocupen pels altres». Moltes de les nostres dificultats i problemes penso que estan relacionades amb les nostres projeccions mentals. Si tenim una actitud mental correcta, encara que estiguem envoltats per un entorn hostil, ens podrem sentir feliços i en pau. El Lama Tsongkhapa ha insistit molt encertadament en aquest punt.

Quan parlem de la pràctica de les perfeccions, en particular de la pràctica de les sis perfeccions, intentem explicar als altres la importància d’aquestes pràctiques personals, descobrim el que es coneix com la pràctica de les quatre maneres de captar deixebles per madurar la pròpia ment. Això significa que la pràctica de les sis perfeccions està directament relacionada amb ajudar els altres. Tanmateix, si examinem pràctiques com la concentració i el desenvolupament de la saviesa de la vacuïtat, comprenem que es tracta de meditacions i tècniques per millorar la pròpia saviesa i comprensió.

Quant a la pràctica de la moralitat, la podem considerar un mètode d’autopurificació. Donar no vol dir eliminar la pobresa dels altres, donant-los tot el que els falta, sinó que és un estat mental pel qual sempre estem a punt de donar el nostre cos, riquesa i plaers, quan altres els necessiten. Això no vol dir que siguem capaços de resoldre els problemes i la pobresa de les altres persones. La pràctica del donar i la generositat significa millorar el propi desig de donar als altres. D’aquesta manera, millorem i augmentem la nostra determinació i coratge per oferir-nos al servei dels altres.

Tornant a la pràctica del donar i de la generositat, podem dir que hi ha tres nivells de donar, en funció de la seva qualitat. El primer nivell s’anomena «donar comoditats materials». El segon, és «donar la no por», que vol dir protegir els altres del sofriment i de la por. I el tercer nivell s’anomena «donar ensenyament del Dharma». Hi ha dos tipus de pràctiques consistents a donar comoditats materials. Una és oferir comoditats materials externes, i la segona és oferir comoditats físiques internes, per exemple, dedicar la nostra mirada o allargar la mà. Quan hem d’aplicar la pràctica del donar, ja sigui per donar comoditats externes o per oferir parts del nostre cos, és molt important saber quin és el moment adequat per a fer-ho. Hem d’examinar acuradament l’objecte o persona a qui farem la donació, el moment en què ho fem i la nostra motivació. També hauríem d’examinar allò que estem donant. Per exemple, no oferirem armes o verí.

En general, considerem adequat oferir medecines als altres. Malgrat tot, en determinades circumstàncies, donar medecines pot ser més un perjudici que una ajuda, i en aquests casos no és recomanable. Oferir menjar, normalment és adequat i benvingut. Però és impropi, per exemple, oferir menjar a algú que està en dejuni. Per tant, quan estem exercint la pràctica del donar i de la generositat, és important analitzar i examinar cada aspecte de la situació.

Pel que fa a la pràctica de la moralitat, especialment en el context de la pràctica del bodhisattva, hi ha tres tipus de moralitat. El primer és la «moralitat d’evitar cometre actes negatius». El segon és la «moralitat de cultivar virtuts». I el tercer és la «moralitat de satisfer les necessitats dels éssers sensibles». Els tres tipus de moralitat estan interrelacionats. A fi de treballar la tercera moralitat, cal que haguem desenvolupat la segona. Si no tenim les virtuts necessàries, no és possible ajudar els altres. Per tal de tenir aquestes virtuts, cal haver perfeccionat la primera moralitat. No és possible cultivar les virtuts, si no sabem eliminar i evitar les emocions aflictives.

Si ens fixem en la pràctica de la paciència, la podem classificar en tres tipus. El primer és «la paciència ha de ser capaç de suportar dificultats i sofriments». El segon és «la paciència d’acceptar voluntàriament el sofriment i les dificultats». I el tercer és «la paciència en incrementar la determinació en les pràctiques del Dharma», que són la meditació i la vacuïtat.

També hi ha diferents categories en el perfeccionament de l’esforç i de la concentració, però ara no les recordo! Però bé, en el cas de la concentració hi ha un nivell relacionat amb la pràctica de la veritat convencional, i hi ha una concentració relacionada amb la visió de la vacuïtat.

Si passem a la saviesa, podem parlar de dues classes de saviesa: l’anomenada «la saviesa de comprendre els fenòmens convencionals», i la «saviesa de comprendre la realitat última, la veritat última». La meditació plàcida, o visió interna, no es distingeix per si l’objecte és una veritat convencional o una veritat última, sinó per la manera com la ment s’enfoca en aquest objecte.

Amb això acabem la presentació de les sis perfeccions. La pràctica de les sis perfeccions queda resumida en la pràctica de dues: el mètode (per acumular mèrit) i la saviesa (per acumular saviesa). Podem classificar les sis perfeccions agrupant-les en les pràctiques del mètode i la saviesa, de la següent manera: la pràctica de la concentració i la saviesa es col·loquen sota l’àmbit de la saviesa; la pràctica de donar, l’observació de la moralitat i una part de la pràctica de la paciència, sota l’àmbit del mèrit. La pràctica de l’esforç queda repartida: una part dins l’àmbit del mèrit, i una altra part dins l’àmbit de la saviesa.

Aquestes pràctiques són les causes principals que fan realitat el Cos de la Forma de Buda i el Cos de la Veritat de Buda. La divisió del Camí entre mètode i saviesa es relaciona amb la realitat fonamental de l’objecte, perquè en les lleis de la natura veiem dues categories de fenòmens. Un és el fenomen convencional i l’altre és la realitat última d’aquest fenomen. Hi ha dues veritats, la veritat convencional i la veritat última. Per entendre apropiadament aquestes dues veritats, és important comprendre la disparitat entre realitat i aparença.

D’una banda hi ha una gran varietat d’aparences, i de l’altra, hi ha una realitat que és diferent d’aquestes aparences. Crec que quan emprenem un procés d’aprenentatge, el que intentem és reduir aquesta disparitat, aquesta distància, entre la realitat i les aparences.

Volem entendre la realitat a través de l’educació, i dels mètodes analítics, inclosos els experiments. Les aparences no ens satisfan prou. L’educació i la investigació ens ajuden a reduir la distància entre la realitat i les aparences. El concepte de les dues veritats és una ajuda tremenda per reduir aquest decalatge. Donat que la majoria d’emocions negatives es basen en les aparences, comprendre la realitat reduirà les emocions negatives. És per això que el concepte de shunya és tan important per a les experiències diàries. Ara bé, si aquests conceptes es queden només en un nivell intel·lectual, com a simple informació, tindran molt poc efecte.

Sa Santedat, hi ha algú que hagi preguntat per la causa del terrorisme? La no violència pot vèncer les activitats terroristes? ¿I quin és el rol de la compassió en aquest món de terror que ens ha conduït al xoc violent de civilitzacions?

Penso que l’arrel del terrorisme és l’odi, una mentalitat estreta i tenir poca vista. S’hauria de contrarestar a dos nivells. Un és el mètode immediat i l’altre, les contramesures a llarg termini. Tots els líders i la gent compromesa, haurien de fer un gran esforç a fi de trobar mètodes no violents per a tractar la situació. Aquest és el meu desig, la meva pregària. D’altra banda, no tinc ni idea de com fer-ho, perquè les emocions i els estats mentals estan fora de control. A la llarga, penso que el món sencer i la societat haurien d’esdevenir més compassius. Així, quan ens trobéssim amb desacords o conflictes, buscaríem respostes i solucions pacífiques, a través del diàleg. Es pot fer. En qualsevol cas, podem crear una societat més compassiva. Evidentment això no és fàcil, però és possible.

Alguns diuen que, en general, els occidentals no progressen tan ràpidament en la Via del Vajrayana, com ho fan els tibetans. Hi esteu d’acord? I si és així, per què?

Encara que en la societat tibetana hi ha molta gent que practica el tantra, són pocs els que el comprenen tal com s’explica en els textos tàntrics. Com ja he dit abans, això es deu, en part, al fet de practicar-ho com una rutina diària, amb poca seriositat. Reciten certes pregàries, i ho fan de manera rutinària. És la meva impressió. Així que no crec que hi hagi gaire diferència entre els occidentals i els orientals. Són iguals.

Fins a quin punt és important el mètode i la selecció del mètode que ens ha de conduir al nivell més alt d’espiritualitat?

És molt important. Perquè si ets capaç de seleccionar i seguir un mètode, que sigui adequat per a la teva disposició mental, aquest serà molt més efectiu. En relació al que he dit abans, la pràctica Vajrayana, o tàntrica, és una pràctica Mahayana i ha d’estar influenciada per l’esperit de la bodhicitta i per la saviesa de la vacuïtat. És impossible practicar el tantrisme, si la bodhicitta i la saviesa de la vacuïtat en són absents. Algunes persones tenen la impressió que l’Hinayana, el Mahayana i el Vajrayana són diferents yanes o vehicles, independents l’un de l’altre, però estan absolutament equivocats.

Hauríem d’entendre que la base de la pràctica del bodhisattvayana, també anomenat Mahayana, són les Quatre Nobles Veritats i l’òctuple camí. La pràctica del bodhisattva es construeix sobre aquesta base. És a dir, no és possible practicar el Mahayana si falten les pràctiques fonamentals ensenyades en la tradició Hinayana o Theravada. Tampoc és possible realitzar la pràctica tàntrica del Vajrayana si falten les pràctiques del sutra del Mahayana. Les pràctiques espirituals més elevades s’han construït sobre els fonaments de les precedents.

Els hindús parlen de Brahma, el déu impersonal més enllà de totes les descripcions i atributs. La il·luminació és esdevenir u amb Brahma. Encara que els budistes no reconeguin un déu, es podria entendre la naturalesa de Buda com un equivalent budista de Brahma?

Si vols, ho pots interpretar així, en certa manera. En la tradició cristiana, la Trinitat a vegades es considera semblant a la noció budista de Buda, Dharma i Sangha, o amb els tres Kayes, Dharmakaya, Samboghakaya i Nirmanakaya. Hi podem reconèixer certes similituds. No té importància.

Si l’alliberació també és resultat d’una causa, com es pot tornar bo el dolent?

El dolent pot esdevenir bo, perquè podem posar fi a les activitats dolentes. Ara bé, l’ésser sensible, amb sentiments o poder cognitiu, hi és sempre, és sense principi —segons el bodhisattvayana o, especialment, el punt de vista filosòfic del Madhyamika—. La ment, la ment subtil, no té principi. En els grans estadis tàntrics del Camí del Lama Tsongkhapa, es fa referència a una cita d’un text tàntric, anomenat Vajra Shekhara, que diu que l’existència cíclica és un continu de tantra, i que el nirvana és un Tantra subsegüent. Quan parlem d’existència cíclica o de nirvana, s’ha d’entendre en connexió amb el continu del tantra, és a dir, de la continuïtat de la ment. Si en aquesta continuïtat de la ment, romanen les emocions aflictives, és el samsara. Quan totes les emocions aflictives o negatives —a causa dels antídots— han estat eliminades, podem dir que aquesta ment està en l’estat de nirvana.

El nirvana per si mateix és incondicionat, no depèn de causes i condicions. Segons el punt de vista filosòfic de Prasangreika Madhyamika —el sistema de Nagarjuna i Chandrakirti—, quan parlem de nirvana, ens referim a l’estat últim, la realitat última de la ment, quan la ment està totalment purificada de les emocions aflictives.

Em disgusta molt veure els meus veïns feliços. Ja sé que això està malament, però com ho puc superar? Vull que el meu fill sigui el millor. Està malament això?

T’agrada tenir amics o no? A la majoria de gent li agrada tenir amics. Si tens amics, amics genuïns, amb qui pots intercanviar amb confiança somriures i experiències diferents, pots sentir-te molt feliç, molt tranquil. Si desconfies de tothom, et sentiràs molt sol i amb molta inseguretat. Si hi ha com a mínim una possibilitat que el teu veí esdevingui el teu amic, no és millor tenir un veí amic que un veí enemic? Que algú sigui amic o enemic, depèn de la nostra actitud mental. D’entrada has d’oferir la mà i mostrar simpatia. Així, la possibilitat que les actituds canviïn existeix. Si et mantens en una actitud negativa cap a algú, és impossible que us feu amics.

Els amics, els amics genuïns, tenen molt a donar-se; amb el cor obert; no calen diners, no cal poder. Quan adquireixes riquesa, poder polític o fama, pots trobar amics d’un altra mena —però aquests no són necessàriament amics genuïns—. Un amic genuí et considera com un altre ésser humà, com un germà o germana, i et mostra el seu afecte en aquest sentit, sense importar-li si ets ric o pobre, si tens un estatus alt o baix. Això és un amic genuí.

Sa Santedat, heu parlat d’ajudar els altres en el seu sofriment. En aquest context, què penseu de l’eutanàsia, o del fet d’augmentar la dosi de morfina quan algú s’està morint?

En general, és millor no practicar l’eutanàsia, però hi pot haver excepcions.

Quina hauria de ser l’actitud dels estudiants cap a l’adquisició de coneixements?

No ho sé. Hem de prendre la iniciativa i fer un esforç. En general, en el procés d’adquirir coneixements es presenten tres nivells: escoltar, pensar i, després, meditar. El coneixement que prové de només escoltar és molt superficial. Hem de pensar per nosaltres mateixos i, si és possible, experimentar, investigar més, analitzar més. D’aquesta manera aconseguim una comprensió més fonda. Aleshores el coneixement és molt més profund i es pot transformar en acció. Si aquesta pregunta me la fes un budista, en particular un budista tibetà, afegiria que hauria de recitar el mantra de Manjushri, om ah ra pa dsa na dhi. Recitar-lo ajuda la intel·ligència. En el meu cas, des de la meva infantesa, he estat recitant aquest mantra —si realment ajuda o no, no ho sé—. Però el que és segur és que no fa cap mal.

Hi ha cap possibilitat que existeixi una religió global per a tota la humanitat?

No, no és possible. Una «religió global» podria ser tenir bon cor, sentir afecte, preocupar-se pels altres i ser altruistes. Això podria voler dir religió global. A part d’això, les diferents tradicions es mantenen. Són útils per a una ampla varietat d’éssers humans. Una sola religió… no crec que fos gens beneficiosa.

És vàlida la teoria del karma? ¿Està predeterminat tot el que passa?

El karma no té la connotació de «predeterminat». Segons els diferents nivells d’acció, podem canviar el curs de la nostra experiència vital. Donaré un exemple de la nostra vida quotidiana: al matí, planegem alguna cosa, volem fer determinada acció, dur a terme uns plans que ens vam proposar la setmana passada, però aleshores sorgeix una emergència, i tot canvia. Encara que el resultat d’una determinada acció estigui programat, si apareixen altres accions més fortes, els resultats canviaran.

Per què hi ha tanta gent jove amb problemes de cor?

Penso que és a causa de la tensió. Hi ha molt poca força interior i massa expectatives respecte a l’exterior. També hi ha massa ambició. Potser també problemes de comportament, de drogues, d’alcohol. És millor preguntar-ho a un metge!

Sa Santedat, hi ha persones que són molt possessives amb vostè, i Com ho porta?

Pots mostrar-te possessiu, però això no em farà canviar. Estic simplement assegut aquí.

Però Sa Santedat, això crea problemes als altres.

Si això crea problemes, haurien de deixar de ser possessius. A Alemanya, una vegada em van fer una pregunta semblant. Llavors vaig contestar que em considero fet dels elements terra, aire, aigua i foc. De totes maneres, si els altres es poden beneficiar de mi, deixem-los que en gaudeixin!

Sir Shankerlal Haïl, Escola Moderna, 2002





IV. CULTIVAR L’EQUANIMITAT


EL TEMPS MAI S’ESPERA NI S’ATURA; sempre està en moviment. Quan miro enrere, les dues últimes dècades com a monjo budista i com a practicant, tinc la sensació d’haver-me desenvolupat molt poc espiritualment. Però si ho considero amb més cura, comprenc que hi ha hagut, comparativament, algun canvi i millora, a través d’una familiarització constant amb l’altruisme, amb la saviesa i amb una mica de meditació analítica sobre sunyata. El desenvolupament espiritual més minúscul ja és un progrés, i és de gran ajuda per a mantenir la pau mental. Això, a la vegada, té un impacte positiu en la salut. Per poc que sigui el desenvolupament mental, doncs, ja és útil.

Una Celebració del Dharma no és un simple acte social. És el recordatori que en la vida humana l’espiritualitat és important. La paraula Dharma, la paraula sànscrita, té un significat fàcilment comprensible. En el cas de Celebració del Dharma, Dharma significa el Dharma del Buda. La funció essencial del Dharma del Buda és la de maximitzar la utilització de la intel·ligència humana, a fi de desenvolupar una manera efectiva de transformar les nostres emocions. Aquest és el punt principal del Dharma del Buda.

Gairebé totes les religions més importants intenten transformar les emocions, perquè aquestes són elements crucials en les nostres vides. Les experiències doloroses i negatives afecten les nostres emocions. La transformació implica preservar les emocions positives —en alguns casos fins i tot reforçar-les—, i reduir les emocions negatives. Com he dit abans, la majoria de les tradicions religioses s’interessen per la transformació de les emocions, però els mètodes utilitzats no són els mateixos. En moltes, la transformació de les emocions es fa principalment a través de la fe, que té una gran força.

La fe en Déu, en Al·là, en Krixna o Xiva, o en Jesucrist, té sens dubte un impacte fort en les nostres emocions. De fet, el missatge de tots aquests grans mestres és bàsicament el mateix: amor, compassió, perdó, tolerància, disciplina i satisfacció amb el que es té. Aquesta és la base de totes les religions. En la tradició budista, però, no només tenim fe i confiança en Buda, també investiguem Buda. ¿I com ho fem? Buda, el Buda històric, ja no hi és. L’única manera de trobar-lo és estudiant el seu ensenyament i preguntant sobre aquest als seguidors devots de Buda. Si investiguem el seu comportament i el seu pensament, podrem entendre quina classe d’influència tenen les seves ensenyances. Aprenent-les i intentant seguir-les en les nostres experiències, també podem desenvolupar una certa convicció. La convicció no només prové de la fe, sinó de la investigació, que es realitza a través de la intel·ligència.

La saviesa no és el simple coneixement; és conèixer primer escoltant, després analitzant amb la raó i, finalment, connectant-ho amb les nostres experiències. Així és com s’aconsegueix una convicció ferma. L’altruisme existeix en totes les tradicions, però la combinació de l’altruisme amb la saviesa i la intel·ligència, només la trobem en el Dharma del Buda. No vull dir amb això que el Dharma del Buda sigui el millor. La pregunta de quin Dharma és el millor és difícil de respondre. És com el menjar. No podem dir que un tipus d’aliment sigui el millor. El menjar és relatiu als diferents estats físics i als diferents gustos dels individus que el frueixen. Per a algunes persones les espècies índies són extremadament picants i massa aromàtiques; per a d’altres, són delicioses. Per valorar què és el millor, cal fer-ho des de les circumstàncies particulars de cadascú. De la mateixa manera, penso que per afirmar quina religió és la millor, s’ha de fer en base als beneficis obtinguts per cada practicant individual. Pel que fa a l’aspecte religiós, penso que totes les tradicions són més o menys iguals. Totes estan compromeses amb la felicitat i bondat humanes. Tots els ensenyaments religiosos intenten promoure i reforçar els valors humans positius. Aquest punt és bàsicament el mateix en tots. En canvi, l’aspecte filosòfic, que és una altra part vital de les religions, és on es troben les grans diferències. El Dharma del Buda, especialment la tradició de Nalanda, és molt sofisticat i subtil. El budisme és molt ric, si tenim en compte el seu rerefons filosòfic. En el Dharma del Buda, les tradicions pali i sànscrita són, filosòficament, les més sofisticades.

Em sembla que la millor manera d’introduir el Dharma del Buda tibetà és a través de la tradició Nalanda, perquè els seus textos principals són ben coneguts. Per exemple, a l’edat de sis o set anys, per bé que amb un cert rebuig, vaig començar a estudiar aquests textos de memòria. Quan estudiem els principals textos escrits pels mestres Nalanda, com Nagarjuna, Arya Asanga, Chandrakirti, etc., que són una extensió del Dharma del Buda, ens podem adonar que la tradició Nalanda ha contribuït enormement en el vessant filosòfic del Dharma del Buda. La part ritualista, on els tibetans toquen timbals i fan sonar llargues trompetes, no prové de la tradició Nalanda. Alguns d’aquests cerimonials, i els instruments per als rituals, vénen de l’Afganistan i la Xina, em penso.

Tornem al tema: la convicció es desenvolupa a partir de la intel·ligència humana (cadascú al màxim de les seves capacitats) i de la compassió. La convicció ens condueix a l’entusiasme, el qual, al seu torn, ens permet treballar amb fermesa. Ens familiaritzem amb les pràctiques virtuoses, i això té un gran impacte en el nostre món emocional. Aquesta és la Via de Buda. Quan la gent em pregunta per la Via més fàcil o per la millor, tinc serioses dificultats per respondre. Em sembla que no ho pregunten per mandra, ni per falta de coratge. Està bé preguntar-ho, per exemple, en el cas d’estar cuinant. Aleshores podem preguntar per la manera més fàcil i, fins i tot, la més barata de fer-ho. Però tan bon punt s’hi implica la transformació de les nostres emocions, aquestes qüestions són irrellevants. Mirem, sinó, el Buda Shakyamuni, el nostre mestre. Es diu que ell va dedicar tres eons a la pràctica, per aconseguir l’estat de la il·luminació.

I els nostres mestres Nalanda —Siddhas, com Tilopa i Naropa, i els mestres tibetans, com Milarepa i Tsongkhapa— es van passar molts anys habitant àrees remotes, suportant innombrables privacions, a fi de transformar les seves emocions.

Les emocions humanes que experimentem avui i que volem transformar, són les mateixes que ja existien fa dos o tres mil anys. Si comparem les emocions humanes que existien fa centenars de milers, o un milió, d’anys amb les actuals, veurem algunes diferències, a causa del nostre augment d’intel·ligència. En el futur, si sobrevivim uns altres centenars de milers d’anys, potser les emocions humanes seran diferents. Podem canviar el nostre estat de la ment, o de les emocions, si utilitzem la nostra intel·ligència i ens deixem guiar per gent com Nagarjuna i Shantideva. Si el nostre objectiu és desenvolupar una ment altruista, el llibre de Shantideva és el millor. A la vegada, per comprendre la realitat última, el millor és el Madhyamakamulakarika de Nagarjuna, així com el Madhyamakavatara de Chandrakirti.

En general, si mirem el món d’avui, observem que sens dubte està millorant l’acceptació de l’altre. Com a persona que creu ens valors religiosos i espirituals, penso que l’harmonia i la unitat són essencials. Aquests valors apareixeran si respectem l’altre. El respecte genuí sorgirà si tenim més contacte amb els altres i comprenem els seus valors. Hem de desenvolupar admiració i simpatia per a cada un dels altres. Totes les tradicions religioses, des d’un període llarg de segles, han fet grans contribucions per desenvolupar els valors humans i la pau d’esperit. Han donat esperança i inspiració a milions de persones, i això és suficient per guanyar-se la nostra admiració.

Com he dit abans, però, encara tenim problemes entre persones de diferents religions. Els tràgics fets que han passat en els darrers dos anys a Amèrica, i també en aquest país, mostren que necessitem fer un esforç sostingut per afrontar els nous reptes. No podem culpar només un individu del que passa al món. Hauríem de responsabilitzar-ne tota la societat. La societat produeix els nostres líders i polítics, i si intentem crear una societat més compassiva i afectiva, tindrem éssers humans amb una naturalesa més pacífica. Líders, polítics i homes de negocis d’una societat així donen esperances per a un món millor. La nostra responsabilitat a llarg termini… la responsabilitat de cadascú, tant si som creients com no… és trobar maneres de promoure una societat més compassiva i pacífica.

Hi ha una manera molt senzilla de fer-ho. Cada individu hauria de procurar pau i compassió en el si de la seva família. Posem juntes deu cases pacífiques i compassives, o un centenar, i ja tenim una comunitat. En una societat com aquesta, els nens rebran l’afecte dins de la seva família i, a les escoles, el rebran dels seus educadors. Poden sorgir dificultats, però en general és possible crear una societat més sensata. El sentit de comunitat, de responsabilitat, i de compromís prové de la sensatesa.

Pel que fa a l’equanimitat, el que destorba la ment són principalment les emocions aflictives, tals com l’odi i l’aferrament. I un dels antídots que poden alleujar i reduir aquestes emocions, és la pràctica de l’equanimitat. No estem parlant de l’equanimitat per absència de sentiments o per indiferència. Ens referim a la sensibilitat cap a les experiències positives i les negatives, i al fet de ser capaç de distingir entre les unes i les altres. Hauríem d’adoptar una manera de viure que aculli els valors positius, i intenti evitar els valors negatius. L’equanimitat és pal·liar l’afer-rament i l’odi.

L’equanimitat pot ser practicada tant per part de les persones religioses, com per aquelles que no estan adherides a cap tradició religiosa en particular. Passa el mateix amb el cultiu de les qualitats positives, com l’amor i la compassió: es poden basar en la comprensió d’una tradició religiosa concreta, o es poden practicar sense cap base religiosa. Un individu pot practicar l’amor benvolent i la compassió, i pensar que a través d’aquestes pràctiques aconseguirà la il·luminació, perquè això és el que va ensenyar Buda. Però també es pot practicar, i creure que això portarà pau mental, benestar físic, i harmonia a les nostres famílies. Aquest raonament no està basat en cap tradició religiosa.

Per cultivar l’equanimitat, hem de comprendre que les emocions negatives, com l’odi i l’aferrament, són impròpies i gens saludables, perquè són distorsionades i parcials. Si la ment no és imparcial, no serem capaços de veure la realitat, i no serem objectius. Quan comprenem això, l’equanimitat augmenta. Molts dels problemes i dificultats que ens trobem, sorgeixen de no ser capaços de veure la realitat amb claredat. Una actitud mental tendenciosa o poc imparcial és un gran obstacle i una obstrucció per a comprendre la realitat. Per exemple, les coses depenen de gran varietat de causes i factors: les coses estan interconnectades, són interdependents i estan interrelacionades. Si som incapaços de veure la realitat així, apareixen els problemes, perquè tenim tendència a veure només un d’aquests factors —tant si es tracta d’experiències de felicitat, com problemàtiques i amb dificultats— i intentem utilitzar-ho per explicar una situació molt més complexa. Tendim a donar importància només a un factor dels molts que hi intervenen i ens concentrem exclusivament en aquest causa i factor en particular. A causa d’això, no som capaços de resoldre moltes de les coses que ens afecten. De fet, en lloc de resoldre les dificultats, a vegades en creem altres d’addicionals.

Per afrontar un problema concret és important preparar-nos mentalment, comprendre la realitat de la situació i ser capaços de veure els fets objectivament. Un dels principals factors que ens impedeix veure amb objectivitat una situació és la manca d’imparcialitat, així com l’estat distorsionat de la ment. Per això és tan important practicar l’equanimitat. Alhora, fa falta el sentit comú per afrontar les situacions difícils. Quan afrontem situacions complexes i tractem de resoldre els problemes inherents, és millor tenir una actitud holística que una ment estreta. En el món d’avui l’actitud holística és molt important. Si només enfoquem l’interès en la nostra família o en la nostra nació, i ens oblidem de les altres famílies o les altres nacions, serà impossible assolir felicitat i pau perdurables. Si permetem que les emocions aflictives controlin la nostra ment, aquesta es tornarà distorsionada i parcial, desviada i incompleta. I no serem capaços de fer l’aproximació holística.

Per als que accepteu les tradicions religioses, aquestes es poden classificar en dues categories. Unes centren la seva fe en un creador; les altres —inclòs el budisme, el jainisme i una part de la tradició Samkhya— se centren en la pròpia creació. Algú que accepti el creador, Déu, té l’oportunitat de desenvolupar l’equanimitat. Quan hom comprèn que totes les coses estan creades per Déu, veu que totes les criatures provenen de la mateixa font. Quan ens enfrontem a un diguem-ne busca-raons, a un enemic, és particularment important tenir aquest punt de vista per a desenvolupar l’equanimitat. Normalment etiquetem una persona o grup de persones com a «enemics», quan ens creen problemes en determinades circumstàncies. Però si les mirem des d’una perspectiva més ampla, i comprenem que ell o ella són part de la humanitat, i part de la creació de Déu, els nostres sentiments negatius disminuiran.

A vegades penso que la gent religiosa, entre els que m’incloc, escollim els conceptes que ens van millor, i ens oblidem d’aquells amb els quals no ens trobem confortables. Als que creuen en Déu o en un creador, els demano que posin més èmfasi en l’equanimitat respecte a tots els éssers humans. Que s’oblidin d’altres galàxies i es concentrin en aquest globus, en aquest planeta. Si un creador ha creat totes les coses de la Terra, no hi ha lloc per a la discriminació. No hi poden haver diferències basades en el color, l’origen social o, especialment en aquest país, en les castes.

Segons la forma de pensar de l’índia antiga, el rol del karma és essencial en la pràctica de l’equanimitat, visió que també és compartida pel budisme. Aquí, equanimitat significa no tenir un gran aferrament a una cosa, ni rebuig cap a una altra. En l’antic pensament indi, aquest tipus d’equanimitat es basa en la comprensió del concepte de karma, el qual implica que tot el que som avui, els pensaments positius i negatius que tenim, les diferents expressions i gestos que fem, són el resultat del que vam fer en el passat. Un cop comprenguem això, ens serà més fàcil tractar amb els altres, fins i tot amb la gent desagradable. Comprendrem que la persona que tenim al davant, i el que ens està expressant en aquest moment, és resultat del seu karma. Serem capaços de culpar el seu karma negatiu, en lloc de culpar la persona individual. D’aquesta manera podrem desenvolupar l’equanimitat. L’antiga creença índia de l’existència de les vides passades i futures és una ajuda a l’hora d’encarar-nos als enemics en aquesta vida. En lloc de pensar que una persona en concret ens està creant problemes, hem de pensar que en algun moment del passat, aquesta persona ha estat el nostre millor amic o un parent pròxim; així ens costarà veure’l com un enemic.

En el Dharma del Buda, particularment en la tradició Mahayana o la tradició sànscrita, tots els éssers sensibles tenen la naturalesa de Buda. De manera que quan tenim dificultats en el tracte amb altres persones, recordem-nos que són éssers sensibles com nosaltres i que tenen la naturalesa de Buda. La natura última de cadascú és pura. Aquesta creença calma la ment i redueix els sentiments negatius.

Un altre mètode poderós d’assolir l’equanimitat, és la determinació de desitjar la felicitat —la felicitat màxima, la millor de les felicitats—. No volem sofrir, i així com nosaltres tenim aquest desig innat de ser feliços i de no sofrir, tots els altres també el tenen. Hauríem d’acceptar que aquestes aspiracions també són en el cor de tothom.

En la pràctica budista, quan parlem de desenvolupar l’equanimitat, ens referim a dos nivells. El primer nivell fa referència al fet que no hem d’aferrar-nos a un grup de persones, ni rebutjar-ne un altre de diferent. En comptes d’això, situem-nos en un estat d’equilibri mental. Alguns dels exemples que he donat il·lustren el procés d’increment de l’equanimitat, és a dir, arribar a un punt en què no sentim aferrament especial cap a un grup, ni rebuig cap als altres. Les coses estan interrelacionades, tothom està influenciat per les emocions aflictives, i la llei del karma causa sofriment a tothom.

Respecte al desenvolupament del segon nivell d’equanimitat —desitjar el benestar de tothom, sense importar-nos la seva distància o proximitat—, hem de pensar en el fet que tothom, igual que nosaltres, vol la felicitat i no vol sofrir. No hem d’oblidar que tots estem fets d’una mateixa natura i que tenim els mateixos desigs i necessitats. Si volem ajudar i fer el bé als altres éssers sensibles, no els hem de segregar. No hem de fer distincions entre ells. En no sentir-nos ni distants ni pròxims, fem créixer una ment poderosa, i desitgem el bé per a tothom sense discriminació. Podem reforçar la pràctica de l’equanimitat, si pensem en els resultats destructius d’una actitud egoista, i els resultats positius de l’altruisme, i la preocupació pel benestar dels altres éssers sensibles. A fi de reduir les actituds egoistes i augmentar l’altruisme, hauríem de llegir Bodhicharyavatara de Shantideva. En aquest llibre hi ha nombrosos exemples de per què s’han de fer aquestes pràctiques i com realitzar-les. Si estudiem i reflexionem sobre les ensenyances contingudes en el Bodhicharyavatara i els problemes i conflictes del món d’avui, fàcilment comprendrem els beneficis de l’altruisme i els perjudicis de l’egoisme.

Meditar sobre la vacuïtat és útil per al creixement de l’equanimitat. Per entendre com ens ajuda aquesta meditació, pensem en com ens perjudiquen les emocions aflictives. Per exemple, pensem en l’efecte destructiu de l’ira o l’odi. Quan apareixen l’odi i l’ira, no només es destrueix la pau en la ment dels altres, sinó que també nosaltres som ferits profundament. L’odi i l’ira generalment ens fan actuar de forma agressiva i ens fan expressar violentament. D’altra banda, altres tipus d’emocions aflictives, com l’aferrament, ens pot semblar que són afectuoses o amables, però també són molt destructives.

L’aferrament pot estar relacionat amb les possessions, és a dir, això em pertany, o ell/ella em pertany, i també es pot referir a nosaltres mateixos, el «jo» que pensem que som. L’aferrament al jo apareix perquè ens percebem com a quelcom concret, objectiu i existent en si mateix. És a causa d’aquesta forta adherència a la solidesa del jo que creixen els altres aferraments. De fet, quan odiem, ens inclinem a veure l’objecte del nostre odi, com a quelcom independent i concret. Per exemple, suposem que estem enfadats amb un tal Sr. Gupta. Si estem enfadats amb el Sr. Gupta i pensem que és un babau i un estúpid, en aquell mateix moment l’estem veient com un objecte. Veiem el Sr. Gupta com si existís per si mateix, com si fos independent i concret. Però si ens aturem i diem: «On és aquest Sr. Gupta?», «Qui és?». «És la seva ment, o el seu cos?», ens adonarem que no ens és possible ubicar-lo. I de resultes de no poder identificar allò que pensem que existeix de forma concreta, es relaxa l’aferrament a aquella idea. Quan estem molt lligats a una persona en particular, si ens parem a reflexionar, ens adonarem que som incapaços d’ubicar-la de forma concreta, i això relaxarà la forta afecció que hi tenim. El mateix passaria si analitzéssim el fort aferrament que tenim per nosaltres mateixos com un jo individual.

Si ens preguntem, on és aquest «jo»? On és aquest «jo» al qual em sento tan fortament lligat?, no serem capaços de contestar. Això farà que ens qüestionem com hem estat capaços d’aferrar-nos tant a una cosa que no podem identificar plenament. Contemplant, doncs, l’absència de jo podem reduir la intensitat de les emocions aflictives, com l’odi i l’aferrament. La carència de jo no significa que el jo sigui inexistent, més aviat vol dir que no existeix un jo amb una natura independent, objectiva.

Pel que respecta a l’antídot que redueix Parrapament al jo, hem de fer un cop d’ull al significat que té la carència del jo en els diferents sistemes de pensament budista, on es reflexiona sobre el significat de la manca d’identitat de tots els fenòmens. No es tracta tant de la insubstancialitat, sinó de la manca d’existència inherent de la persona. Ens referim a Pobjecte utilitzat per la persona. Tant si és Pobjecte el que és gaudit, com si és la persona que gaudeix de Pobjecte, la realitat és la mateixa: no hi ha una existència inherent independent. Aquesta teoria de la carència d’entitat pròpia, és la que defensa l’escola de pensament de Només-Ment, o Chittamatra. Segons aquesta escola, no hi ha un objecte que existeixi externament. Tot és una creació de la ment: tot és ment. No podem experimentar cap objecte separat substancialment de la ment.

Agafem l’exemple de la consciència sensible de la nostra visió. Quan la consciència sensible de l’ull s’enfoca en un objecte particular, per exemple una flor, l’escola Chittamatra ho explica dient que l’objecte se’ns apareix com si tingués una existència sòlida, al marge de les possibles contribucions fetes per la ment. Diuen que quan una consciència dels sentits específica, com la consciència sensible de l’ull, es fixa en un objecte, sorgeixen tres tipus d’aparença o modes de percepció. El primer és veure la flor com una flor. El segon és veure la flor des de la base del llenguatge, a partir de l’associació amb el seu nom, flor. El tercer és veure la flor com si tingués una existència inherent o objectiva, per si mateixa. Aquí, no només veiem la flor com un objecte associat a un nom, sinó que el veiem com un objecte que té existència inherent. Aquests tres nivells de percepció són explicats per l’escola Chittamatra a partir de l’activació dels següents tres tipus d’empremtes. Sobre el fet de veure la flor com una flor, per exemple, diuen que som capaços de veure-la així, a causa de l’activació d’una empremta concordant, un tipus d’empremta similar.

Segons l’escola de pensament de Només-Ment, no hi ha res que tingui una existència externa; tot té la mateixa substància que la ment. Tanmateix, quan ens referim a un objecte com una flor, el podem veure de tres maneres diferents. I si veiem la flor com si tingués una existència independent, estem equivocats. Si intentéssim defensar aquesta percepció errònia, ho podríem fer dient que hi ha una flor separada substancialment de la consciència dels sentits, perquè podem veure la flor existint fora de la consciència dels sentits. L’escola de pensament de Només-Ment respon dient que si veiem la flor com a separada substancialment de la ment, és a causa de l’aparició de l’empremta equivocada, l’empremta deixada pel nostre autoaferrament en vides passades. Així conclouen que no hi ha objectes que existeixin externament. La flor i la ment que percep la flor són substancialment el mateix.

Ara passem a considerar el que diu l’escola de pensament Madhyamika, que repta l’escola Chittamatra tot dient: «Sí, la vostra perspectiva de veure que tot és substancialment el mateix que la ment, ajudarà a reduir l’afecció i l’aversió cap als objectes externs, £però què passa llavors amb la ment en si? /.Com podríeu reduir l’afecció i el rebuig cap a la pròpia ment?». L’escola Madhyamika sosté que els objectes externs i la ment interna són iguals; cap dels dos té una existència inherent. Si les coses existissin independentment, no hi hauria separació entre l’aparença i la realitat. En canvi, en les nostres vides, trobem innombrables experiències de disparitat entre l’aparença i la realitat. Així, no es pot fer cap distinció entre l’objecte i la ment. L’escola de pensament Madhyamika presenta així la manca d’entitat pròpia. Quan comprenguem el concepte de manca d’entitat pròpia, serem capaços d’entendre que si no hi ha ni objecte, ni ment subjectiva que el pugui fixar i retenir, no hi ha cap fonament on pugui créixer l’aferrament.

Buda va ensenyar el que es coneix com els quatre segells budistes: tots els fenòmens condicionats són impermanents; totes les coses impures són sofriment; tots els fenòmens manquen d’entitat pròpia i estan buits; i el nirvana o alliberació és la pau. Si comprenem aquests segells, arribarem a diferents estadis d’equanimitat. Per exemple, si entenem la primera ensenyança que tots els fenòmens condicionats són impermanents, entendrem que totes les coses han estat causades, i que totes són transitòries i impermanents. Comprendre que tots els fenòmens condicionats estan al mateix nivell perquè són impermanents, ens permet ser equànimes. És des d’aquesta perspectiva que el Bodhicharyavatara de Shantideva es pregunta com una cosa impermanent pot odiar o rebutjar-ne una altra, que també és impermanent i transitòria. De la mateixa manera, el segon ensenyament que diu que totes les coses impures són sofriment, significa que així com la meva ment està contaminada i pol·lucionada i el sofriment és part de la meva natura, també li passa el mateix a tothom. Per tant, m’hauria de preguntar, com puc odiar o obsessionar-me amb altres éssers, quan tots som el mateix?

Comprendre que tots els fenòmens manquen d’entitat pròpia i són buits ens condueix a la mateixa conclusió. Dir que el nirvana és la pau, o l’alliberació com un estat de pau total, aleshores comprenem que cadascú posseeix la natura de Buda i fàcilment pot incrementar l’equanimitat.

Per construir l’equanimitat, hem de fer-nos més savis i després, a través de la consciència i l’experimentació, fer créixer en nosaltres la convicció. Aquesta és la manera adequada de practicar. Així disminuirem l’impacte dels fenòmens sobre les nostres emocions.

Hi ha alguna diferència entre la ment de la clara llum i la natura de Buda?

Són el mateix. La natura de Buda pot ser la natura buida de la ment, i en aquest cas no es tracta de la consciència. També es pot referir a la ment primordial de la clara llum, que està més relacionada amb l’ensenyament tàntric.

La meditació vipassana és l’únic camí cap a la il·luminació?

Això depèn del que entenguis per il·luminació. En certa manera entenem una ment il·luminada com a més sàvia i sofisticada, però crec que dins de la il·luminació hi ha diferents nivells. També el Vipassana té moltes varietats, i mentre alguns mètodes són útils per assolir alguns tipus d’il·luminació, és difícil de dir sense reserves que a través del Vipassana es pot assolir la il·luminació. És una qüestió molt difícil.

Per què és més gran el poder del diable que el de la divinitat?

No penso que sigui cert. El poder del diable a vegades és molt fort, però només temporalment. A la llarga, no crec que sigui més poderós que la divinitat.

Ego i autorespecte són dues emocions en conflicte, inherents a la natura humana. £Com pot l’home comú extreure els valors positius d’aquests dos sentiments utilitzant l’equanimitat?

En primer lloc, no crec que l’ego i l’autorespecte siguin necessàriament termes contradictoris. Quan pensem a crear les qualitats positives, com la bodhicitta o l’altruisme, comprenem que necessitem un fort sentit d’ego i autorespecte. Podríem dir que hi ha dos tipus d’ego. Un és positiu. Un exemple seria quan fas créixer el teu ego pensant que has d’assolir la il·luminació en benefici de tots els éssers sensibles que sofreixen. Una de les meves oracions preferides és «per més temps que duri l’espai, jo hi romandré». En aquest cas necessites un fort sentit del jo, un ego fort per poder ser útil als altres. En canvi, l’ego negatiu és el jo extremadament centrat en si mateix. Aquest ego porta el perjudici i l’explotació dels altres.

Qui és el creador? Qui va crear el creador i per què?

Per als budistes, aquest és el problema: com va aparèixer el creador? I és per això que els budistes no accepten un creador. Però és clar, com ja he dit abans, que respectem aquesta idea i la importància que té per a altres persones.

Si no deixem créixer els lligams, ¿com podem mantenir relacions?

L’amistat i el lligam són coses diferents. Un dels meus amics, un científic nuclear xilè, em va dir una vegada que quan et compromets en un camp científic d’estudi i anàlisi, has de mantenir-te molt objectiu. Has d’estar completament compromès amb l’anàlisi, però al mateix temps te n’has de mantenir deslligat. Això també és aplicable aquí.

Quina és la cosa més important que podem fer per aconseguir la pau i la tolerància al món?

Penso que aconseguir la pau al món portarà molt de temps. Hem de començar pels nivells més bàsics, per l’individu i les famílies, i créixer a partir d’aquí.

Com podem diferenciar entre compassió idiota i generositat?

No entenc la pregunta. Què vols dir amb compassió idiota?

Vull dir sentir una compassió cega, sense intenció.

Aleshores aquesta compassió idiota no és una compassió.

Quin és el seu missatge per als polítics del món?

Sigueu sincers. Sigueu honestos.

Pot un home comú, amb responsabilitats familiar, aconseguir el nirvana o la budeïtat?

I tant! Sens dubte.

Com podem trobar la felicitat veritable?

Des del punt de vista budista, la forma més elevada de pau és la cessació veritable o nirvana. Aquest estat de cessació veritable no és una experiència mental fugaç. Quan l’assoleixes, guanyes una pau i una felicitat perdurables.

Com poden ajudar els budistes a la causa tibetana, a l’Índia i a Occident?

Actualment, entre els xinesos hi ha un creixent interès en el Dharma en general i en el budisme tibetà, en particular. A la llarga, aquest és un factor molt important per als afers tibetans. Hem de deixar ben clar el que actualment és la tradició budista tibetana. És la pura tradició de Nalanda. Molts indis són conscients que Nalanda és un centre d’aprenentatge, un lloc per al desenvolupament de tradicions intel·lectuals. Desafortunadament el budisme tibetà es presenta a vegades en els seus aspectes més superficials, amb màscares i rituals innombrables. Per això penso que hi ha un perill real de malinterpretació del Dharma de Buda. Si deixem clar que la tradició tibetana és una continuïtat de la tradició Nalanda pura, no donarà peu a males interpretacions.

Qui pot servir millor els éssers? Un bodhisattva en el desè estadi o un Buda?

Aquesta pregunta és una mica absurda. Si un bodhisattva en el desè estadi té un nivell de capacitat de servir els altres, que permet comparar-lo directament amb un Buda, no és rellevant el fet que assoleixi la il·luminació més endavant. Un bodhisattva en el desè estadi ha assolit un nivell en què pot servir els éssers sensibles de manera comparable a si estigués en un estat de budeïtat.

Comparat amb els bodhisattves dels primers nou estadis, un bodhisattva en el desè estadi està en el nivell més elevat, que s’anomena bodhisattva bhumi. Aquest és l’estadi en què s’assoleix la il·luminació i es mostra un respecte especial per aquest nivell de bodhisattva. A vegades, fins i tot se li diu el bhumi de Buda.

Sa Santedat, quan les persones cauen malaltes, solen patir un xoc i perdre l’equanimitat. Ens agradaria saber què va experimentar Sa Santedat quan estava malalt.

Era a Bihar, un dels estats més pobres. Mentre passava per Nalanda, Rajgir, Bodhgaya i Patna, vaig veure gent pobra, especialment nens i ancians, molts dels quals estaven greument malalts. Em va semblar que ningú tenia cura d’ells. En un hotel a Patna, em vaig posar malalt i vaig experimentar un dolor extrem. Però, mentalment vaig començar a pensar en la pobra gent que havia vist abans, especialment els nens. D’aquesta manera la meva ment es va desviar del meu propi dolor. Aquest és un exemple de com la pràctica de la compassió i de preocupar-nos pels altres, ens beneficia immensament a nosaltres mateixos. El propi dolor és oblidat, en certa manera.

Normalment, quan hi ha un aplec de budistes, recitem tres versos per generar bodhicitta i reflexionar en el seu significat.

En el primer vers prenem refugi en Buda, Dharma i Sangha. El segon vers es refereix a la creació de bodhicitta o altruisme. I el tercer reforça i enalteix les pràctiques del bodhisattva. Normalment, quan dedico una petita cerimònia al creixement de la bodhicitta, ho baso en aquests versos.

En primer lloc, hauríem de visualitzar que quan estem en presència d’un thangka o una imatge de Buda, estem en la presència veritable de Buda Shakyamuni. Després mirant altres thangkes que representen els sis ornaments i els dos suprems, imaginem que estem veient els vuit grans mestres espirituals de Nalanda. Imaginem que no són simples imatges de thangkes, sinó que estem davant la presència autèntica d’aquests mestres. Imaginem que davant la presència de Buda i d’aquests grans mestres, prenem refugi, i creem bodhicitta, en benefici de tots els éssers sensibles que sofreixen.

Per als que pertanyeu a altres tradicions, podeu imaginar-vos un mestre de la vostra fe.

Reciteu aquests versos tres vegades. Ja n’havia parlat abans. El seu poder no falla mai.

PREPARANT LA MENT PER A LA IL·LUMINACIÓ

Amb el desig d’alliberar tots els éssers

Prendré sempre per refugi

Buda, Dharma i Sangha,

Fins que assoleixi la il·luminació plena.

Entusiasmat per la saviesa i la compassió,

davant la presència de Buda avui

preparo la ment per al Despertar complet

en benefici de tots els éssers sensibles.

Per més temps que duri l’espai,

Per més temps que romanguin els éssers sensibles,

Fins aleshores jo també romandré

I dissiparé les misèries del món.



Talkatora Indoor Stadium, 2003





V. LES QUATRE NOBLES VERITATS I ELS VUIT VERSOS DE LA TRANSFORMACIÓ DEL PENSAMENT


QUAN EL GRAN MESTRE SHAKYAMUNI BUDA va parlar per primera vegada del Dharma, a l’índia, va ensenyar les quatre nobles veritats. La veritat del sofriment, la veritat de la causa del sofriment, la veritat del cessament del sofriment, i la veritat del camí cap a la cessació del sofriment. Les quatre nobles veritats (i l’òctuple camí) són ben conegudes, perquè hi ha molts llibres que les expliquen i comenten. Entre les quatre ho abracen tot.

Tenint en compte que tots volem assolir la felicitat i evitar el sofriment, i referint-nos a les quatre nobles veritats en general, podem parlar d’un efecte i d’una causa, tant per la banda pertorbadora com per l’alliberadora. Mentre que el sofriment veritable i les causes veritables del sofriment són l’efecte i la causa d’allò que no volem, la cessació veritable i els camins veritables són l’efecte i la causa d’allò que desitgem.

Experimentem molts diferents tipus de sofriment. Els podem classificar en tres categories: el sofriment del sofriment, el sofriment del canvi i el sofriment omnipresent.

Sofriment del sofriment: es tracta dels maldecaps que tots tenim. Fins i tot els animals el poden experimentar i, com nosaltres, se’n volen alliberar. Com que els éssers tenen por i no se senten confortables amb aquest sofriment, prenen diverses mesures per evitar-lo.

Sofriment del canvi: es dóna en situacions com, per exemple, quan estem asseguts, confortablement relaxats i, al principi tot està bé, però al cap d’una estona ens sentim inquiets i incòmodes.

En certs països com l’índia, veiem molts casos de malaltia i pobresa extrema: és el sofriment de la primeria categoria. Tothom entén que això és sofriment —condicions que hom vol superar i eradicar—. En molts països occidentals, potser no hi ha tanta pobresa, però malgrat haver-hi comoditats materials, sorgeixen altres tipus de problemes. Al principi, podem sentir-nos molt feliços d’haver superat les dificultats que amoïnaven els nostres avantpassats, però tan aviat com n’hem resolt alguna, n’apareixen d’altres de noves. Podem tenir molts diners, menjar i un sostre, però si sobreestimem aquestes coses, fem que perdin valor per a nosaltres. Aquest tipus d’experiència és el que en diem el sofriment del canvi.

Una persona molt pobra, un marginat, pot pensar que seria meravellós tenir un automòbil o un televisor i, si els adquirís, al principi se sentiria feliç i satisfet. Si aquesta felicitat fos permanent, tan bon punt algú posseís un cotxe i un televisor, seria feliç per a sempre. Però això no és així. La felicitat se’n va. Al cap de pocs mesos, vol comprar-se un altre cotxe; si té els diners, es voldrà comprar un altre model de televisor. Els objectes anteriors, que li havien donat tanta satisfacció, s’han convertit ara en una font d’insatisfacció. És la naturalesa del canvi; és el sofriment del canvi.

El sofriment omnipresent, com que aquest sofriment es basa en les altres dues categories de sofriment, en tibetà s’anomena kyab.pa.clu.ched.kyi.dug.ngel (literalment: el sofriment d’influència combinada). Hi haurà qui, també en els països occidentals, vulgui alliberar-se del segon sofriment, del sofriment del canvi. Farts d’aquestes sensacions profanadores de la felicitat, alguns busquen l’equanimitat: això pot conduir a renéixer en el reialme més alt (dels tres reialmes), en què només existeix el sentiment d’equanimitat.

El motiu principal per buscar l’alliberació de l’existència cíclica, no és el d’escapar a les dues primeres categories de sofriment; Buda va ensenyar que l’arrel dels tres sofriments és el tercer: el sofriment omnipresent. Algunes persones se suïciden: sembla que pensin que el sofriment existeix a causa de la vida humana, i que en tallar-la, tot desapareixerà. El sofriment omnipresent està sota el control del karma i de la ment torbada. Sota el sofriment del karma i de la ment torbada de les vides anteriors, apareixen l’odi i l’aferrament perquè tenim presents aquests agregats. L’agregat dels fenòmens combinats genera karma i una ment alterada, s’anomena ne.ngen.len (literalment: situar-se en un mal lloc). Com que aquesta forma resultant està relacionada amb situar-se en el mal lloc de la ment alterada i estar sota el seu control, crea una ment alterada i ens allunya de la virtut. Tot el nostre sofriment s’origina en aquests agregats d’aferrament i afecció.

Potser, quan algú comprèn que els seus agregats són la causa de tots els seus sofriments, pugui pensar que el suïcidi és l’última sortida. Si no hi hagués continuïtat de la ment, ni vides futures —i si té prou coratge—, pot posar fi a la seva vida. Però d’acord amb el punt de vista budista, això no cessa; la seva consciència continuarà. Encara que acabem amb la nostra vida, aquesta vida d’ara, tornarem a viure en un altre cos, que altre cop serà la font del nostre sofriment. Si volem realment alliberar-nos dels sofriments, de les dificultats que experimentem en la vida, cal que ens alliberem de la causa fonamental, que origina els agregats, fonament de tots els sofriments. Matar-se un mateix no resol res.

Hem d’investigar ara la causa del sofriment: hi ha una causa, o no? Si n’hi ha, equina mena de causa és? /,És una causa natural, que no pot ser eliminada? 0 és una causa que depèn de la seva pròpia causa, i així successivament? És una causa que pot ser superada? És possible, per a nosaltres, de superar-la? Arribem així, a la segona noble veritat: la veritat de la causa del sofriment.

Estrictament parlant, els budistes sostenen que no existeix un creador extern. Segons els budistes, un Buda és l’ésser suprem, i ni tan sols un Buda té suficient poder per crear una nova vida. Aleshores, equina és la causa del sofriment?

Normalment, la causa última és la ment que està influenciada per pensaments tals com l’odi, l’aferrament i la gelosia, i és la causa principal de l’aparició de tots els altres problemes. Tanmateix, és impossible tallar la ment, el corrent de consciència en si, a més, no hi ha res intrínsecament dolent en el nivell més profund de la ment; simplement aquesta està influenciada per mals pensaments. La pregunta és si podem o no lluitar i controlar l’odi, l’aferrament i altres estats alterats de la ment. Si els podem eradicar, ens quedarem amb una ment pura, lliure de les causes del sofriment.

Això ens porta a la ment alterada negativament, a les il·lusions. Hi ha diverses maneres d’entendre la ment, però, en general, l’associem a la claredat i la consciència. Quan parlem d’actituds torbadores, tals com l’odi i l’aferrament, hem de veure de quina manera són capaces d’afectar i corrompre la ment, que de fet és la seva mateixa natura. Aquest és el punt clau de la causa del sofriment.

A la pregunta «com apareixen l’odi i l’aferrament?», la resposta és que això passa perquè, en considerar les coses veritables i inherentment reals, ens hi arrapem. Quan, per exemple, estem enfadats per algun motiu, pensem que l’objecte és allí, que és sòlid i real, i que nosaltres també som així, sòlids i definits. Abans d’enfadar-nos, l’objecte sembla ordinari, però quan la ment s’altera per l’ira, l’objecte sembla monstruós, completament repulsiu, nauseabund; quelcom de què ens hauríem de desfer immediatament —sembla que realment existeixi així: sòlid, independent i molt desagradable—. Aquesta aparença alimenta la nostra ira. Quan tornem a veure aquest objecte al dia següent, quan l’ira s’ha esvaït, sembla més bonic que el dia anterior; és el mateix objecte, però ara no ens sembla tan dolent. Això ens mostra com l’ira i l’aferrament estan influenciats per la nostra obcecació en què les coses són veritables i reals.

Els textos de la filosofia del Camí del Mig (Madhyamaka) afirmen que l’arrel dels estats torbats de la ment és l’obcecació que les coses tenen una existència veritable; i això els porta a dir que la ignorància de la ment estreta que s’aferra a les coses com si fossin inherentment reals, és la font de tot el sofriment. L’obcecació que tenim que les coses són veritables, fa créixer estats torbats de la ment, i crea gran quantitat de karma negatiu.

En el Madhyamakavatara (Entrant en la Via mitja), del gran pandit indi Chandrakirti, està escrit que en primer lloc hi ha l’aferrament al jo, després ve l’aferrament a les coses, a les quals ens lliguem a través d’«això és meu». Al principi, existeix un «jo» independent i sòlid, molt gran, més gran que cap altra cosa; aquesta és la base. A partir d’aquí, i gradualment, arriba l’«això és meu, això és meu, això és meu». Després, el «nosaltres, nosaltres, nosaltres». I a causa de situar-se en un costat, apareixen «els altres, els nostres enemics».

L’aferrament sorgeix a través del «jo» o «el meu». Ens sentim distants i tenim sentiments de competitivitat —com l’ira o la gelosia— cap a ell, ella i ells. Al final, el problema és aquesta percepció del «jo», no el simple jo, sinó el «jo» amb què estem obsessionats. Això fa créixer l’ira i la irritació, acompanyades de paraules dures i gestos o expressions d’odi i aversió. Totes aquestes accions (de pensament, paraula i cos) acumulen mal karma. Matar, enganyar i qualsevol acció negativa semblant són el resultat d’aquesta motivació. Per tant, el primer estadi és només mental, la ment torbadora; i en el segon estadi, aquesta ment negativa s’expressa en accions, en karma. Immediatament després, l’atmosfera es corromp.

Amb l’ira, per exemple, l’atmosfera es torna tensa i la gent se sent inquieta. Quan algú es posa furiós, les persones amables tracten d’evitar-lo, de manera que ell també en surt perjudicat. Després, la persona que s’havia enfadat, se sent ridícula i avergonyida d’haver dit tota classe de coses absurdes, que han sortit de la seva boca. Quan entrem en còlera no hi ha lloc per a la lògica o la raó: ens tornem literalment bojos. I quan després la ment es tranquil·litza altre cop, ens sentim avergonyits. No hi ha res de positiu en l’ira i l’aferrament. Potser són difícils de controlar, però tothom pot entendre que no aporten res de bo. Aquesta és la segona noble veritat. I és llavors quan ens preguntem si aquests estats mentals negatius poden ser eliminats o no.

L’arrel de tots els estats mentals alterats és el nostre aferrament a les coses, com si aquestes existissin veritablement. Hem de ser capaços de veure si aquesta ment que s’aferra és justa o, per contra, és distorsionada i ens fa veure les coses incorrectament. Podem fer-ho investigant de quina manera les coses que percep existeixen realment. Però com que la ment és incapaç de veure si ella mateixa està percebent correctament els objectes, hem de confiar en un altre tipus de ment. Si, després d’investigar-ho, descobrim altres maneres vàlides de veure les coses, les quals contradiuen o neguen la manera amb què les percep la ment obcecada amb l’existència veritable, aleshores podrem afirmar que aquesta ment no veu la realitat.

Amb aquesta ment que pot fer l’anàlisi última, hem d’intentar determinar si la ment obcecada amb què les coses estan perfectament delimitades és justa o no. Si fos correcta, la ment analitzadora hauria de ser finalment capaç d’identificar l’aferrament en si. Els grans clàssics de Chittamatra, especialment l’escola Madhyamika, contenen molts raonaments per dur a terme aquesta investigació. Si els seguim i intentem esbrinar si la ment que s’aferra a les coses com si fossin perfectament delimitades, és justa o no, trobarem que no ho és, que està distorsionada —no podrem trobar els objectes a què s’aferra—. En el moment en què aquesta ment és abandonada pel seu objecte, hem d’eliminar-la.

A través de la investigació, no trobarem cap suport vàlid per a la ment que s’aferra; tot el suport del raonament lògic serà per a la ment que comprèn que la ment que s’aferra no és vàlida. Els estats de la ment suportats per la lògica sempre triomfaran si els confrontem als estats de la ment que no ho són. Comprendre que no existeix res que tingui una existència clarament delimitada, constitueix la claredat profunda de la naturalesa de la ment; la ment que s’obceca amb el fet que les coses estan perfectament delimitades, és superficial i fútil.

Quan eliminem els estats mentals torbats, causa del sofriment, també eliminem el sofriment. Això és l’alliberació, la cessació del sofriment: la tercera noble veritat. Tan bon punt sabem que és possible aconseguir-ho, hem de veure amb quin mètode. Això ens condueix a la quarta noble veritat.

Els tres vehicles del budisme —Shravakayana, Pratyekabuddha-yana i Mahayana— tenen en comú els trenta-set factors que porten a la il·luminació. La via del vehicle del bodhisattva (Mahayana), es diferencia de les altres per l’ensenyament dels deu nivells i les sis perfeccions transcendents.

La pràctica de l’Hinayana es troba amb més freqüència a Tailàndia, Burma i Sri Lanka, on els practicants estan motivats pel desig d’aconseguir l’alliberació del seu propi sofriment. Preocupats per si mateixos, practiquen els trenta-set factors de la il·luminació, que al seu torn es poden agrupar en grans blocs, o camins: el camí de l’acumulació (els quatre fonaments de l’atenció, els quatre poders miraculosos i els quatre abandonament purs); el camí de l’esforç (els cinc poders i les cinc forces); el camí de la saviesa (els set factors de la il·luminació); i el camí de la meditació (l’òctuple camí). D’aquesta manera, són capaços d’experimentar ells sols la cessació dels estats mentals negatius, i obtenir el nirvana i l’alliberació individual. Aquesta és la Via i el resultat de l’Hinayana.

La preocupació d’aquells que segueixen la Via del Mahayana no és només la pròpia alliberació, sinó la il·luminació de tots els éssers sensibles. Amb aquesta motivació de bodhicitta —en el fons del seu cor saben que assolir la il·luminació és la millor manera d’ajudar els altres— practiquen les sis perfeccions transcendents i progressen gradualment a través dels deu estadis de bodhisattva, fins que han superat tots els tipus d’ofuscacions, i obtenen la il·luminació suprema de la budeïtat. Aquesta és la Via i el resultat del Mahayana.

L’essència de la pràctica de les sis perfeccions transcendents és la unificació de mètode i saviesa, de manera que els dos cossos il·luminats —Rupakaya i Dharmakaya— es poden assolir. Com que només es poden obtenir simultàniament, les seves causes també s’han de cultivar simultàniament. Hem d’acumular mèrit, que és causa del Rupakaya, el Cos de la Forma, a la vegada que perfeccionem una consciència profunda, o visió interna, que és causa del Dharmakaya, el Cos de la Saviesa. En el Paramitayana, practiquem el mètode amb saviesa, i la saviesa amb mètode, però en el Varayana practiquem mètode i saviesa com una sola cosa.

Els vuit versos de la transformació del pensament, de Langri Tangpa, expliquen la pràctica Paramitayana del mètode i la saviesa. Els set primers versos tracten d’aquest mètode —l’amor benvolent, la bodhicitta— i el vuitè tracta de la saviesa.

1. AMB LA DETERMINACIÓ D’ASSOLIR EL MEU PROPÒSIT, PRACTICARÉ SEMPRE L’AMOR CAP A TOTS ELS ÉSSERS SENSIBLES, QUE SÓN MÉS PRECIOSOS QUE LES GEMES QUE CONCEDEIXEN TOTS ELS DESIGS.

Tant nosaltres com tots els altres éssers, volem ser feliços i lliures de sofriment. En això som tots iguals. Però cadascú de nosaltres és només un, i els altres éssers són infinits en nombre. Tenint això en compte, hi ha dues actituds a considerar: la d’estimar-nos egoistament a nosaltres mateixos i la d’estimar els altres. L’actitud d’estimar-nos a nosaltres mateixos ens fa posar en tensió; creiem que som extremadament importants, i el nostre desig bàsic és la nostra felicitat i tot allò que ens fa bé. Però no sabem com fer-ho. De fet, actuant així mai no podrem ser feliços.

Els que estimen els altres veuen els altres éssers com a molt més importants que ells mateixos i valoren l’ajut als altres per damunt de tot. Actuant així són molt feliços. Per exemple, la història menciona amb respecte aquells polítics que s’han preocupat genuïnament per ajudar i servir els altres; mentre que aquells que s’han dedicat a explotar la gent són mal considerats per la història.

Deixant de banda, de moment, la religió, les properes vides i el nirvana, ja en aquesta vida les persones egoistes reben repercussions negatives de les seves accions egocèntriques. D’altra banda, gent com la Mare Teresa, que han lliurat la seva vida i la seva energia a servir sense egoisme els pobres, els necessitats i els marginats, són sempre recordats amb respecte pel seu treball noble; ningú diu cap mal d’ells. Aquest és el resultat d’estimar els altres: tant si ho vols com si no, encara que no siguin familiars teus, sempre estaran a gust al teu costat, se sentiran contents i seran afectuosos amb tu.

Si ets del tipus de persona que sempre parla amablement als altres però que en malparla a la seva esquena, no agradaràs a ningú. Si en aquesta mateixa vida ens esforcem per ajudar els altres tant com podem, i tenim tan pocs pensaments egoistes com sigui possible, experimentarem molta felicitat. La nostra vida no és gaire llarga: cent anys com a molt. Si durant aquest temps, intentem ser amables, càlids, ens preocupem pel bé dels altres i som menys egoistes, serà meravellós, serà excel·lent. Aquesta és l’autèntica causa de la felicitat. Si som egoistes i sempre ens posem nosaltres al davant i els altres després, acabarem essent els últims. En canvi, si ens posem mentalment els últims i els altres primer, anirem sempre al davant.

Així que no et preocupis del nirvana o de les vides futures: tot anirà venint gradualment. Si en aquesta vida ens portem com a persones de bon cor i no som egoistes, serem bons ciutadans d’aquest món. I si som budistes, o cristians, o comunistes, és irrellevant; el més important és que des del moment que som éssers humans, hauríem de pensar a ser bons éssers humans. Aquest és l’ensenyament del budisme; aquest és el missatge que porten totes les religions del món. Però a més a més, els ensenyaments del budisme descriuen cada un dels mètodes per a eradicar l’egoisme i millorar l’actitud d’amor als altres. El Bodhicharyavatara de Shantideva, per exemple, és molt útil en aquest sentit; jo practico d’acord amb aquest llibre, és extremadament útil. La nostra ment és astuta i difícil de controlar, però si fem un esforç constant, treballem sense descans, amb raonament lògic i una anàlisi acurada, serem capaços de controlar-la i millorar-la.

Alguns psicòlegs occidentals diuen que no hauríem de reprimir la nostra ira, sinó expressar-la —que hauríem de practicar l’ira!—. Tanmateix hem de fer una distinció entre els problemes mentals que es poden mostrar i els que no. A vegades, ens podem sentir tractats molt injustament i és correcte expressar clarament el nostre desacord, en lloc de deixar que ens enverini per dintre. Però no ho hem de fer amb còlera. Si adoptem estats mentals negatius, com l’ira, es tornaran part de la nostra personalitat: cada vegada que manifestem còlera, és més fàcil que torni a sortir un altre cop. Ho fem una i altra vegada i ens convertim simplement en una persona furiosa, completament fora de control. Hi ha alguns problemes mentals que certament és apropiat expressar-los, mentre que d’altres no. Al principi, és difícil controlar els estats emocionals negatius. El primer dia, la primera setmana, el primer mes, no els podem controlar bé. Però si fem un esforç constant, les negativitats disminuiran gradualment. El progrés en el desenvolupament de la ment no s’aconsegueix prenent medicines o altres substàncies químiques, sinó que depèn de si podem controlar la ment.

Si volem satisfer els nostres desigs, ja siguin temporals o últims, hauríem de confiar en els altres éssers sensibles, molt més que en les gemes que concedeixen desigs, i estimar-los per sobre de totes les coses.

Quin és el propòsit d’aquesta pràctica: perfeccionar la nostra ment o ajudar els altres? ¿Què és més important?

Ambdues són importants. En primer lloc, si no tenim una motivació pura, fem el que fem, no serà satisfactori. Per tant, la primera cosa que hem de fer és cultivar la motivació pura. Però no cal esperar que la nostra motivació estigui completament purificada per començar a fer coses per ajudar els altres. D’acord que per ajudar els altres de la manera més efectiva possible, hem de ser budes completament il·luminats. Per poder ajudar bé els altres, necessitem haver assolit algun dels nivells del bodhisattva, és a dir, haver tingut l’experiència d’una percepció directa, no conceptual, de la realitat de la vacuïtat, i haver assolit els poders de la percepció extrasensorial. En qualsevol cas, podem ajudar els altres de moltes maneres, encara que no haguem aconseguit aquestes qualitats, podem intentar actuar com a bodhisattves, encara que naturalment les nostres accions seran menys efectives que les seves.

Així és com, sense esperar a estar plenament qualificats, podem generar una bona motivació i amb aquesta intentar ajudar els altres tan bé com puguem. Penso que aquesta és una actitud més justa, i és millor que només mantenir-se aïllat, meditant i recitant. Però això depèn molt de cada individu. Si algú creu que per estar reclòs en un lloc remot pot obtenir en un cert període de temps la realització definitiva, això ja es una altra cosa. Potser és millor dedicar la meitat del nostre temps a fer una feina activa, i l’altra meitat, a la meditació.

El Tibet era un país budista. Si aquests valors que descriu són propis del budisme, £per què hi havia tant desequilibri en la societat tibetana?

Debilitat humana. Encara que el Tibet era, sens dubte, un país budista, tenia la seva part de gent corrupta i dolenta. Fins i tot alguna de les institucions religioses, els monestirs, es tornaren corruptes i es convertiren en centres d’explotació. Però, al mateix temps, comparat amb altres societats feudals, el Tibet era molt més pacífic i harmoniós i tenia molt menys problemes que les altres.

2. VAGI ALLÀ ON VAGI, I SIGUI QUI SIGUI EL QUE M’ACOMPANYI EN EL CAMÍ, PRACTICARÉ VEIENT-ME A MI MATEIX COM EL MÉS HUMIL, I HONRARÉ I ADMIRARÉ SINCERAMENT ELS ALTRES.

Quan estem amb algú, sigui qui sigui, sovint pensem: «sóc més fort que ell», «sóc més bonica que ella», «sóc més intel·ligent», «sóc més ric», «estic més ben qualificat», etc. —i així és com generem orgull—. Això no està bé. En comptes d’això, hauríem de ser sempre humils. Fins i tot quan ajudem els altres i ens impliquem en una tasca caritativa, no hauríem de ser altius i veure’ns com a grans protectors que ajuden els dèbils. Això també és orgull. En lloc d’això, ens hauríem de comprometre en tals activitats amb humilitat i pensar que estem oferint els nostres serveis a la gent.

Si ens comparem amb els animals, per exemple, podem pensar: «tinc un cos humà», o «sóc una persona que ha rebut l’ordenació», i sentir-nos superiors a ells. En certa manera, podem dir que tenim un cos humà i que estem practicant l’ensenyament de Buda, i que, per tant, som millor que els insectes. Però, d’altra banda, també podem dir que els insectes són innocents i lliures de malícia, que sovint mentim i ens traicionem retorçadament a nosaltres mateixos, per aconseguir els nostres fins en benefici propi. Des d’aquest punt de vista, som pitjors que els insectes, que van a la seva, sense pretendre ser ningú. Aquest és un mètode per aprendre humilitat.

3. EXAMINARÉ LA MEVA MENT EN CADA UNA DE LES MEVES ACCIONS, I EN EL MOMENT EN QUÈ APAREGUI UN PENSAMENT INCONTENIBLE, QUE POSI EN PERILL ALS ALTRES I A MI MATEIX, LI FARÉ FRONT I L’EVITARÉ

Si investiguem la nostra ment quan es comporta de manera egoista i preocupada només per un mateix, sense tenir en compte els altres, entendrem que les emocions negatives són a l’arrel d’aquest comportament. Des del moment que destorben la nostra ment, des del moment que notem que entrem en la seva influència, hauríem d’usar un antídot. Podem contrarestar totes les emocions negatives meditant en la vacuïtat, però hi ha alguns antídots per a algunes emocions específiques que nosaltres, com a principiants, podem aplicar. Per exemple, per combatre l’aferrament, meditem en la lletgesa; per combatre l’odi, en l’amor; per combatre la ignorància, en l’aparició interdependent; per a moltes altres emocions torbadores, en la respiració i en els vents energètics.

Què és l’aparició dependent?

Les dotze relacions de l’aparició dependent, o l’origen interdependent, comencen amb la ignorància i evolucionen cap a l’envelliment i la mort. En un nivell més subtil es pot utilitzar l’aparició dependent per establir que les coses manquen d’una existència veritable.

Per què hem de meditar en la lletgesa per superar l’aferrament?

Ens aferrem a les coses perquè les veiem atractives. Tractar de veure-les com a no atractives o repulsives ho contraresta. Per exemple, ens podem aferrar al cos d’una altra persona i veure la seva figura com una cosa molt atractiva. Quan analitzem aquest aferrament, ens adonem que està basat només en la visió de la pell. Tanmateix, aquest cos que ens sembla tan bonic està fet de carn, sang, ossos i pell. Analitzem la pell humana: la nostra pròpia pell, per exemple. Si un tros de pell ens cau i la deixem en un recipient durant uns dies, es convertirà en una cosa veritablement repugnant. Aquesta és la natura de la pell. Amb totes les altres parts del cos passa el mateix. No hi ha cap bellesa en un tros de carn humana; quan veiem la sang, ens impressionem, no ens atrau. Fins i tot una cara bonica pot patir un accident i quedar deformada; és com esborrar un dibuix —no queda res!—. La lletgesa és la natura del cos físic. Els ossos humans i l’esquelet també són repulsius. Una calavera i uns ossos creuats tenen una connotació negativa.

En el cas de sentir afecció o amor cap a algú, en el sentit negatiu de desig obsessiu cap a algú, haurem de pensar més en el costat repulsiu de l’objecte del nostre desig i analitzar des d’aquest punt de vista la natura de la persona o la cosa. I encara que això no doblegui completament aquest aferrament, sí que ajudarà a mitigar-lo una mica. Aquest és el propòsit de meditar en (o desenvolupar l’hàbit de) veure l’aspecte repulsiu de les coses.

L’altre tipus d’amor, o benvolença, no està basat en el raonament de «tal persona és desitjable, o sigui que seré respectuós i amable amb ella». La base de l’amor pur és: «aquest és un ésser viu. Vol ser feliç, no vol sofrir; té el dret de ser feliç. De manera que li mostraré el meu amor i compassió». Aquest tipus d’amor és ben diferent de l’anterior, basat en la ignorància i la superficialitat. Les raons d’aquest amor benvolent són profundes. Amb l’amor que és un simple aferrament, el més lleuger canvi en l’objecte, tal com un canvi mínim d’actitud, ens fa canviar immediatament. I això és perquè l’emoció està basada en quelcom superficial. Prenguem com a exemple un matrimoni jove. Al cap de poques setmanes, mesos o anys, la parella acaba enemistant-se i demanen el divorci. Es van casar perquè estaven profundament enamorats —ningú es casa per odi—, però al cap de poc temps, tot va canviar. Per què? A causa de la superficialitat de la relació: el més petit canvi en un dels dos provoca un canvi d’actitud complet en l’altre.

Hauríem de pensar: «L’altra persona és un ésser humà com jo. Certament, jo busco la felicitat, així que segurament, ell també la deu buscar. Com a ésser sensible, tinc el dret a la felicitat; pel mateix motiu, ell també té dret a la felicitat». Aquest raonament profund fa sorgir l’amor pur i la compassió. Tant se valen els canvis en la nostra percepció de l’altra persona —de bona a dolenta, a horrible—, ell és bàsicament el mateix ésser sensible. Com que la raó principal per a mostrar l’amor benvolent sempre és present, els nostres sentiments cap als altres són perfectament estables.

L’antídot contra l’ira és la meditació en l’amor, perquè l’ira és una emoció bruta que necessita suavitzar-se amb l’amor.

Quan gaudim dels objectes a què estem aferrats, experimentem un cert plaer, però, com va dir Nagarjuna, és com tenir un gra i rascar-se; ens dóna cert plaer, però estaríem molt millor si no tinguéssim el gra. De la mateixa manera, quan obtenim les coses amb què estem obsessionats, ens sentim feliços, però estaríem molt millor si ens alliberéssim de l’aferrament que ens fa obsessionar per les coses.

4. SEMPRE QUE ENS TROBEM UN ÉSSER MALVAT, SADOLLAT DE CORRUPCIÓ I SOFRIMENT, L’ESTIMAREM COM HAGUÉSSIM DESCOBERT UN TRESOR PRECIÓS, DIFÍCIL DE TROBAR.

Si ens trobem amb algú cruel per naturalesa, rude, nauseabund i desagradable, la nostra reacció natural és evitar aquesta persona, i en tals situacions, el nostre compromís d’estimar els altres disminueix. En comptes de pensar el molt dolenta que és tal persona i es debiliti el nostre amor pels altres, l’hauríem de veure com un objecte especial d’amor i compassió, i estimar-la com si haguéssim trobat un tresor preciós, difícil de trobar.

5. QUAN, PER GELOSIA, ELS ALTRES ENS TRACTEN MALAMENT, ABUSEN DE NOSALTRES, ENS INSULTEN I COSES SEMBLANTS, PRACTICAREM ACCEPTANT LA DERROTA, I OFERINT LA VICTÒRIA ALS ALTRES.

Si algú ens insulta, abusa de nosaltres i ens critica, dient que som incompetents i que no sabem com fer les coses, fàcilment ens enfadarem i contradirem el que ha dit. No hauríem de reaccionar així, en lloc daixò, amb humilitat i tolerància, hauríem d’acceptar el que han dit.

Quan es diu que hauríem d’acceptar la derrota i oferir la victòria als altres, hem de diferenciar entre dues menes de situacions. Si, d’una banda, estem obsessionats amb el nostre benestar i tenim una motivació egoista, hauríem d’acceptar la derrota i oferir la victòria als altres, encara que ens hi juguem la vida. Per contra, si el que està en joc és el benestar dels altres, hem de treballar fort i lluitar pel dret dels altres i no deixar-nos vèncer.

Un dels quaranta-sis vots secundaris del bodhisattva, fa referència a una situació en la qual algú està fent una cosa perjudicial, i nosaltres hem de fer ús de la força, o de qualsevol altre mètode, per aturar l’acció d’aquesta persona immediatament. Si no ho fem, transgredim aquest vot. Aquest precepte i el cinquè vers, que diu que hom ha d’acceptar la derrota i donar la victòria a l’altre, poden semblar contradictoris però no ho són. El precepte del bodhisattva fa esment a una situació en la qual la motivació principal és el benestar dels altres: si algú està fent alguna acció extremadament perjudicial i perillosa, és un error no prendre mesures fortes per aturar-lo, si això és necessari. Avui en dia, en la societat competitiva, sovint cal prendre mesures de força similars. La motivació d’aquestes no ha de ser l’egoisme, sinó el sentiment de benvolença i compassió envers els altres. Si actuem a partir d’aquests sentiments de lliurar els altres de la creació de karma negatiu, és completament correcte.

A vegades, quan veiem quelcom mal fet, és necessari i forçós actuar amb fermesa, però en quin judici ens basarem per prendre tal decisió? Podem confiar en la nostra percepció del món?

És complicat. Quan estem disposats a assumir nosaltres mateixos una pèrdua, hem de veure si donar la victòria als altres els ha de beneficiar de manera definitiva, o només temporalment. Hem de pensar si assumir la nostra pèrdua tindrà efecte sobre la nostra capacitat d’ajudar els altres en el futur.

És possible que fent ara alguna cosa que perjudiqui els altres, creem gran quantitat de mèrit, que ens permetrà fer coses beneficioses per als altres a la llarga. Aquest és un altre factor que hem de tenir en compte.

Com diu el Bodhicharyavatara, hem d’examinar, tant superficialment com profunda, si els beneficis de fer una acció prohibida compensen els efectes immediats. A vegades, quan és difícil de saber, hauríem d’observar quina és la nostra motivació. En el Sikshasamuccaya, Shantideva diu que el benefici d’una acció feta amb la motivació de la bodhicitta compensa els efectes negatius de fer-la sense tal motivació.

Com que, malgrat ser molt important, a vegades és molt difícil veure la línia divisòria entre el que s’ha de fer i el que no s’ha de fer, hauríem d’estudiar els textos on això s’ensenya. Els textos bàsics ens diran quines són les accions prohibides, mentre que els textos més avançats ens diran que aquestes mateixes accions estan permeses. Com més els coneguem, més fàcil serà decidir què fer en una situació particular.

6. QUAN ALGÚ A QUI HEM BENEFICIAT, I EN QUI HAVÍEM POSAT GRANS ESPERANCES, ENS PERJUDICA IMMENSAMENT, PRACTICAREM VEIENT-LO COM SI FOS EL NOSTRE GURU SAGRAT

Normalment, esperem que una persona a qui hem ajudat molt, ens estigui agraïda; i si es comporta de manera ingrata amb nosaltres, fàcilment ens enfadarem. Però no ens hauríem d’enfadar, sinó tot el contrari, hauríem de practicar la paciència. És més, hauríem de veure aquesta persona, com un mestre que posa a prova la nostra paciència, i tractar-la amb respecte. Aquest vers conté tots els ensenyaments del Bodhicharyavatara sobre la paciència.

7. TANT DIRECTAMENT COM INDIRECTA, OFERIM TOTS ELS BENEFICIS I FELICITAT A TOTES LES NOSTRES MARES. SECRETAMENT, CARREGAREM AMB TOTES ELS SEUS MALS I SOFRIMENTS.

Es refereix a la pràctica de carregar sobre les nostres espatlles tot el sofriment dels altres, i donar-los tota la nostra felicitat, motivats per una compassió i un amor forts. Volem ser feliços i no sofrir, i sabem que tots els altres éssers senten el mateix. També podem adonar-nos que els altres éssers estan saturats de sofriment, però no saben com sortir-se’n. Hauríem de fer sorgir en nosaltres la intenció d’arreplegar tot els seus sofriment i karma negatius, i pregar perquè passi a nosaltres. És obvi que els altres éssers es deleixen per la felicitat, que la busquen i no saben com trobar-la. Hauríem d’oferir-los la nostra, sense avarícia, oferir-los el cos, la salut i els mèrits, i pregar perquè els beneficiï de manera immediata.

Està clar que és altament improbable que siguem capaços de carregar el sofriment dels altres i donar-los la nostra felicitat. Quan succeeix una transferència així entre éssers, és el resultat d’una forta connexió kàrmica ininterrompuda des del passat. Però aquesta meditació és un mètode molt poderós per a reforçar el nostre coratge mental i, per tant, extremadament beneficiós per a la pràctica.

En el Setè Punt de Transformació de la Ment, es diu que hauríem d’alternar les pràctiques de donar i prendre, i muntar-les sobre la respiració. I aquí, Langri Tangpa diu que això s’hauria de fer secretament. Tal com s’explica en el Bodhicharyavatara, aquesta pràctica no està indicada per a la ment dels bodhisattves principiants —és només per a un grup selecte de practicants—. És per això que es diu secreta.

En el vuitè capítol del Bodhicharyavatara, Shantideva diu: «… Si, en benefici dels altres, em perjudico a mi mateix, adquiriré magnificència». Per altra banda, Nagarjuna diu que no hauríem de mortificar el nostre cos. Aleshores, què vol dir Shantideva quan parla de perjudicar-se un mateix?

No es refereix a donar-se cops de cap a la paret o coses semblants. Shantideva diu que, a vegades, quan apareixen sentiments molt forts d’autoestima, hem de qüestionar-nos seriosament i fer un esforç per disminuir-los: en altres paraules, hem de ferir la nostra autoestima. Hem de distingir clarament entre el jo que està completament obsessionat en el seu benestar i el jo que ha d’il·luminar-se. Hi ha una gran diferència. I hem de mirar aquest vers de Bodhicharyavatara en el context dels versos precedents. El «jo» s’entén de moltes maneres diferents: l’aferrament a una identitat veritable del «jo», el «jo» que s’autoestima el «jo» que apareix quan mirem les coses des del punt de vista dels altres, etc. Hem d’entendre el jo en tots aquests diferents contextos.

Si realment beneficia els altres, si beneficia ni que sigui un sol ésser sensible, és just i necessari que carreguem sobre les espatlles els sofriments dels tres reialmes de l’existència, i que baixem a l’infern, i hem de tenir el coratge de fer-ho. Per assolir la il·luminació en benefici dels éssers sensibles, hauríem d’estar contents i estar disposats a passar incomptables eons a l’infern, en el més abjecte dels inferns, avici. Això és el que vol dir carregar sobre les espatlles el que afligeix els altres.

Què hauríem de fer per anar al més abjecte dels inferns?

Hem de tenir la valentia de voler anar a l’infern: això no vol dir que realment hi haguem d’anar. Quan el kadampa geshe Chekawa s’estava morint, va fer cridar els seus deixebles i els va demanar que fessin ofrenes, cerimònies i pregàries per ell, perquè la seva pràctica havia fracassat. Els deixebles es van espantar molt perquè van creure que estava a punt de succeir alguna cosa terrible. Però, en realitat, el geshe els va explicar després que, malgrat que tota la seva vida havia estat pregant per renéixer a l’infern per a beneficiar els altres, ara rebia la clara visió del que succeiria —renaixeria en una terra pura en lloc de l’infern—. Si desenvolupem un desig fort i sincer de renéixer en els reialmes més baixos en benefici dels altres, acumularem una gran quantitat de mèrit, que donarà el resultat oposat.

Per això sempre dic que, si hem de ser egoistes, hauríem de ser sàviament egoistes. L’egoisme real, de mentalitat estreta, ens fa caure. L’egoisme savi ens porta cap a la budeïtat. Això sí que és ser savi! Desafortunadament, el que normalment succeeix és que ens aferrem a la budeïtat. A través de les escriptures entenem que per assolir la budeïtat, necessitem la bodhicitta i que sense aquesta, no ens podem il·luminar; llavors pensem «vull assolir la budeïtat, per tant he de practicar bodhicitta». No estem tan compromesos amb la bodhicitta, com ho estem amb la budeïtat.

I és un gran error. Hauríem de fer el contrari; oblidar la motivació egoista i pensar com ajudar realment els altres. Si anem a l’infern, no podrem ni ajudar els altres, ni a nosaltres mateixos. Com podem ajudar? No es tracta només de donar qualsevol cosa, o de fer miracles, sinó d’ensenyar el dharma. Tanmateix, primer hem d’estar qualificats per a ensenyar.

En aquest moment no podem explicar tot el camí, totes les pràctiques i experiències que una persona ha de travessar per passar del primer estadi a l’últim, la il·luminació. Potser només podem ensenyar alguns dels primers estadis, fruit de la nostra experiència, però no molt més que això. Per a ser capaços d’ajudar els altres i conduir-los al llarg de tot el camí cap a la il·luminació, hem d’il·luminar-nos primer nosaltres mateixos. Per aquesta raó, hauríem de practicar bodhicitta. Aquesta manera de pensar és diferent de l’habitual, perquè normalment ens sentim empesos a dedicar-nos als altres moguts pel compromís egoista amb la nostra pròpia il·luminació. Aquesta és una manera de practicar falsa, una espècie de mentida.

Vaig llegir en un llibre que, pel fet de practicar el dharma, prevenim que nou generacions de la nostra família reneixin a l’infern. És veritat, això?

És fer una mica de publicitat! De fet, és possible que això pugui passar, però en general no és tan senzill. Prenem com a exemple la nostra recitació de l’Om mani padme hum i la dedicació del seu mèrit a obtenir una ràpida il·luminació en benefici de tots els éssers sensibles. No podem dir que només recitant mantres obtindrem ràpidament la il·luminació, però sí que podem dir que aquestes pràctiques actuen com a causes contributives a la il·luminació. De la mateixa manera, encara que la nostra pràctica del dharma no serveixi per protegir els nostres familiars de mals renaixements, sí que podria actuar com una causa contributiva. Si aquest no fos el cas, si la nostra pràctica pogués actuar com la causa principal d’un resultat experimentat per altres, contradiria la llei del karma, la relació entre causa i efecte. Aleshores podríem simplement asseure’ns al seient del darrere, relaxar-nos i deixar que els budes i bodhisattves ho fessin tot per nosaltres; no ens caldria preocupar-nos pel nostre benestar.

El Completament Il·luminat va dir que tot el que podia fer era ensenyar-nos el dharma, el camí de l’alliberació del sofriment. La responsabilitat de posar-ho en pràctica és només nostra —ell se’n va rentar les mans!—. El budisme ens ensenya que no hi ha un Creador i que som nosaltres mateixos els que creem les coses. Som, per tant, els nostres propis mestres —dins dels límits de les lleis de causa i efecte—. I la llei del karma ensenya que si fem el bé, rebrem bons efectes; si fem el mal, serem infeliços.

Com podem cultivar la paciència?

Hi ha molts mètodes. Conèixer i tenir fe en la llei del karma engendra molta paciència, comprendre que el sofriment que estem experimentant és degut a la nostra pròpia falta, al resultat d’accions creades per un mateix en el passat. De manera que no podem escapar, hem de carregar amb això. I si volem evitar-nos sofriment en el futur, podem fer-ho cultivant virtuts com la paciència. Enfadar-nos o irritar-nos, només crearà més karma negatiu, causa de desgràcies futures. Aquesta és una manera de practicar la paciència.

També podem meditar en la naturalesa sofrent del cos. Aquest cos i aquesta ment són la font de tota classe de sofriments. És natural i no ens ha d’estranyar que en sorgeixi el sofriment. Aquest tipus de comprensió és útil per al desenvolupament de la paciència. Recordem què diu el Bodhicharyavatara:

Per què estar trist per res,

si podem posar-hi remei?

I de què serveix estar trist per res,

si no podem posar-hi remei?



Si hi ha un mètode o una oportunitat per superar el nostre sofriment, no ens hem de preocupar. Si no hi podem fer absolutament res, preocupar-nos-en no ens ajudarà. És molt simple i molt clar.

Contemplem els desavantatges d’enfadar-se i els avantatges de practicar la paciència. Som éssers humans, una de les nostres millors qualitats és l’habilitat de pensar i jutjar. Si perdem la paciència i ens enfadem, perdem l’habilitat de jutjar apropiadament i, d’aquesta manera, perdem un dels instruments més poderosos que tenim per solucionar problemes: la saviesa. Això els animals no ho tenen. Quan perdem la paciència i ens irritem, perdem aquest preciós instrument. No ho oblidem, és molt millor tenir coratge i determinació i fer front al sofriment amb paciència.

Com podem ser humils i a la vegada realistes en relació a les bones qualitats que posseïm?

Hem de diferenciar entre la confiança en les nostres habilitats i l’orgull. Hauríem de tenir confiança en les qualitats i habilitats pròpies, i utilitzar-les amb valentia, però no n’hem d’estar orgullosos. Ser humil no significa sentir-se incompetent i inútil. La humilitat es cultiva en oposició a l’orgull, però hem de ser capaços d’utilitzar al màxim les bones qualitats que tinguem.

Idealment hauríem de tenir coratge i força, però no fanfarronejar, ni fer-ne exhibició i, quan faci falta, no deixar passar l’ocasió de lluitar amb fermesa pel que creiem correcte. Així és perfecte. En canvi, algú que no té cap d’aquestes bones qualitats, però que es dedica a gallejar com si les tingués, i que quan se’l necessita es fa enrere, és just el contrari. La primera persona és coratjosa, però no té orgull; l’altra és orgullosa, però no té coratge.

8. AMB TOTES AQUESTES PRÀCTIQUES QUE ES MANTENEN SENSE LA TACA DE LES SUPERSTICIONS DELS VUIT DHARMES MUNDANS, I PERCEBENT TOTS ELS DHARMES COM IL·LUSORIS, PRACTICARÉ SENSE AFERRAMENT, PER ALLIBERAR TOTS ELS ÉSSERS SENSIBLES DEL SEU LLIGAM.

Aquest vers tracta de la saviesa. Les pràctiques precedents no haurien d’embrutir-se amb les supersticions dels vuit dharmes mundans, els quals considerem blancs, negres o grisos. El vers ensenya que les pràctiques s’haurien de realitzar sense embrutiries amb una concepció equivocada de l’existència veritable, és a dir, la superstició dels vuit dharmes. Com podem evitar que s’embruti la nostra pràctica? Reconeixent que totes les existències són il·lusòries i no insistir en l’existència veritable. Així hom s’allibera del lligam de l’aferrament.

A fi d’explicar què significa aquí «il·lusori», direm que l’existència veritable sembla un aspecte dels objectes allà on es manifesten, però de fet allí no hi ha cap existència veritable. Sembla una existència veritable, però no n’hi ha —és una il·lusió—. Encara que tot el que existeix sembli existir veritablement, està mancat d’existència veritable. Per entendre que els objectes estan mancats d’existència veritable —que encara que semblin tenir existència veritable, no la tenen, que són il·lusoris—, hauríem de comprendre definitivament el significat de vacuïtat: la vacuïtat de les aparences. Primer ens hem de convèncer que tots els fenòmens estan buits d’existència veritable. Després, més tard, quan allò que té una naturalesa absoluta, sembla existir veritablement, refutem l’existència veritable en recordar l’afirmació prèvia de la total absència de l’existència veritable. Quan les posem juntes —l’aparença de l’existència veritable i la seva vacuïtat, com a prèviament experimentada—, descobrim la il·lusió dels fenòmens.

No ens cal una explicació addicional de la manera com les coses semblen il·lusòries.

Aquest text ensenya a practicar la meditació en la simple vacuïtat. En ensenyaments tàntrics, tals com el Guhyasamaja Tantra, el que s’anomena il·lusori està completament separat. En canvi, en aquest vers el que s’anomena il·lusori no es mostra separadament. L’existència veritable d’allò que té una naturalesa absoluta hauria de ser refutat. L’aparença il·lusòria de les coses sorgeix indirectament: semblen ser veritablement existents, però no ho són.

Com pot ser una cosa que és indefinible i que només existeix per la seva funció atribuïda?

És molt difícil d’explicar. Si comprenem que subjecte i acció existeixen perquè són sorgiments dependents, apareixerà la vacuïtat. Això és el més difícil d’entendre.

Si hem entès bé l’existència no inherent, la percepció d’objectes existents parla per si sola. Que existeixen per la seva pròpia naturalesa, està refutat per la lògica, i ens podem convèncer amb la lògica que les coses no existeixen inherentment, no pot ser d’altra manera. Tot i això, pensem que les coses existeixen perquè les percebem. Com existeixen, doncs? Simplement pel poder del nom. Això no vol dir que no existeixin; no hem dit mai que les coses no existeixin. El que diem és que existeixen pel poder del nom. És un punt difícil, quelcom que només es pot comprendre poc a poc, a través de l’experiència.

Primer hem d’analitzar si les coses existeixen realment o no, si podem arribar a tocar-les realment, o no. Però si diem que en realitat no existeixen, és un error, perquè les percebem. No podem demostrar amb la lògica que les coses existeixin, de manera que puguem tocar la seva essència, però sabem gràcies a la nostra percepció que existeixen. Així arribem a la conclusió definitiva que les coses existeixen. Si les coses existeixen, ho poden fer de dues maneres, bé des de la seva pròpia base, bé sota el control d’altres factors; és a dir, de forma completament independent o de forma dependent. Com que la lògica refuta que les coses existeixin independentment, l’única manera en què poden existir és dependentment.

¿De què depenen les coses per a la seva existència? Depenen del fet de ser etiquetades, i del pensament que etiqueta. Si es pogués trobar l’essència de les coses, aquestes existirien per la seva natura pròpia, i aleshores les escriptures del Madhyamika, que diu que les coses no existeixen per la seva pròpia natura, estarien equivocades. No podem trobar l’essència de les coses quan la cerquem. El que trobem és quelcom que existeix sota el control d’altres factors, el que normalment anomenem existir simplement pel nom. La paraula «simplement» indica aquí que s’ha manllevat alguna cosa. Això no vol dir que les coses no tinguin un altre sentit que el seu nom, o que el sentit que no és el nom no sigui l’objecte d’una ment vàlida. El que això descarta és que existeixi per alguna altra cosa que pel poder del nom. Les coses existeixen simplement pel poder del nom, però tenen un significat, i el significat és l’objecte d’una ment vàlida. Però la natura de les coses és tal que existeixen simplement pel poder del nom.

No hi ha cap més alternativa, només la força del nom. Això no significa que, a part del nom, no hi hagi res. Hi ha la cosa, hi ha un significat, hi ha un nom. Què significa? El significat també existeix simplement en el nom.

La ment és quelcom que existeix realment, o és una il·lusió també?

És el mateix. Segons el Prasangreika Madhyamika, la visió més elevada i precisa és entendre que, tant l’objecte extern com la inconsciència interna que el percep, són la mateixa cosa: ambdós existeixen pel poder del nom; cap existeix veritablement. El pensament només existeix en el nom; igual que la vacuïtat, el buda, el bé, el mal i l’indiferent. Tot existeix només pel poder del nom.

L’única manera d’entendre el que volem dir amb l’expressió «només el nom» consisteix a desfer-se de tots els altres significats que no siguin només nom. Si considerem una persona real i un fantasma, ambdós són iguals en el fet que existeixen només pel nom, però hi ha una diferència entre ells, tant si existeixen com si no, només estan etiquetats, però en el nom, algunes coses existeixen i altres no.

D’acord amb l’escola de Només Ment, els fenòmens externs semblen existir inherentment, però, de fet, estan buits d’una existència externa inherent, mentre que la ment existeix veritablement. Per ara ja n’hi ha prou.

Ment i consciència són termes equivalents?

En tibetà es fan distincions, però és difícil de dir si les paraules angleses tenen les mateixes connotacions. Allà on el mot «ment» es refereix a la consciència primària, molt probablement vol dir el mateix que consciència. En tibetà, ser conscient és un terme general que es divideix en consciència primària i secundària, i factors mentals secundaris. Ambdós es divideixen al seu torn. Quan parlem de consciència, ens podem referir a consciència mental i consciència sensorial, i la primera té més subdivisions en els diferents graus de subtilitat. És difícil de dir si les paraules angleses es corresponen amb les tibetanes de manera precisa.





AGRAÏMENTS


És un gran honor per a mi tenir el permís i la benedicció dels meus mestres espirituals, Sa Santedat Tenzin Gyatso, el quarantè Dalai lama, i el venerable Lama Zopa Rimpoche, per a recollir altra vegada les lliçons de la Celebració del Dharma. M’agradaria donar les gràcies de tot cor per la seva immensa amabilitat i afecte. També ha estat inestimable la cooperació i ajuda de Tenzin Geyche Tethong, Lhakdor-la i Tenzin Taklha, des de l’oficina privada de Sa Santedat. Els ho agraeixo, així com als meus col·legues de la Universitat de Jawaharlal Nehru, per la seva camaraderia.

Gràcies també a tots els membres socis del Centre Tushita, pel seu suport i els seus consells. Particularment estic en deute amb el venerable Yeshe Chodron, el doctor Jackie Tarter, el venerable Roger Kunsang, Clair Isitt, el venerable Marcel Bertels, Francés Shenker, Susie Roy, Joan Mahony, Derek Goh, Bruno Furrer, Ranjit Walia, Sunil Sud, els Chaudhrys, els Bhandaris, els Mathurs, els Jhalanis, Sadhna Kumar i Satish Nanda.

Estimo profundament la difícil tasca dels meus editors de Penguin, Karthika V. K. i Kalpana Joshi. També estic molt agraït al meu curador, David Davidar, pel seu encoratjament constant. Ha estat també agradable rebre en tot moment l’assistència dels meus estudiants de doctorat, especialment de Sarah Jayal Sawkmie.

Per acabar, m’agradaria agrair al meu pare, Pritam Singh, i a la meva família dels Estats Units —els Pauls— que m’hagin fet costat, malgrat totes les dificultats.

RENUKA SINGH,

Nova Delhi, 2004





TENZIN GYATSO, sa Santedat el 14è DALAI LAMA, és el líder espiritual del poble tibetà. Neix el 6 de juliol de 1935 a Tengster, Tibet, i als dos anys se’l reconeix com la reencarnació del tretzè Dalai Lama, Thubten Gyatso. Segons la tradició budista, és dut a Lhasa i entronitzat el 1940. Als quinze anys pren plena responsabilitat com a cap d’Estat del seu govern. Exiliat a l’Índia a conseqüència de la invasió xinesa al seu Tibet natal, condueix la seva gent en el camp de l’educació, rehabilitació i preservació de l’antiga cultura tibetana. Mundialment se’l reconeix com a advocat de la pau i del coneixement intereligiós. Ha rebut nombrosos premis internacionals, entre els quals destaca el Premi Nobel de la Pau el 1989.

Rennka Sigh és doctora en sociologia per la Universitat jawaharlal Nehru de Nova Delhi, on actualment exerceix com a professora associada al Centre per l’Estudi dels Sistemes Socials. També dirigeix el Centre de Meditació Tushita Mahayana.





Notes


[1] Aquest llibre apareix per primer cop el 2004. (N. dels T.) [Torna]



[2] Jeffry Hopkins. Meditation on Emptiness, 1983. [Torna]



[3] Ibídem. [Torna]



[4] Monjo mendicant. (N. dels T.) [Torna]



[5] En plural, sadhvi. Home sant, asceta. En sànscrit és «bo». (N. dels T.) [Torna]



[6] Mot sànscrit que significa la justa observació dels preceptes, és a dir la conducta correcta. (N. dels T.) [Torna]



[7] Mot sànscrit que significa «estat d’equilibri». És la concentració, l’estat de calma i estabilitat, fruit de la meditació. (N. dels T.) [Torna]



[8] Mot sànscrit que significa «comprensió». Tipus de meditació, que permet comprendre la veritable naturalesa dels fenòmens. (N. dels T.) [Torna]



[9] La no existència de l’atman. (N. dels T.) [Torna]



[10] L’ànima individual de l’ésser humà, que és immortal. (N. dels T.) [Torna]



[11] Compassió. (N. dels T.) [Torna]

[12] Tercera i última part del cànon budista, o Tripitaka, basat en el tractament sistemàtic dels ensenyaments budistes. (N. dels T.) [Torna]



[13] Desig d’assolir la il·luminació. (N. dels T.) [Torna]





