Un grupuscle clandestí de catalans han segrestat un objecte d’un valor incalculable, símbol de l’autoestima del poble americà: la primera ampolla de Coca-Cola envasada a Europa. Tot apunta que aquest tresor nacional s’amaga ara en algun punt d’Espanya. Només un batalló com el dels Sonats podrà recuperar-lo’. I allà on va aquest Batalló, la guerra esdevé inevitable. El Batalló dels Sonats en missió secreta per retornar la pau, la justícia i la democràcia a aquesta República Catalana que no reconeix ningú.

Albert Pla ha escrit la novel·la que ningú esperava sobre la Catalunya postprocès i l’Espanya postdemocràtica. No l’esperàvem, però la necessitàvem.





Albert Pla





Espanya en guerra




ePUB v1.0

Tompopal 08.02.21





Títol original: España en guerra

Albert Pla, 2020

Traducció: Martí Sales, 2020

Il·lustracions: César Sebastián Díaz

Edició digital: Tompopal (v1.0)

ePUBCat base r1.3





1. DE COM CATALUNYA VA DECLARAR

LA INDEPENDÈNCIA. DE COM ESPANYA

VA DECLARAR LA GUERRA A CATALUNYA.

I DE COM L’EXÈRCIT NORD-AMERICÀ

VA ARRIBAR A CATALUNYA




TOT VA COMENÇAR QUAN CATALUNYA va declarar-se independent d’Espanya. Llavors Catalunya va passar a ser una nació anomenada República de Catalunya. Espanya no va acceptar aquesta decisió. Va demanar ajuda i suport internacional davant del Parlament Europeu. El Parlament Europeu, després de moltes deliberacions, va donar suport a Espanya i va declarar il·legal la nova República de Catalunya i il·legítimes les seves pretensions. Segons la Comunitat Europea, Catalunya seguia sent Espanya.

Però Catalunya es mantenia ferma en la seva decisió de separar-se d’Espanya i no va acceptar la resolució de la Comunitat Europea. Va crear un govern propi, un ministeri d’hisenda propi, una policia pròpia i un exèrcit propi. Va inhabilitar i va fer fora del país tots els càrrecs públics que representaven alguna de les velles institucions espanyoles a Catalunya.

Els europeus, com sempre, no sabien què fer, així que van traslladar el problema a l’ONU.

L’ONU va determinar que Espanya tenia raó. Catalunya no podia declarar la independència unilateralment. La desconnexió de Catalunya era il·legítima perquè s’havia proclamat al marge de la Constitució espanyola, que sí que estava reconeguda per la comunitat internacional.

L’ONU va instar els catalans a canviar d’actitud i a iniciar un diàleg amb el Govern espanyol en el marc de la seva constitució. Però s’hi van negar.

Llavors, es van fer una sèrie de reunions, amb totes les seves comissions i deliberacions, moltes sessions, amb delegacions fent gestions amb consellers en funcions amb procediments legals entregats en comitès plens de documents secrets amagats per agents d’organismes oficials, tribunals i gabinets de conferències, organismes i plens solemnes amb gran despesa de tramitacions, expedients, recursos, interpel·lacions i converses que es van allargar un any.

Mentrestant, per deixar clar que per a la justícia tothom és culpable fins que es demostri el contrari, es va ordenar un bloqueig internacional comercial per pressionar els dirigents i empobrir la població. Però els catalans seguien insistint en la seva independència. El bloqueig i la manca d’aliments només van servir per emprenyar-los encara més.

Així va passar un altre any.

Finalment, l’ONU va deixar el tema en mans de l’OTAN, que va decidir enviar observadors internacionals perquè fessin de mediadors sobre el terreny amb totes les parts implicades. I per garantir el bon funcionament d’aquests mecanismes de control, van destinar a la zona tropes militars internacionals formades per belgues, danesos, polonesos, guatemalencs i estatunidencs.

Dit amb altres paraules, l’OTAN va obrir la porta als Estats Units perquè desplegués immediatament el seu exèrcit a Catalunya.

Va passar un altre any.

Els catalans seguien sense doblegar-se davant la comunitat internacional.

I durant tot aquest temps, els americans van encarregar-se de preparar el terreny, acollonint la resta del món amb l’amenaça catalana.

Només van caldre un parell o tres d’anècdotes hàbilment escampades per totes les agències d’informació del planeta per demonitzar Catalunya.

Van començar amb algunes accions subtils. Es va pressionar els suecs perquè donessin el Premi Nobel de la Pau al rei d’Espanya pels seus esforços per preservar la pau i la concòrdia davant la violència extrema del poble català. També es va proposar Madrid com a seu per als següents Jocs Olímpics i Sevilla com a nova ubicació per a l’Exposició Internacional d’Innovació, Investigació i Noves Tecnologies.

Després, en tan sols unes setmanes, van començar a sembrar la llavor de l’odi i la por amb notícies més contundents, creades especialment per inquietar els milions de televidents que s’alimenten de les informacions internacionals transmeses pels nord-americans.

Primer, van fer córrer el rumor que al subsol de la central de Vandellós s’amagava una base militar on es fabricava un míssil nuclear que apuntava directament a Estrasburg, el cor d’Europa.

Més endavant, en un vídeo casolà difós per la CNN, es podia veure clarament un grup de Ripoll apallissant i violant dues guàrdies civils.

Poc després, l’FBI va interceptar i va escapçar una banda de pop indie català que estava de gira pels Estats Units sota l’acusació que en realitat eren un grup terrorista. Es van decomissar dues bombones de butà de la furgoneta i se’ls va incriminar per preparar un atemptat al Madison Square Garden. El govern federal va elevar l’alerta màxima de seguretat davant dels més que possibles atemptats catalanistes en territori americà. Intentaven conscienciar la població que l’odi havia arribat als Estats Units i la gent va començar a tenir por dels catalans. La paranoia es va fer palpable i van començar les represàlies, que van acabar amb detencions i expulsions de catalans residents als Estats Units d’Amèrica.

També van fer virals alguns vídeos gravats amb l’últim model d’iPhone en què es veia uns joves de Manresa entrenant en camps del gihad al Iemen. Finalment, van donar el cop definitiu amb aquest espectacular desplegament de propaganda que ells s’entesten a anomenar «setè art».

George Clooney va protagonitzar una pel·lícula en què intentava salvar una doctora guapíssima que atenia presoners espanyols en un camp de concentració català situat a Montserrat.

Una altra pel·lícula, la més bona, la que va guanyar l’Oscar, estava interpretada per Leonardo DiCaprio i explicava la història d’un activista pels drets humans perdut als Pirineus, perseguit i assetjat per defensar la democràcia i la llibertat en terres hostils. Fins i tot una cantant, Beyoncé, va fer un duet amb Justin Bieber defensant fervorosament la unitat d’Espanya. Eren mals temps per a tots dos, acabaven de treure un disc i les vendes no anaven bé.

Així que, quan els Estats Units per fi van entrar a Catalunya, ja no estaven lluitant contra un país, ni tan sols no lluitaven contra un exèrcit enemic. Les forces internacionals, dirigides pel general O’Hara de Minnesota, lluitaven contra un grup de terroristes que estaven sotmetent un poble contra la seva voluntat. I la seva missió era salvar Catalunya dels fanàtics que controlaven la majoria del territori del país.

Des que es va declarar la independència fins que l’OTAN va enviar les tropes americanes havien passat dos anys llargs de reunions, resolucions, reprovacions, apel·lacions i correccions, però els americans no van trigar ni tres dies a agafar posicions. Van desplaçar part de la seva flota immensa (diversos bucs, destructors, submarins i portaavions) davant de Barcelona i Tarragona.

Els catalans estaven envoltats. La invasió de Catalunya estava a punt.





2. DE COM L’EXÈRCIT NORD-AMERICÀ VA DESEMBARCAR A BARCELONA




ELS IANQUIS VAN ATACAR UN PORTAAVIONS enorme davant del port de Barcelona. Als catalans aquella escena els sonava. Però aquesta vegada el vaixell no estava pintat amb els colors de la Warner Bros. No era precisament el vaixell de Piolín. Era un vaixell carregat amb marines de veritat.

Els barcelonins el contemplaven amb por i admiració, com si una nau espacial hagués aterrat al planeta Terra. Semblava realment una nau extraterrestre, plena de llums i orificis que l’imaginari terraqüi convertia en amagatalls d’armes poderoses i perills desconeguts. Era un monstre mitològic. La seva cuirassa lluïa, encegava com el Sol. Se sentien sorolls que venien de l’interior, com un rugir de motors barrejat amb làsers i éssers vius, de vegades se sentien músiques, sons desconeguts, sofisticats i temibles.

El Govern català en funcions no es va arronsar. Els substituts dels membres del Govern que havien fugit la nit anterior van intentar establir contacte amb el vaixell. Es va intentar dialogar. Però no van obtenir cap resposta, cap extraterrestre no va sortir i va dir:

—Hola, som gent de pau.

Tot el contrari, silenci absolut.

Va passar un altre dia, i un altre, i un altre.

I el cinquè dia, va passar una desgràcia. Això que en temps de guerra es considera foc amic o danys col·laterals.

Quan un soldat és enviat a la fi del món per matar enemics és molt cruel fer-lo esperar anxovat dins d’un vaixell, on no hi ha dones per violar ni homes per matar.

Els militars l’únic que mataven, de moment, era el temps. Ho feien a la seva manera per abstreure’s de la realitat. Hi havia els marines que es fotien amfetamines, els de les forces aèries esnifaven coca, els d’artilleria fumaven crac, la cavalleria s’injectava heroïna i els oficials es prenien pastilles sintètiques. Però, sens dubte, les millors drogues les tenien el Batalló dels Sonats. Per alguna cosa el Batalló dels Sonats estava format pels millors soldats. Pels més ferotges.



El capità Gómez, el sergent Jackson, en Forrest, en Yan, en Paul, en Rossi i en Joe. Els set integrants del batalló eren l’elit de les tropes d’elit de l’exèrcit estatunidenc. Eren màquines de matar enemics.

El Batalló dels Sonats s’avorria al portaavions.

Segons l’alt comandament, primer s’havia d’assegurar el perímetre del port i després el perímetre de tota la ciutat. Era una tasca bàsica, crucial. Tota precaució era poca. S’havien d’explorar i assegurar totes les zones de la ciutat. S’havien de tallar les comunicacions telefòniques dels habitants de la zona. Activar els inhibidors de wifi.

Això per als soldats era pura burocràcia, tràmits, paperam absurd que endarreria la invasió. Es morien de ganes de trepitjar terra catalana, matar terroristes, així que fins que no els ordenessin entrar en acció, en Rossi, en Joe, en Forrest i el sergent Jackson es posaven fins al cul d’una droga nova que es deia MDCBA.

L’únic que s’ho passava bé amb aquesta situació d’impàs era en Yan. A ell, al contrari que els seus companys, no li molestaven en absolut aquests tràmits. Era l’únic del grup que sabia la importància de fixar els perímetres d’acció i les àrees de seguretat. Sabia que el paperam era part de la guerra. La guerra del futur, en què les màquines aconseguiran que els homes deixin de matar-se entre ells. En Yan, en el fons, somiava en un món sense guerres, era un pacifista. Però mentre no arribés aquell moment, es passava la major part del dia davant d’un ordinador inhibint, hackejant i rastrejant per la xarxa possibles dades sobre l’enemic.

Els pares d’en Yan eren vietnamites. Havien emigrat als Estats Units feia trenta anys. I estaven orgullosos que ara el seu fill fos un americà més.

En Yan sempre va saber-se guanyar el respecte del grup perquè cap màquina ni ordinador no tenia secrets per a ell. A més, tenia molta punteria, havia matat més terroristes que ningú amb el seu rifle de franctirador. Feia temps que els seus companys de batalló havien deixat de dir-li xino de merda o puto Charlie. Per a tothom era simplement en Yan.

El cinquè dia a les divuit hores zero nou minuts, en Yan, que era un puto hacker, va detectar uns senyals de mòbil que seguien emetent. Potser era la resistència? Potser eren els mòbils d’algun grup terrorista disposat a enfonsar el vaixell? Potser eren els sistemes de comunicació del govern tombat per les Nacions Unides?

El Periódico de Catalunya afirmava que ells ja van denunciar que el perillós terrorista internacional Julian Assange i uns tals Anonymous estaven darrere d’aquests senyals immunes als inhibidors americans. Els d’El País afirmaven, als titulars, que eren hackers pagats pel Govern rus.

Al final es va donar l’ordre de destruir aquests senyals de manera selectiva, amb tacte, per no provocar danys entre la població civil.

En Yan estava absort amb l’ordinador:

—Són a la zona sud dos graus est. Són uns cinquanta mòbils que encara tenen senyal, almirall.

—S’han de destruir aquests senyals immediatament.

El sector on es detectaven els senyals ocupava una hectàrea de terreny. Latitud: 41.4036299, longitud: 2.1743558.

Els seus moviments eren sospitosos. A poc a poc, els senyals van anar agrupant-se al mateix punt.

—Els senyals s’agrupen… Disparo?

—No, espera que aquests fills de puta estiguin tots junts —va contestar l’almirall, fent gala d’intuïció.

Pel radar es veien els puntets acostant-se lentament però inexorable els uns als altres, fins a formar un cercle petit al voltant d’un senyal pilot. Segurament, el mòbil principal.

—S’estan agrupant, preparin el míssil, foc imminent —una gota de suor va regalimar per la galta d’en Yan.

—Espera, espera.

Quan per fi tots els puntets van estar junts, l’almirall va donar l’ordre de disparar.

—Fot-li.

Des del vaixell va sortir disparat un projectil de l’hòstia que va tocar de ple un senyor amb paraigua vermell que estava intentant agrupar un grup de turistes japonesos que visitaven la Sagrada Família, aliens a la invasió imminent del país. Va ser un míssil que gairebé va passar desapercebut, net, silenciós, quasi elegant, si no fos per les conseqüències catastròfiques de l’explosió.

Va volar el senyor del paraigua vermell. Van volar pels aires els cinquanta turistes japonesos. Va volar també la Sagrada Família sencera: no va quedar pedra sobre pedra.

—Objectiu acomplert, enemic destruït.

Als americans els va costar molt explicar el seu error a la comunitat japonesa.

Primer van qualificar-ho de danys col·laterals. Després es va dir que la Sagrada Família era l’edifici utilitzat pels insurgents com a base d’operacions. Després, que havien estat els terroristes els qui havien detonat la bomba.

Campanya de desinformació i intoxicació a totes les teles i ràdios del món. Avui en dia, mil explicacions valen més que mil imatges.

Fos cert o no, la qüestió és que Barcelona es va quedar sense el temple de la Sagrada Família, el seu principal atractiu turístic. Es va aprofitar per prendre l’aeroport i es van repatriar tots els funcionaris de les ambaixades, turistes i residents estrangers que encara eren a Catalunya.

Era el començament del caos.

Paral·lelament, l’exèrcit espanyol va enviar la Legió a tallar les sortides de Barcelona, la ronda del Litoral, la ronda de Dalt, la Diagonal, la Meridiana i els túnels de Vallvidrera. Ningú no podia entrar ni sortir de Barcelona.

En un tres i no res, la ciutat va quedar tancada i incomunicada per terra, mar i aire.

I què va passar amb en Yan i els seus amics? Fos un acte cosmètic per calmar l’opinió pública, un acte de justícia militar o l’excusa oportuna per enviar-los a una operació secreta, el cert és que l’alt comandament va decidir que el responsable de la massacre de la Sagrada Família i el seu batalló havien d’abandonar immediatament el portaavions. I així va ser que, una nit més fosca del normal, el Batalló dels Sonats va pujar a un helicòpter direcció a l’epicentre del mal, un lloc anomenat castell de Llordà.





3. DE QUAN EL REI D’ESPANYA VA DECLARAR LA GUERRA A CATALUNYA




DAVANT DE QUALSEVOL INSINUACIÓ de trencar la unitat d’Espanya, que tants beneficis havia donat sobretot a la seva família, Sa Majestat ja ho havia advertit, dies abans, en un discurs televisat en viu i en directe.




EDICTO REAL

SON MOMENTOS DIFÍCILES, pero los superaremos. Son momentos muy complejos, pero saldremos adelante. Porque creemos en nuestro país y nos sentimos orgullosos de lo que somos. —Fent gala del seu gran domini del llenguatge diplomàtic, el discurs del rei va ser una declaració de guerra contra Catalunya en tota regla—: Hoy comienza una nueva etapa de nuestra historia. En esta hora transcendental, os convoco porque a todos nos incumbe por igual el deber de servir a España. Confío en que todos entiendan con generosidad y altura de miras que nuestro futuro dependerá de un efectivo consenso de concordia nacional. Por todo ello y ante esta situación de extrema gravedad, es responsabilidad de los legítimos poderes del Estado atender a las llamadas de auxilio y protección que nuestros aliados internacionales nos han hecho llegar para afrontar una defensa conjunta contra el terrorismo catalán. Por ello, España emprenderá con la mayor celeridad y contundencia una operación de pacificación con una coalición de países aliados contra quienes han pretendido quebrantar la unidad de España y la soberanía nacional, fuente de la que emana el derecho de todos los españoles a decidir democráticamente su vida en común. Conmino a todos los españoles y españolas a cumplir con sus deberes con la patria y el Ministerio de Defensa. Ahora le toca a España abanderar la lucha por la libertad.

Juro ante Dios y los Santos Evangelios cumplir y hacer cumplir las leyes fundamentales del Reino y guardar lealtad a los principios que conforman la Constitución española y hacer cumplir la ley. ¡Arriba España!





Una setmana després de declarar la guerra a Catalunya, Felip VI, cap suprem de l’Estat espanyol, va volar als Estats Units amb un avió ple de familiars. L’esperaven unes jornades duríssimes, plenes d’àpats, sopars, berenars i recepcions amb alts dignataris nord-americans. El president dels Estats Units els va allotjar a la planta superior d’un hotel altíssim a Washington. La primera dama nord-americana va endur-se la reina espanyola a veure un cirurgià perquè li retoqués els pòmuls i el cul.

El viatge als Estats Units va ser un èxit. Tant és així, que va decidir prolongar indefinidament la visita.

El rei va menjar, va caçar i va xerrar com un campió. I la reina va visitar uns museus fascinants amb els pòmuls i el cul totalment reconstruïts.

El discurs del rei va enfervorir els espanyols.

L’exèrcit estava encantat d’anar a la guerra.

Les multituds aplaudien els soldats amb el vell crit de «a por ellos, oé, a por ellos, oé, a por ellos, oé, a por ellos, oé, oé».

Policies, guàrdies civils i militars de totes les casernes van ser destinats a Catalunya amb l’objectiu de salvaguardar la unitat indivisible de la pàtria.

Discursos enardits a tots els mitjans de comunicació animaven el poble a mobilitzar-se davant d’aquesta greu situació. Amb un parell de noticiaris, tres titulars de diari i quatre tertúlies radiofòniques van convèncer la població que els catalans havien de ser alliberats d’ells mateixos i que una tasca tan àrdua només la podia dur a terme un espanyol de veritat. Massa anys de terror independentista, massa anys d’haver de parlar català a Catalunya.

Finalment, pocs dies després, va passar el que molts espanyols esperaven i el que molts catalans temien: la porta del portaavions nord-americà va obrir-se com si fos la boca d’un monstre escopint barcasses plenes de soldats. Dels orificis i les comportes van sortir centenars de canons i les cobertes van omplir-se de soldats amb màscares marcianes.

La gent de Barcelona va cagar-se, literalment, de por. Els militars nord-americans van desembarcar les llançadores al port i van pujar per la Rambla, pel Paral·lel, per Via Laietana, en formació militar, amb cara dels dolents de la pel·lícula.

Van entrar al Palau de la Generalitat i quina mà de trets. Van entrar a la Delegació del Govern i quina mà de trets, van entrar a la Delegació d’Hisenda i a l’oficina de Correus i a l’edifici de Telefónica i a la Torre Agbar i quina mà de trets.

Els soldats van ordenar a la població que no sortís al carrer. Tancada a casa, aterrida, la gent sentia trets i no entenia res i tenia molta por. Intentaven buscar alguna informació als mòbils i als ordinadors, però no tenien cobertura telefònica i els inhibidors de wifi instal·lats per l’exèrcit invasor feien impossible tota comunicació amb l’exterior.

Aleshores la gent intentava veure què passava per la tele.

I la tele simplement deia que Barcelona acabava de ser alliberada. Que la gent estava contenta. Es veia un líder cocaïnòman de Ciutadans dalt d’un tanc onejant una bandera espanyola amb el nas vermell de satisfacció mentre el poble enardit el victorejava. El líder socialista, una espècie de bola greixosa i calba, no podia parar de ballar mentre declarava que per fi es podria construir un país des del diàleg i la tolerància, i la del Partit Popular torçava de plaer el seu coll inacabable per assegurar que els caps independentistes serien jutjats per crims de guerra. El negre de VOX volia que tornessin les execucions públiques sense judici previ. Però, sobretot, des del telenotícies insistien als ciutadans, amb to paternalista i autoritari, que no sortissin de casa fins a nou avís.

Qualsevol persona que fos vista al carrer sense un salconduit especial seria detinguda i sotmesa a un consell de guerra.





4. DE COM UNS TERRORISTES CATALANS AMAGATS

AL CASTELL DE LLORDÀ VAN SEGRESTAR

UNA AMPOLLA DE COCA-COLA DEL 1954




AQUELLA MATEIXA SETMANA, l’exèrcit nord-americà va ocupar les províncies de Lleida i Tarragona. L’aeroport lleidatà i el de Reus ja eren seus.

Els terroristes catalans gairebé no oferien resistència. Només quedaven petits grups de fanàtics ocults entre la població civil.

L’exèrcit nord-americà havia penetrat per terra a Catalunya des de les bases militars de Saragossa i València, cedides per l’exèrcit espanyol. Havien obert tres fronts: pel sud, fins a arribar a Tortosa; pel centre, prenent gairebé sense resistència la ciutat de Lleida; i pel nord, ocupant la base militar de Vielha, a la frontera amb França.

Ara, la majoria de l’exèrcit nord-americà era al cor de la província de Lleida, a la base de suboficials de Talarn, a la ciutat de Tremp.

Des de la caserna d’Isona, un poble situat prop de la capital del Pallars Jussà, alguns regiments havien prosseguit la marxa per Tàrrega i Martorell fins a Barcelona. El pla era tenir envoltada Barcelona per aïllar-la de la resta de Catalunya. El que ells en deien última ofensiva. Alguns en deien simplement operació Caganer.

Mentrestant, des de Tremp, tres regiments més marxaven cap a la Seu d’Urgell per prendre Puigcerdà, tallant així les fronteres de França i Andorra, i, des d’aquest enclavament, assaltar pel nord la província i la ciutat de Girona.

Encara un altre destacament, format per tropes d’elit d’assalt, havia estat destinat d’urgència davant del castell de Llordà, al centre del Pallars Jussà, i entre ells, en missió ultrasecreta, va aparèixer el Batalló dels Sonats.

El castell no tenia cap interès estratègic. No obstant això, tenia alguna cosa que el convertia en un objectiu militar d’importància vital: entre el seus murs es trobava presonera la primera ampolla de Coca-Cola fabricada a Europa. Una ampolla manufacturada a la fàbrica de Cofesa el 1954. Una autèntica relíquia.

Significava molt més que qualsevol altra ampolla de Coca-Cola. Era una obra d’art, símbol de la llibertat i la democràcia a Europa. No podia ser destruïda.

Malgrat tot, un grup de terroristes catalans, no més de trenta homes i dones, havia segrestat, feia unes setmanes, l’ampolla de Coca-Cola i s’hi havien tancat al castell. Amb l’ampolla al seu poder, s’havien passat tot aquell temps atrinxerats rere els murs medievals amb l’amenaça de destruir-la al primer intent dels gringos de prendre per la força la vella fortalesa. El temps jugava a favor dels segrestadors. L’ampolla de Coca-Cola era la seva assegurança de vida, sabien que significava molt per als ianquis i que mai no atacarien el castell per por de fer malbé l’ampolla. Era el seu ostatge, un presoner molt fràgil, i tothom ho sabia.

El Govern nord-americà tenia molt clares les seves prioritats, sabia que la guerra de vegades es guanya amb actes simbòlics més que amb batalles sanguinolentes. L’ampolla de Coca-Cola era sagrada, era una fita històrica de la societat nord-americana a la vella Europa. S’havia de preservar intacta, immaculada. A més, després de ser declarada patrimoni de la humanitat, el seu valor al mercat s’havia disparat. S’havia de recuperar aquesta ampolla sana i estàlvia, i mostrar-la al món com un símbol més de la victòria dels països lliures sobre els règims totalitaris.

Amb aquest objectiu, davant del castell es trobava la flor i nata de la immensa maquinària de guerra gringa. Però el que donava un toc de distinció a aquesta missió era que entre tant de rànger, marine, tanc, paios de la CIA i de la CNN, també hi havia el Batalló dels Sonats.

Els catalans en deien, simplement, els Malfollats.

Van arribar una nit de fosca i pluja. Van abandonar el portaavions atracat a Barcelona enfilats a un helicòpter les hèlices del qual, sigil·losament estrepitoses, anunciaven la guerra, la mort, la pesta i la conquesta.

Tothom els temia, amb raó. El Batalló dels Sonats realment era una puta banda de set sonats. Eren un grup d’elit, eren ràngers, eren boines verdes. Navy SEALS. Eren soldats experts, joves veterans bregats en mil batalles. Resolutius, de fiar. I no eren allà per sembrar espígol, eren allà perquè eren els millors soldats de l’exèrcit més formidable que mai no s’ha vist al món.





5. EL BATALLÓ DELS SONATS




EL GRUP ESTAVA FORMAT PER SIS HOMES comandats per un gegant boina verda hispà que es deia capità Gómez.

Tothom els temia, eren paios durs, màquines de matar terroristes, un grup d’assalt implacable. Però només obeïen les pròpies regles i feien la guerra pel seu compte, estaven sonats. D’aquí que la resta dels soldats els bategessin com el Batalló dels Sonats.

Feia cinc dies interminables que havien arribat de Barcelona i el Batalló dels Sonats estava cansat d’avorrir-se a la tenda, sense poder fer res més que esperar. Es morien de ganes de fer el que sabien fer millor: lluitar. No entenien per què no els donaven l’ordre d’assaltar el castell, recuperar l’ampolla de Coca-Cola i carregar-se aquells catalans sense ànima que la tenien segrestada. Per a ells era fàcil, se sentien capaços de neutralitzar en menys de cinc minuts aquells assassins i sortir amb l’ampolla intacta entre mans. Ho havien fet centenars de vegades, era una missió relativament senzilla.

Tenien ganes d’entrar en acció. Els cossos els demanaven guerra. Eren Navy SEALS. Se sentien inútils sense haver de matar ningú.

En Rossi era un soldat jove, d’uns vint anys, però com tots els del batalló, ja era un veterà, ja havia combatut en una pila de guerres. Si vols ser soldat i ets americà, estàs de sort, mai no et faltarà la feina.

Descendent d’italians, en Rossi era d’estatura mitjana, amb cara de fill de mafiós, li agradava moure’s com a tal i sempre que podia intentava imitar la seva actitud sense dissimular. Li hauria encantat ser el fill d’un capo de la màfia, però la seva família, simplement, malvivia a Brooklyn. I com gairebé tothom que neix a Brooklyn, en Rossi creia que era el més dur del barri, havia crescut als carrers més perillosos i pestilents. El seu pare era un camell pelacanyes i sempre estava a la presó, la seva mare era alcohòlica i el seu barri era una merda, però n’estava orgullós. Però encara que fos el més dur de Brooklyn, no podia evitar que la resta del grup li digués espagueti, quan estaven de bon humor. Quan estaven de mala hòstia, li deien puto espagueti.

En Rossi, com quasi sempre, estava de mal humor. Estava tip de no fer res. A fora plovia, el castell de Llordà no era ni a cinc-cents metres de la tenda del batalló. Però, entre la humitat i la boira, gairebé no es veia des del campament.

—Tinc ganes de follar, hòstia.

—Rossi, tu no tens polla —va contestar-li en Forrest amb la seva veu cridanera i desagradable.

—Calla, malparit —va cridar-li en Rossi.

—Sí, soc el malparit que es va tirar la teva puta mare —va tornar-li la provocació de mala gana en Forrest.

En Forrest era un paio amb cara de nen. Llargarut, semblava fràgil però el seu cos desprenia energia elèctrica. Es movia i parlava a tota velocitat, encara que no podia evitar tartamudejar i ensopegar per tot arreu. Era malgirbat i alguns dirien que tenia un caràcter explosiu.

I sí, era un puto sonat dels explosius.

Aquesta situació d’espera tensa per una simple ampolla de Coca-Cola el posava més nerviós del normal.

—Ves-te’n a prendre pel cul, fuck off. Per què no ataquem d’una vegada el castell i ens carreguem aquests catalans fills de la gran puta? —ara en Rossi s’estava emprenyant de debò.

—Les ordres són les ordres —va contestar en Forrest, tip de compartir trinxera amb algú tan ploramiques.

—A la merda l’ampolla.

El capità Gómez va interrompre la conversa entre els dos soldats entrant bruscament a la tenda. El capità era un colós hispà, un cafre, un bèstia, i la tenda sencera es va agitar amb la seva aparició.

—Calleu d’una puta vegada, ja sabeu que jo penso el mateix. Si fos per mi, entraria al castell, em carregaria tots aquestes mariques de merda i els fotria la puta ampolla pel cul. Però tenim ordres de treure l’ampolla d’allà dins sana i estàlvia. Entesos? Sense ni una rascada. Un cop la tinguem, us podeu carregar tots aquests desgraciats i follar-vos totes les ties que vulgueu. I ara, aneu a cagar a la via. Fuck off! Al primer que es queixi li foto un tret entre cella i cella. Estic de mala lluna, hòstia.

—I llavors què fem? —va replicar en Forrest, amb la seva veu de pito desafinat.

—Doncs esperar, a veure què ens diuen els putos buròcrates de l’alt comandament. Quan s’hagi d’actuar, us juro que els que s’han atrevit a magrejar la nostra ampolla de Coca-Cola rebran el càstig que es mereixen —va assegurar en Gómez, com qui dona per fet que complirà la promesa.

—Sí, pagaran amb la vida, maleïts assassins —va remugar en Forrest.

—L’hauran grapejat? —va afegir en Rossi—. Llavors s’haurà de desinfectar. Ha, ha, ha!

Tots tres van riure i van obrir una ampolla de cervesa San Miguel.

—Merda de cervesa catalana. Té gust de pixats, vull una Budweiser —va bramar en Rossi, escopint la cervesa.

Quan va sentir la paraula Budweiser, en Paul va obrir els ulls. Fins aquell moment dormitava al catre del fons, aliè a la conversa dels seus companys. Però les paraules beguda i menjar l’espavilaven en un segon.

Va incorporar-se una mica de la llitera. A en Paul li costava aixecar-se, encara que només fos una mica. Era un gegant i el seu catre es va queixar amargament. No era gras, era enorme, una mica greixós, es movia mandrosament, com si el cos li pesés uns quilos més dels que la seva voluntat podia suportar. Va obrir amb indolència una boca que semblava aixafada i enganxada de mala manera damunt d’una cara pigallada i rodona, i va barbotejar amb penes i treballs però clarament:

—I una puta hamburguesa? Us imagineu una hamburguesa sucosa a la boca? Mmm… Es desfan a la boca, com la polla d’un leprós.

En Yan seguia aliè a la conversa sense aixecar la vista de l’ordinador. Però aquest cop no va poder estar-se de contestar a en Paul.

—Sempre penses en menjar, Paul. Per això tens aquest tipet. Vaca burra!

—Calla, xino de merda, fuck off, Charlie fastigós. I no paris de buscar pel·lis porno a l’ordinador.

En Yan va contestar sense deixar de mirar la pantalla, amb indiferència i sabent que parlava amb una simple bola de greix. Com si ja l’hi hagués dit mil vegades.

—No soc xinès, Paul. Els meus pares eren vietnamites, hòstia. Quantes vegades t’ho hauré de repetir?

—I a mi què? A qui cony li importa que els teus pares fossin xinos, coreans o vietnamites. Ja t’ho dic, tots sou una colla de xinos de merda. Vull una hamburguesa, hòstia puta.

En aquest moment, en Joe va entrar a la tenda. Estava xop. Sense treure’s l’impermeable renegava, però alhora semblava descansat d’anunciar a la resta del grup:

—Canvi de guàrdia, i us aviso, desgraciats, que fa un fred de mil dimonis, m’han quedat els collons glaçats.

Com podria descriure en Joe? En Joe, simplement, era aquella mena de paio que podia protagonitzar la pel·lícula més burra sobre universitaris que et puguis imaginar. El típic capità ben plantat de l’equip de futbol, es creia una estrella de cine perquè un cop la CNN li va fer una entrevista dramatitzada sobre el setge de la casa on van capturar el número dos de Bin Laden.

El Batalló dels Sonats semblava un grup inventat per un guionista de Hollywood: en Joe, un jove universitari, guapo i bo, se’n va a la guerra amb un xino flipat pels ordinadors, un piròman d’origen irlandès, un italià fanfarró, un negre que sempre parla de la seva polla i un vaca burra addicte a les hamburgueses, capitanejats per un gegant llatí amb una cara de males puces de l’hòstia.

Però on era el sergent Jackson?

Al gimnàs.

—Puto negre de merda, sempre al gimnàs.

Toca’t els collons amb el campament d’assalt que tenien els americans, amb gimnàs, sala de jocs i sauna. Res a veure amb els tronats dels espanyols, que només tenien tendes de campanya més semblants a les dels camps de presoners que a les d’un campament militar.

Però això no era una pel·lícula de Hollywood, no. Era la realitat. L’infern català era tan real com cruel.





6. SI ELS CATALANS NO HAGUESSIN NASCUT

MALVATS NO HAURIA CALGUT MATAR-LOS




ELS SOLDATS AMERICANS, guiats heroicament per algun membre de la legió o algun policia veterà que ja se sabia el camí, van anar agafant el control de tots els pobles i ciutats de Catalunya.

Van entrar a les escoles, als ajuntaments, als centres socials, i van aconseguir les urnes que amagaven els catalans perquè es veu que estaven organitzant un altre collons de referèndum il·legal dels seus.

Els soldats americans anaven blindats, duien molts drons, molts míssils balístics, molta dinamita, tot un carregament de soldats i armes amb noms que ningú no sabia ni pronunciar ni molt menys imaginar que algú se les pogués inventar, i és que, a més, eren americanes. Poca broma. I la gent estava acollonida de debò. Estaven vivint en primera persona el que abans havien vist per televisió que passava a països llunyans.

Els Estats Units sempre havien estat un exemple de civilització. Però en guerra cap nació, per molt democràtica que sigui, no es comporta pietosament. De manera que els soldats van aprofitar les delacions dels propis catalans per netejar el terreny i detenir i executar alcaldes, edils, regidors i qualsevol autoritat sospitosa de tenir vincles amb l’independentisme.

Llavors les cases dels independentistes van ser ocupades pels nous comandaments o per nous caps de la coalició constitucionalista que acabava d’ocupar el poder.

Eren temps foscos, densos, tensos. Cada dia passava alguna cosa, la bèstia no parava de créixer. Una setmana després del discurs del monarca tot havia canviat. Als ajuntaments onejaven les banderes espanyola i nord-americana.

Es van tancar ràdios, es van prendre emissores i es van purgar locutors. L’edifici de TV3 va ser bombardejat. Per totes les emissores espanyoles van dir que s’havia destruït l’edifici simbòlicament per demostrar la tolerància zero que tindria el Govern espanyol amb els supremacistes catalans intransigents, xenòfobs i violents.

En qüestió de dies tota la informació que arribava a Catalunya ho feia directament des de Madrid, on asseguraven una vegada i una altra que la culpa de tot era dels terroristes catalans.

El secretariat general del Partit Socialista va afirmar que «els més perjudicats per aquesta situació som els pobles pacífics d’Europa i els Estats Units, que ens sentim obligats a fer servir la força en contra de la nostra voluntat. Si els catalans no haguessin estat tan egoistes, no estaríem en aquesta situació».

Un exministre del Partit Popular deia que estava orgullós «que els nostres nanos estiguin lluitant amb els soldats de l’exèrcit més poderós i demòcrata del món».

Però el cert és que quan els soldats espanyols van arribar a Catalunya es van decebre una mica. Els soldats ianquis els van rebre de males maneres. Els menyspreaven. Les divisions dels GEO i els legionaris de la BOEL eren motiu de mofa entre les files gringues.

El valent soldat espanyol somiava a lluitar de costat amb els seus homòlegs americans, però per a aquests no eren més que majordoms.

Els espanyols bàsicament s’encarregaven de muntar-los els barracons, preparar-los el menjar, netejar-los les sabates o rentar-los i planxar-los els uniformes. També els feien de guia o d’explorador, però cap americà no els entenia. I ells tampoc no entenien l’anglès.

A més, els ianquis els feien bromes pesades i se’n fotien del poc d’elit que tenien les tropes d’elit espanyoles.

Els deien els Microbis perquè la majoria dels soldats espanyols eren més aviat baixets i semblaven espantaocells malgirbats davant d’aquells superherois robotitzats.

També és cert que els soldats espanyols es van acabar referint despectivament als americans com els Foques.

La cosa va anar així: els legionaris es van començar a empipar pel tracte que rebien dels seus col·legues nord-americans i, amb aquella capacitat per l’ocurrència en l’insult que tenen els incultes, els van començar a dir els Fuck Off, després els Fokers, després els Focars i al final, per la gràcia que tenia un soldat gadità, se’ls va acabar dient ELS FOQUES.

«Compte, que ve un Foca».

«Els Foques volen que netegem la latrina».

«El Foca està de mal humor».

«Ets més burro que un Foca».

I així tot.





7. DEL QUE VA FER EN ROSSI QUAN ES VA TROBAR

UNA NOIA CATALANA QUE COLLIA BOLETS




EL BATALLÓ DELS SONATS estava de reconeixement. Era un dia calorós i desagradable per dur l’uniforme feixuc sota el sol.

Era el torn d’en Rossi i en Joe. A cap dels dos no els agradava fer rondes de reconeixement. Era avorrit i cansat. Es tractava de recórrer els voltants del castell per assegurar el perímetre. Havies d’anar muntanya amunt i muntanya avall, després pujar un turó i més tard tornar-lo a baixar. Principalment, l’objectiu d’aquestes missions de reconeixement, anodines i monòtones, és fer creure a l’enemic que estàs al corrent de qualsevol moviment sospitós de la població. També havien de justificar d’alguna manera la seva professionalitat com a soldats davant dels propis comandaments.

Però mai no es veia ni un ànima. Cap habitant de la zona no s’atrevia a acostar-se al campament ianqui i molt menys al castell. El cert és que des que van arribar a Catalunya només havien vist els seus companys d’expedició. Sabien que el castell era ple de catalans, però en realitat no els havien vist mai.

En Rossi i en Joe estaven a punt de tornar. El seu torn acabava, suaven i els calçotets se’ls enganxaven al cul. Es morien de ganes de fotre’s una cervesa, encara que fos una San Miguel. Tot i que de nit glaçava, aquella tarda feia un sol de mil dimonis i l’uniforme no era precisament lleuger. Pantalons, armilla antibales, casc, auriculars, prismàtics, botes altes, metralleta, pistola, punyal. Ningú no podia negar que era un uniforme que intimidava els enemics: realment acollona trobar-te un paio tunejat d’aquesta manera, amb tant de complement bèl·lic. De nit, quan se’ls encenien tots els llums dels uniformes, semblaven arbres de Nadal.

De cop i volta, darrere d’un turonet pedregós, els va semblar veure una dona. De lluny semblava una noia jove, d’aparença fràgil, petitona.

Es movia amb calma, semblava que busqués alguna cosa a terra, entre les herbes o rere els arbres. De tant en tant s’ajupia, recollia alguna cosa i se la ficava al cistell de vímet que duia penjat del braç. La noia semblava aliena a la guerra i encara més, aliena al món.

Feia la sensació que s’interessava només pel que trobava al bosc.

En Rossi se la mirava bocabadat i per assegurar-se del que veien els seus ulls, va agafar els prismàtics.

—Què cony fot aquesta tia? —va preguntar en Rossi.

—Sembla que estigui collint bolets —va contestar en Joe.

—Collint bolets en plena guerra?

En Joe va mirar la cara de preocupació d’en Rossi. Com si li endevinés els pensaments.

—Deixa-la en pau, Rossi, que ja sé què penses. Treu-t’ho del cap.

—Ni parlar-ne, anem a preguntar-l’hi. A més, està bona. T’has fixat com li queda aquest vestit amb les botes de muntanya? Va depilada.

—No deu ser catalana —va dir en Joe—. Les catalanes tenen prohibit depilar-se.

—Per què les dones dels nostres enemics mai no es depilen?

—Doncs aquesta no sembla que tingui bigoti. Està molt bona, tio. —En Rossi no se’n podia estar. Era un sortit—. Sí, m’encantaria follar-me aquesta puta catalana, segur que es mor de ganes de xupar una bona polla de Brooklyn.

En Joe el va mirar amb cara de mira que et veig a venir. No li costava gaire preveure els pensaments d’en Rossi.

—Calma, Rossi.

—Que em calmi? —va bramar—. Aquesta porca m’ha posat la polla a mil. Ja fa tres mesos de l’última tia que em vaig follar.

—No te la vas follar, la vas violar —el va tallar en Joe. Ja començava a estar tip d’aquesta conversa.

—Una merda. No la vaig violar. Primer es va fer l’estreta, però se’n moria de ganes. Es fan les espantades per posar-me calent. Jo en sé, de ties, fes-me cas.

—No ho hauries d’haver fet.

—Ves-te’n a la merda, Joe. Primer cridava i es resistia, però després es va deixar fer. No va dir ni piu.

—És clar, tenia la boca plena de sang… Puto psicòpata.

—Què passa? Que no te la vas follar tu també?

—Però jo me la vaig follar quan ja era morta.

Era veritat, en Joe també se l’havia follat, encara que fos morta. Però el que el diferenciava d’en Rossi era que a ell no li agradava haver de matar ni violar, en canvi a en Rossi li encantava.

En Joe no era una mala persona, només era aquí per servir la pàtria. Havia estudiat a Princeton i era el capità del seu equip de football.

Si sortia viu d’aquí, volia ser un bon advocat, com el seu pare. Era un bon nano, però la bogeria de la guerra l’havia canviat, creia que havia vingut a ajudar els catalans, però els catalans eren unes bèsties salvatges que només volien assassinar-lo. La guerra l’havia tornat gairebé insensible, no li agradava el que veia i volia tornar a casa, però havia de complir el seu deure i això el turmentava.

Els seus pares eren mormons, potser per això era l’últim a violar les dones dels seus enemics, només hi feia l’amor si ja eren mortes. Tenia por i havia de reconèixer que sentia un cert plaer follant-se les mortes. Per culpa d’aquesta contradicció moral terrible, cada dia demanava perdó a Déu.

L’ésser humà és molt complex, sobretot el nord-americà.

En Joe i en Rossi seguien ajupits rere uns matolls. Estaven tot just a vint metres de la noia.

En Joe va comunicar amb el capità.

—Localitzada possible enemiga a tres graus sud sud-oest. Canvi.

El capità Gómez, que era en una de les tendes del campament, va contestar des de l’altra banda de la línia.

—Compte, nanos, potser és una trampa. Quedeu-vos quiets. Espereu el grup. Anem cap allà. Canvi.

En Rossi va desconnectar l’auricular amb fúria.

—I una merda! Si creu que se la follaran abans que jo, ho tenen clar.

En Rossi va saltar dels matolls. En Joe va intentar agafar-lo pel braç, però en Rossi, retorçant-se, es va deixar anar amb violència. Va aixecar-se i va anar amb pas ferm cap a la noia. En Joe va voler impedir-l’hi, va dubtar si llançar-se-li a sobre, però ja era massa tard i es va quedar rere els matolls, cobrint-lo.

La noia va espantar-se quan es va trobar de cara amb l’italoamericà.

—Ei, com estàs?

La noia va contestar-li, altiva:

—Deixa’m en pau.

—Parla en cristià, puta de merda —va tallar-la en Rossi amb un cop de culata a la cara.

—Ves-te’n a la merda —va remugar la dona, escopint sang.

—Tens unes bones tetes, em vols xupar la polla una mica?

La jove va fer una passa enrere, però en Rossi se li va abraonar. Se la va endur rere unes roques, agafant-la pels cabells i arrossegant-la de mala manera.

Mentrestant, en Joe s’ho mirava de lluny i quasi no sentia res de la conversa, però sabia que la cosa feia mala pinta.

Els va veure forcejar i després van caure i van rodar per terra i, tot d’una, van esfumar-se. En Rossi i la noia van desaparèixer de la seva vista rere les roques. Això encara va inquietar més en Joe.

Va intentar desesperadament comunicar-se amb en Rossi a través de l’auricular.

—Rossi, canvi, em sents? On collons t’has fotut? Ets fora del meu camp visual, hòstia, no t’allunyis, queda’t a la vista, en el meu camp visual. Canvi.

—I una merda —va contestar en Rossi des del seu auricular—, me la follaré aquí mateix, no penso fer-ho davant teu, o és que vols veure l’espectacle? Vols veure’m la polla, marica? Canvi.

—Ves-te’n a prendre pel cul, has d’esperar el grup. Canvi. —Aquesta conversa, en el fons, tranquil·litzava en Joe, que no els veia però almenys sentia la veu d’en Rossi.

—Us la voleu follar abans que jo? Tranquils, us la tornaré, ha, ha, ha! Això sí, us la tornaré amb el cony ple de llet. Canvi.

—En cinc minuts arriba la resta del grup. Quan arribi el capità et caurà una bona bronca. Ets un porc. Canvi.

—Desconnecto, Joe. Canvi.

—No ho facis, Rossi. Potser és una trampa. És perillós. Canvi.

—Desconnecto, Joe. Canvi.

—No. Canvi.

—Bye, bye. Canvi.

—Rossi? Rossi? Merda. Canvi.

Aquest cop en Rossi ja no va contestar.

—Rossi, Rossi? Canvi.

En Joe es va treure l’auricular, donant-se per vençut. El va tirar a terra i va maleir en Rossi.

—Em cago en ta puta mare. Déu meu. Fuck off! Ves-te’n a la merda, Rossi.

I es va quedar renegant ajupit rere un pendent esperant la resta del grup.

El capità va arribar cinc minuts després, acompanyat d’en Yan i en Forrest.

—On collons és en Rossi? —va preguntar en Gómez amb la seva veuota d’ogre i cara de mala hòstia.

—No ho sé —va dir en Joe—, ha desaparegut amb la noia rere aquestes roques.

El capità Gómez va agafar l’auricular.

—Rossi? Em sents? Contesta, Rossi. Canvi.

En Rossi no va contestar. Rere les roques només se sentia fluixet una cançó de Lady Gaga.

En Yan i en Forrest estaven neguitosos, també volien follar-se la catalana.

—Aquest paio no acaba mai —va murmurar en Yan.

El capità no va esperar més.

—Yan, Forrest, cobriu-me —va dir. I va sortir esperitat cap a les roques.

En Yan i en Forrest el cobrien apuntant amb les seves armes. En Gómez va mirar rere les roques. No hi havia ningú, ni rastre de la noia, ni rastre d’en Rossi. El telèfon mòbil d’en Rossi amb el vidre rebentat i la finestra de YouTube amb un vídeo de Lady Gaga congelat era a terra.

—Nooooo —va maleir en Gómez.

Sabia que acabava de perdre un home, més que un home, un amic, un soldat excepcional.

Llavors, trist, feixugament, va recollir el telèfon de terra i va jurar solemnement al no-res pedregós del paisatge:

—Tranquil, nano, et trobarem.

En Gómez va tornar capcot amb la resta del grup. Estava tocat i es temia el pitjor.

—En Rossi no hi és, merda! —va dir amb una tristor infinita. La veu del capità sonava com campanes llunyanes que anuncien la mort.

El grup l’escoltava en silenci, amb la mirada perduda i sabent que probablement mai no tornarien a veure en Rossi viu.

El capità va mirar cap al cel, va escopir a terra i va seguir parlant entotsolat.

—Aquests malparits fills de puta se l’han endut.

Va continuar renegant cada vegada amb la veu més entretallada:

—Era una trampa. Ho sabia. Collons, ho sabia.

En Joe va interrompre’l.

—Vostè no té la culpa de res, capità. En Rossi ja és grandet per saber que era una trampa. La culpa només és d’en Rossi, és un sortit i un impacient.

—Sí, sabia el risc que corria —va dir en Forrest. Davant del silenci del grup, va afegir—: tots sabem el que ens espera en aquest lloc deixat de la mà de Déu.

—No, la culpa és meva —va replicar secament el capità Gómez—. La culpa és meva, no hauria d’haver deixat que aquest pobre nano s’emboliqués així.

El capità Gómez era un paio dur, però estimava els seus homes més que res al món, els considerava la seva família. Donaria la vida per aquests nanos si calgués. Se sentia responsable de la desaparició d’en Rossi. Els catalans se l’havien endut fent servir l’esquer més antic del món, el parany més evident, el menys subtil, la trampa en què mai no hauria de caure un bon soldat. Una simple noia que ni devia anar depilada havia fet caure un dels soldats més ben preparats del món. En què pensava en Rossi?

En Yan va aixecar la vista del GPS.

—No es preocupi, capità, li juro per Déu que el trobarem. Oi que sí, soldats?

De vegades les coses no surten tal com un vol i per molt que el grup volgués salvar-lo, en Rossi havia estat fet presoner pels catalans. Estava sentenciat. El seu destí estava segellat.

No va tenir cap judici, ni la seva execució no va respectar cap convenció.

Aquella mateixa nit, va ser apallissat com un gos a la plaça d’Isona per la gent del poble. Després li van tallar els collons i el van arrossegar pels carrers xop de petroli. Més tard, el seu cos va ser penjat cremant d’un fanal, sense braços, mentre els nens jugaven a futbol fent servir el seu cap de pilota.

La gravació es va fer viral. Tothom va poder veure com tractaven els catalans els homes valents que defensaven la llibertat en aquella terra de bojos. En Yan va ser el primer de veure el que cremava per les xarxes.

Va ensenyar el vídeo al grup. Es va fer un silenci terrible. Ple de tristesa, de ràbia, d’impotència i de dolor.

Al capità Gómez no li va agradar que els seus homes veiessin la cruel execució, però al final, amb la veu entretallada, va sentenciar:

—Ara ja sabem amb quin tipus de dimonis ens enfrontem. Juro que venjarem en Rossi. Esteu d’acord amb mi?

Tots van fer que sí amb els ulls plorosos i el cor encongit, però en posició de ferms i amb la mà dreta tremolant al front. Saludant marcialment a l’horitzó.

—Senyor, sí, senyor!





8. DE COM ES VA PLANIFICAR LA CONSTRUCCIÓ

DEL PARQUE DE LOS REYES CATÓLICOS

A LA PROVÍNCIA DE GIRONA




L’OCUPACIÓ, comparada amb les guerres vistes a altres països, no va ser excessivament violenta. Als espanyols i als americans els interessava molt no deixar Catalunya feta un puto desert. Res de terra cremada. No es tractava de destruir béns immobles, res de bombardejar monuments, ni muralles, ni poblets medievals. Allò de la Sagrada Família no podia tornar a passar. Tot Catalunya era un bé immoble que simplement havia de canviar de propietari. Tot el que abans era dels catalans, ara passaria a ser propietat dels espanyols o dels ianquis, a repartir.

Als espanyols els interessava més apoderar-se dels negocis consolidats. La gestió de la Sagrada Famí… bé, de la muntanya de Montserrat, les autopistes, els vins, els caves, un parell de bancs i, sobretot, el sector hoteler.

Això era molt important, l’explotació turística de Catalunya era el futur. De fet, el Govern espanyol ja tenia firmat un acord amb diverses empreses americanes per convertir Catalunya en la capital del turisme amb el hòlding de casinos hoteler més ambiciós del món. Especialistes valencians ja ho tenien planificat. Es diria Gran Parc Temàtic dels Reis Catòlics.

Més de cent hotels, casinos, resorts, parcs aquàtics i d’atraccions.

Tota mena d’oci i confort inspirat en la Reconquesta i el descobriment d’Amèrica, els moments més gloriosos de la història d’Espanya. Ocuparia dues terceres parts de la província de Girona. I s’hi podria fumar.

Els americans, aparentment, estaven d’acord a cedir als espanyols els drets de l’explotació econòmica de la nova Catalunya lliure, sempre que fos associant-se amb empreses estatunidenques.

Perquè, en el fons, el que de veritat interessava als americans eren tres coses.

La primera: volien utilitzar Catalunya per traslladar-hi els paradisos fiscals. Els americans ja havien acabat amb altres punts per blanquejar diners que competien entre si a l’Amèrica Central i a l’Àsia. Si es traslladaven a Catalunya, tindrien un peu a Europa per acabar amb els altres paradisos del Vell Món, com Suïssa, Luxemburg i Mònaco, que competien durament entre ells per blanquejar diners i desgravar impostos.

La segona raó per conquerir territori català eren les bases militars estratègiques que es podrien instal·lar a la península Ibèrica. Per fi Europa seria seva. Els feia molta il·lusió posseir els ports de Barcelona i Tarragona. Des d’allà controlarien tot el Mediterrani occidental. També volien Reus i Lleida com a aeroports militars. I els enclavaments fronterers amb França als Pirineus, concretament la Jonquera i la Seu d’Urgell. Des d’allà controlarien quatre països: França, Catalunya, Espanya i Andorra.

El tercer motiu era molt més obscur i insospitat, i serà desvelat en el títol del capítol 25.





9. AL SERGENT JACKSON TAMBÉ LI DEIEN

‘TORTURA BLUES’ PERQUÈ TORTURAVA

ELS PRESONERS AMB CORDES

D’UNA GUITARRA DE BLUES




EL SERGENT JACKSON es va convertir en soldat perquè matar gent era l’únic que sabia fer, encara que se li havien de donar les ordres ben clares, a poc a poc i vocalitzant, perquè la seva intel·ligència no donava per a més.

Tot i això, l’havien ascendit gràcies a la seva sang freda. Era el sergent del Batalló dels Sonats. El més veterà després del capità Gómez.

Era un negre de gairebé dos metres d’alt, més ample que un voltor amb les ales esteses. Les seves preocupacions eren bàsiques i la majoria de les seves converses eren sobre com anaven els Lakers a l’NBA, els Buffalo Bills a l’NFL, els Red Sox a l’MLB de beisbol i els Dallas Stars a l’NHL d’hoquei sobre gel.

Sense dubte, era un gran amant de beure cervesa mentre mirava qualsevol partit de qualsevol esport.

També li agradava parlar de la mida de la seva polla.

Considerava que els blancs nord-americans eren d’una raça inferior. Ja ni et dic el que pensava dels blancs que no eren nord-americans. Per a ell, era incomprensible que existissin éssers tan subdesenvolupats i deformes, convivint amb la seva pròpia espècie, en el mateix planeta i en el mateix temps.

Encara que tampoc no es queixava quan els seus companys del SEAL li deien negrot. Però, per sobre de tot, en Jackson sempre havia tingut un somni. Sempre havia volgut ser raper. Tot i que no tenia prou agilitat mental per compondre rimes, el pobre: com a raper, era un incapaç.

En canvi, el blues el duia a la sang.

El rebesavi d’en Jackson havia nascut al Senegal. Va ser capturat per uns traficants d’esclaus sevillans que el van vendre a l’amo d’una plantació de cotó de Virgínia, als Estats Units. Allà va passar la resta de la vida com a esclau. A la nit, trist i ple d’enyorança, va començar a tocar el blues amb una guitarra vella.

El fill d’aquest africà desgraciat convertit en esclau era el besavi d’en Jackson. Havia nascut a Virgínia, encara com a esclau. Va heretar la guitarra del seu pare i també es passava la nit tocant blues a la seva barraca.

El besavi d’en Jackson el van alliberar a canvi d’allistar-se com a soldat a la Segona Guerra Mundial, i a banda de matar nazis, alegrava les nits dels seus camarades tocant blues. Així va morir, tocant la seva vella guitarra, en plena batalla de les Ardenes. L’avi d’en Jackson també tocava blues i va morir a la Guerra del Vietnam, no se sap si tocant la guitarra o defensant amb valentia els Estats Units d’Amèrica. El seu pare va morir a la primera Guerra del Golf, fotent igualment la tabarra amb la guitarreta.

En Jackson també sabia tocar blues, encara que havia après a fer servir les cordes de la guitarra per a altres fins. A en Jackson li agradava interrogar els seus enemics. Tenia imaginació, gràcia i talent per fer aquesta tasca. Els presoners que queien a les seves mans acabaven cantant segur. I de quina manera. Cantaven tot el que el sergent volgués que cantessin. La seva tècnica era simple. Només li calia tenir a mà un joc de cordes de guitarra. Sabia fer-les servir.

Per si algú no ho sap, una corda de guitarra pot ser una arma mortal. Començava l’interrogatori fent servir la corda gruixuda de la guitarra: el mi. L’enroscava a alguna de les extremitats del presoner. Llavors, lentament, la lligava i retorçava la carn de la víctima desgraciada.

Si l’interrogat es negava a contestar, treia la corda del la, una mica menys gruixuda. Si, fins i tot així, el presoner es negava a contestar, llavors en Jackson treia la corda del re. Aquesta corda potser semblava inofensiva. Era una mica més fineta, però més esmolada. Esquinçava amb molta més precisió la pell humana.

Després, amb els més resistents, feia servir la corda del sol, que separa els talls de la carn del porc millor que un cúter.

Mai no li va caldre fer servir les dues cordes més fines de la guitarra: el si i el mi agut. Ningú no va aconseguir no confessar abans ni viure prou per patir-ho.

Mentre torturava la gent, solia cantar-los melodies de blues amb la guitarra, amb només cinc cordes, totes menys la que feia servir per torturar-los.

—Oh, Lord, my sweet Lord.

Com que el sergent Jackson creia en Déu i en el perdó, oferia al presoner l’oportunitat de redimir-se. El torturat podia salvar-se si endevinava el títol i l’autor de la cançó que taral·lejava mentre el torturava. També podia salvar-se d’una mort lenta si encertava el to de la corda que estava fent servir per tallar-li un dit o la polla. Si endevinava la nota de la corda, en Jackson se’n compadia i acabava ràpidament amb el seu patiment. Li enroscava la corda del mi al coll i estrangulava el presoner en menys de dos segons. La mort era gairebé instantània. Això al sergent li encantava.

Mentre esperava davant del castell de Llordà, ja estava neguitós per arrencar als terroristes alguna informació que pogués evitar morts inútils en aquesta guerra. L’espera es feia llarga. Ja tenia ganes d’acció. Volia música, tenia ganes de tocar i fer moure l’esquelet a l’enemic.

—Em pregunto si els catalans deuen saber res de blues —va dir en Jackson contemplant el castell.

—Quina por que em fas —va respondre en Forrest amb ironia.

—Tinc ganes de sentir com canten aquests catalans —va seguir en Jackson, a qui ja se li escapava el riure per sota el nas.

—Tranquil, sergent, segur que trobaràs algun català que vulgui cantar amb tu.

—Ha, ha, ha!

Van riure a cor què vols i entre llàgrimes en Forrest li va preguntar:

—Genial. Serà l’hòstia… I jo? Puc ballar amb alguna catalana mentre tu li cantes un blues al seu marit?

Es pixaven de riure. Eren soldats, els millors, però també eren joves, alegres, i, sobretot, agraïen a Déu haver nascut als Estats Units d’Amèrica.

Feia com a mínim tres setmanes que eren en aquesta terra hostil, davant del collons de castell de Llordà, sense torturar ningú. A en Jackson li semblava una eternitat. Tenia la sensació que d’aquesta manera no ajudava el seu país ni servia la seva pàtria, que les seves virtuts s’estaven malbaratant en aquesta terra deixada de la mà de Déu, davant d’aquesta fortalesa, esperant com idiotes pendents d’una ampolla de Coca-Cola que els impedia matar-los a tots.

—Que em duguin algú d’aquí dins que vulgui cantar amb mi. Veuran que fàcil que serà saber quantes persones hi ha dins del castell, qui mana. En un parell de minuts tindríem els seus noms, els seus rangs, la seva posició i les seves armes. Si em deixessin desenfundar la guitarra, ara ja sabríem fins i tot quan mengen i on caguen. Què collons, sabríem fins i tot la sèrie preferida dels segrestadors.

Era una pena que en Jackson, de moment, no pogués fer cantar cap català. Tant de temps a Catalunya i encara no havia desenfundat la guitarra. No havia disparat ni un puto tret.





10. DE COM EN FORREST S’ENFADAVA

SI ALTRES SOLDATS MATAVEN

ALGUN LÍDER INDEPENDENTISTA




ELS BARCELONINS ES VAN DESPERTAR aquell matí amb els cadàvers de l’antic president català, un ancià amb cara de Yoda, la seva esposa encantadora, matriarca de Catalunya, i dos dels seus fills penjats cap per avall, gronxant-se impúdicament, moguts pel vent i atacats per les gavines dalt de l’estàtua de Colom. Aleshores, la líder ciutadana, una paia repel·lent que sempre estava enfadada, va sortir a totes les televisions del país amb els ulls plorosos demanant calma i responsabilitat a la població. Va declarar que estava consternada per la mort del Molt Honorable Senyor Yoda i la seva família, adversaris polítics però persones al cap i a la fi. Tot i que no compartia les seves idees polítiques, condemnava els assassinats.

Advertia a la resta de polítics catalans que, per favor, deixessin la violència, encara estaven a temps de rendir-se a la realitat i de jurar la Constitució.

Però malgrat que ella els havia avisat, la purga va continuar.

Tota la cúpula de la CUP va ser afusellada al cementiri de Nou Barris.

Fins i tot l’alcaldessa de Barcelona va ser trobada, inflada i mig menjada per les rates, en una claveguera prop de la desembocadura del Besòs.

Aquell dia plovia al castell de Llordà. El campament dels Foques era un fangar. Ningú no tenia res a fer. Uns dormitaven, d’altres miraven pel·lícules porno, d’altres xatejaven amb les seves xicotes per explicar-los que les trobaven molt a faltar.

En Joe i en Forrest eren a la sala de billar mirant la televisió. Quan van posar el vídeo de la troballa del cos sense vida de l’alcaldessa de Barcelona, en Joe va preguntar:

—Qui és aquesta dona?

—Em sembla que era l’alcaldessa de Barcelona. No ho sé… Una nazi —va contestar-li en Forrest sense parar gaire atenció.

A en Joe li va agafar una sensació estranya, un pessigolleig al baix ventre. No podia evitar-ho: li agradava aquella dona, se sentia atret pel seu cadàver. Ell no ho volia, però com més mirava la imatge, més calent es posava.

També li va passar un altre sentiment per dins, el sentiment de culpa i de demanar perdó a Déu. Aleshores en Forrest va bramar:

—Mecagonlaputa, ens estem perdent la festa!

El seu to de veu, desagradablement cridaner, va fer que en Joe sortís del somieig, espolsant-se els mals pensaments del cap:

—Sí —va contestar—, n’estic tip, d’aquest castell fantasma.

Aleshores, en Forrest va acostar més el nas a la televisió, com si estigués inspeccionant l’escenari d’un crim.

—Això ho han fet uns aficionats. Si m’haguessin donat la feina a mi, ni de conya haurien trobat el cos d’aquesta cabrona. No en quedaria ni rastre. Jo li hauria fotut una bomba al cony i a prendre pel cul el seu puto cadàver.

En això en Forrest tenia raó, a la guerra és millor no deixar rastre del cadàver dels líders, res de màrtirs a qui venerar, ni relíquies ni tombes. De fet, els cossos dels antics líders independentistes empresonats abans de la guerra no van sortir mai de la presó. Algú els va executar, segons el Govern, delinqüents comuns que no suportaven compartir presons amb racistes. Els van assassinar i els seus cossos van ser dissolts en àcid, a la manera colombiana.

En Forrest reia, reia molt, no li agradava veure la guerra per la tele, preferia viure-la en persona. Però reia. Quan no reia, estava emprenyat. Llavors xisclava. Quan no estava ni content ni emprenyat, simplement parlava, no parava de parlar, generalment deixava anar uns monòlegs interminables sobre les seves habilitats amb els explosius que no escoltava mai ningú.

En Forrest era un piròman. Abans de fer sis anys ja havia volat el gat i cremat el garatge de casa seva. Venia d’una família d’estafadors, de raters i de contrabandistes tronats del nord de Tennessee. Del seu pare deia que treballava en la compravenda de coses i de la seva mare, que era venedora d’Avon, però tots els que van tenir la mala sort de conèixer-los sabien que eren uns lladres de pa sucat amb oli. Sempre tenien problemes econòmics i es traslladaven d’una ciutat a l’altra perseguits per algun veí emprenyat o per algun policia federal.

En una d’aquelles persecucions, en Forrest va salvar la vida als seus pares construint un còctel Molotov en menys d’un minut amb un tros de tela de la tapisseria del cotxe, una ampolla d’aigua mineral i la gasolina del dipòsit. Tot això va aconseguir fer-ho a cinquanta-cinc milles per hora en una carretera plena de revolts, de nit i amb un cotxe de la policia estalonant el seu Ford Mustang acabat de robar. Mentre el pare conduïa i la mare feia de copilot amb crits i plors, el nen, de tan sols onze anys, va aconseguir preparar el còctel Molotov, obrir la finestra del cotxe i llançar l’artefacte, que va explotar als nassos del cotxe de policia, que va perdre el control i es va estavellar contra un pi.

—Aquest xaval que tenim és un geni, Doris.

El pare d’en Forrest seguia conduint com un boig.

—Calla i accelera que potser hi ha algun altre policia per aquí. I tu? —va dir la Doris a en Forrest—. Des de quan saps fer això, fill?

—No ho sé. Vaig aprendre-ho així com si res —va contestar en Forrest amb carona de no haver fet explotar cap plat en la vida.

A partir de llavors, els seus pares el van posar a treballar. Seria un més de l’equip, serien una família unida.

Així en Forrest va poder seguir alimentant la seva afició. El millor era quan el seu pare li encarregava cremar els cotxes que havia robat.

De seguida es van adonar que aquesta obsessió malaltissa pel foc els podia ser més útil. Li van començar a encarregar tasques més importants. Abans dels setze ja s’havia empescat una espècie de bomba adossada capaç de perforar qualsevol pany sense fer gens de soroll. Volava caixers automàtics, petites caixes fortes i panys de joieries amb una facilitat admirable.

Realment, en Forrest era bo amb els explosius. Gràcies a aquesta virtut i a la tenacitat dels seus pares, la família va prosperar i fins i tot van aconseguir comprar-se una casa i establir-se en un barri de classe mitjana a Nashville.

Allà van decidir comportar-se com una família normal. Sempre que havien de treballar ho feien lluny de la ciutat. Cometien el crim i tornaven. Vivien la vida acomodada de la petita burgesia; s’aixecaven d’hora, treien el gos a passejar, eren simpàtics amb els veïns i duien el fill a escola.

Tot hauria pogut sortir bé si no fos perquè un dia en Forrest va suspendre matemàtiques i va fer volar l’institut. L’explosió que va provocar la bomba d’en Forrest una mica més i mata tot el professorat, que era al claustre a aquella hora. No hi va haver víctimes mortals, però el terrabastall va ser tan important que va cridar l’atenció de l’FBI. Els seus pares sabien que tard o d’hora tots els indicis apuntarien inevitablement cap a en Forrest, així que van decidir abandonar precipitadament Nashville aquella mateixa nit.

Es van adonar que mai no podrien ser una família normal. Aleshores el seu pare, en un atac de lucidesa impropi d’ell, va veure que el seu fill tard o d’hora acabaria matant algú o a la presó i el va enviar a l’exèrcit.

A l’exèrcit tot va canviar per a en Forrest. Es trobava com el peix a l’aigua. No tenia por de res. No per valent, sinó per inconscient. Com abans els seus pares, els seus comandaments es van adonar molt aviat que aquell xaval tenia un futur brillant al cos d’artificiers. Els explosius es van convertir en el seu únic amor, la Santa Bàrbara de la caserna, casa seva.

Per això, ara, veure morir tants catalans sense poder participar en la matança l’emprenyava. Ell sabia com fer volar el castell de Llordà, ho havia somiat, s’ho havia imaginat. Es veia capaç d’enderrocar-lo sencer perquè no quedés una pedra sobre l’altra del puto castell sense provocar el mínim dany a l’ampolla de Coca-Cola. Sí, se sentia dipositari d’una revelació. Sentia veus, tenia visions que li explicaven com fer-ho.

Alguns dirien que això és esquizofrènia, però els comandaments de l’exèrcit en deien talent innat. Instint caçador.

Sense dubte, els cossos dels dos líders d’Esquerra Republicana no s’haurien trobat mai si haguessin caigut en mans d’en Forrest.

Quan en Forrest els va veure per la televisió es va emprenyar molt, es va sentir profundament ofès, personalment i professionalment parlant.

A un, el més vell, un bigotut amb ulleres, li faltava un braç, i l’altre, un barbetes més jove, tenia la cara cremada.

—Veus, Joe, fixa-t’hi bé, ho van fer amb una bomba mal feta i mal col·locada. Segur que és cosa dels artificiers de Minnesota… Ha, ha, ha… Quin paperot. Ya tardaron en morir, ese par de rufianes —va balbucejar en Forrest en un castellà deplorable—. Eren en un soterrani sense finestres i van aconseguir anar-se’n a l’altre món només amb la cara socarrimada i un braç menys. Quin nyap.

En Joe va mirar-se la pantalla amb atenció. Es va fixar que també hi havia el cadáver d’una dona i va afirmar:

—Tens raó, han quedat gairebé intactes. Quina bomba de merda. I el cos de la dona està completament intacte. Crec que només han aconseguit rebentar-li els timpans… Aquesta dona… aquesta dona… aquesta dona… qui és aquesta dona?

Aquella dona que jeia de bocaterrosa, amb les cames lleugerament obertes, era una ministra socialista.

—Ministra? D’Espanya? Però per què l’han matat, si és espanyola, Forrest? —En Joe no entenia res.

—Ministra espanyola, sí, però catalana, Joe.

—Ah.

En Joe va avergonyir-se en excitar-se sexualment un cop més mirant aquell cadàver. Aquella nit va resar, va resar tant com va poder.





11. DE COM EL BATALLÓ DELS SONATS

VA TROBAR EL PRESIDENT IL·LEGÍTIM

DE CATALUNYA I EL VA EXECUTAR




ELS AMERICANS EREN UNS FATXENDES. Abusaven de les noies i apallissaven els nois. Tenien mal beure. Eren guerrers.

Qualsevol que no acotés el cap quan passava un soldat americà o una autoritat espanyola es jugava la vida.

Van executar uns mestres d’escola de Sant Andreu de la Barca per adoctrinar els seus alumnes en l’enaltiment del terrorisme.

Van penjar d’un pont un parell de pallassos per delictes d’odi i van tancar un raper a Guantánamo per col·laborar amb el règim català.

Segons els informatius espanyols, cada matança dels americans era per protegir-se contra les provocacions dels catalans. Tanmateix, els catalans eren un poble sense cultura guerrera, feia temps que havien oblidat com es premia un gallet. Quasi no hi havia resistència armada, ningú no els plantava cara.

Només hi havia petites picabaralles, més pròpies d’un saqueig propiciat per la gana que d’una disputa bèl·lica.

Per aquest motiu, la invasió va anar millor del que s’esperaven.

No obstant això, la falta de batalles i de setges també va provocar escassetat de notícies. En temps de guerra, els Foques es preocupen molt per anar explicant les seves proeses i sacrificis, i magnificar la crueltat dels seus enemics, aquells monstres sense ànima a qui finalment sempre vencen. Però els monstres catalans eren uns xaiets degollats, no eren prou malvats per fabricar superherois de cine.

De totes maneres, i fos com fos, s’havia de justificar aquesta guerra de cara al món. Als americans els quedava un roc a la faixa: la cerca i captura dels líders independentistes.

Els telenotícies volien carnassa i la caça d’un president malfactor sempre és molt comercial, si es tracta el tema com cal. La caça podia reactivar les audiències i fer guanyar molt més suport comercial i ingressos publicitaris per als Estats Units d’Amèrica, així com més interès i comprensió de la comunitat internacional.

Tots contra un. Genuïnament americà. A les notícies que es filtraven a la premsa es veia el típic gràfic amb un arbre genealògic amb la foto del president ben amunt i després altres ramificacions amb fotos dels seus consellers, aliats i altres fugitius o rebels.

Però la caça se centrava principalment en el president, el capitost, el número u, el líder dels insurrectes. El gran artífex de l’entramat d’aquesta endimoniada xarxa terrorista.

Se sospitava que el president s’amagava a la Rua, a les muntanyes que van des d’Isona fins a Coll de Nargó, una de les zones més desconegudes i deshabitades de Catalunya, plena de boscos espessos, coves recòndites, gorges i esvorancs inaccessibles.

Els americans, sempre a l’última, van inventar-se la manera de retransmetre la cacera en directe. Van traslladar un equip de televisió a Catalunya amb mil periodistes i mil jeeps.

Als aborígens els feia més por aquest desplegament de càmeres i periodistes que un destacament de marines borratxos.

Aquell dia va llevar-se boirós. Molta humitat i molt de fred. El capità Gómez era al pavelló u, depilant-se els genitals. Tenia molts pèls als collons i això el turmentava. En Yan el va interrompre:

—Ha arribat un correu urgent, capità.

—On? —va contestar en Gómez.

—A l’ordinador, però està encriptat. Només vostè té permís per obrir-lo amb la seva contrasenya.

—I quina és la meva contrasenya?

—No la recorda, capità?

—Doncs no.

—Si vol, ho esbrino jo mateix.

—Així sia. Putos ordinadors. Abans firmaves un puto paper i un puto escamot afusellava un puto presoner en un puto moment. Merda de ciberpolles —va renegar en Gómez.

Va renegar perquè se sentia vell. Cada vegada li feia més mandra posar-se al dia amb els nous models d’armes i d’ordinadors. Preferia el seu rifle de tota la vida i un paper arrugat i tacat de sang per informar de les baixes amb boli.

En Yan no va trigar ni deu minuts a resoldre l’enigma.

—Ja està, capità.

Realment, en Yan era bo amb els ordinadors. Tampoc no era gaire complicat. La contrasenya era el nom de la puta preferida del capità: Samantha777.

En Gómez va llegir el correu. De sobte se li va il·luminar la cara. Va somriure. Va sortir disparat del pavelló i va cridar els altres a viva veu.

—Nanos, han arribat noves ordres. A moure el cul.

Tot el batalló va arribar a l’instant.

—Cavallers, bones notícies. Ens movem. Ens n’anem a matar el puto president d’aquest puto país.

Més que una ordre semblava una festa d’aniversari.

En Yan, en Paul, en Joe, en Jackson i en Forrest ballaven al voltant del capità Gómez, que se’ls espolsava com si fossin mosques.

El capità se’l notava feliç amb la missió. Després, va preguntar:

—I ara digueu-me… Esteu contents?

—Sííííííííííííííí —van contestar tots alegrement.

Fins i tot en Jackson, eufòric, va improvisar uns versos de rap per a l’ocasió:

—A la merda l’ampolla de Coca-Cola. / L’hi fotrem pel cul / a aquest cabró que és tan dur. —Grans rimadors, aquests americans. Aixeques una pedra i trobes un poeta.

—A caçar el president!

—Farem sortir aquesta rata de l’amagatall!

Era el senyal que tots esperaven, el motiu principal d’haver estat mobilitzats. Bones notícies per al Batalló dels Sonats. Eufòria. Nervis. Per celebrar-ho, aquella nit es van entrompar ben fort.

L’endemà al matí, a trenc d’alba, el Batalló dels Sonats va traslladar-se cap al lloc on se sospitava que s’amagava aquell abjecte català.

Van sortir a peu, aparentment en secret, però les seves peripècies les retransmetia en directe per tot el món un equip de periodistes que els seguien a totes hores i per tot arreu, des de Llordà fins a Bóixols i després baixant per un camí costerut que els duria directament a la Rua.

Els valents soldats (microfonats amb cura i amb petites càmeres als cascos i a l’uniforme, per davant i per darrere, per als plans subjectius) i els intrèpids periodistes van caminar uns trenta quilòmetres de camí pel bosc. L’equip de televisió era aparatós: un fotimer de càmeres i equips de so, darrere el batalló, obeint al peu de la lletra les ordres del capità.

—Em fot de mala hòstia tanta puta càmera, fuck off —va renegar en Forrest.

—No diguis paraulotes, que som a la tele.

En Joe ho sabia perfectament, per això intentava fer cara de bon noi i mentre ho deia es va recollir una mica el serrell. Però en Forrest no estava d’humor per a bajanades:

—Mecagondeu i la vostra puta mare, hòstia, merda. Estic fins als collons de la vostra càmera fastigosa.

—Ben dit. Que es foti la tele.

En Jackson va riure i va donar la raó a en Forrest.

—Estem en puta guerra, aviam si se n’adonen d’una vegada aquests periomerdes.

En Forrest va veure que el sergent estava d’acord amb ell, s’ho va creure una mica i va seguir renegant:

—Us donarem un reality show que us cagareu a les calces. Us donarem un bon pla del meu cul cagant-se a la cara del puto president català.

L’alegria regnava al Batalló dels Sonats. Eren nanos alegres i tot i la seva situació terrible intentaven mantenir el bon humor i l’esperit combatiu. La distensió i les bromes contínues entre camarades feien les delícies dels periodistes que els acompanyaven.

—Tinc gana —va protestar en Paul.

Si aquest batalló sabia fer alguna cosa era barallar-se, rastrejar, envoltar, acorralar, matar, executar. Per això no van trigar ni una setmana a trobar el president.

—No sents pudor de merda?

—Sí, de merda de les grosses.

—És aquí a baix.

—On?

—No el veus? Veus aquests arbustos? Just al costat d’aquesta clariana, entre els dos arbres. És allà. Ficat just a sota terra. No veus les marques de l’amagatall?

En Jackson no s’equivocava gairebé mai. Van acostar-s’hi i van aixecar la trapa amagada potinerament amb terra i arbustos.

Allà a baix, en un catau infecte, van trobar el president català, totalment sol, ficat en un forat, sense ni tan sols escolta. El seu aspecte feia pena, malgirbat, brut, amb cara de fam. Encara conservava una mica de la dignitat pròpia del mandatari, però els seus ulls no podien amagar la por.

Entre en Forrest i en Joe el van agafar i a empentes i rodolons el van dur a la plaça de Bóixols, el poble que hi havia més a prop. Després van obligar uns vint o trenta vilatans a sortir de casa seva.

El realitzador del programa va suggerir que necessitava un pla de vídeo amb indígenes escridassant el president, perquè semblés que el poble català s’alegrava de la captura i renegaven de l’home que els havia dut la fam i calamitats de tota mena. Les càmeres filmaven, àvides. Però l’important era tenir el gran pla. Així que van obligar a punta de pistola cinc o sis veïns a entrar a quadre per insultar el president.

—A qui no maltracti, insulti o escupi el president, li fotem dos trets, entesos? —va cridar el sergent Jackson.

La gent va obeir i l’escena es va rodar, amb actuacions més o menys creïbles dels aborígens humiliant el seu president.

—Ho tinc! —va cridar ben content el realitzador.

—Ho tenim? Tenim el puto premi Pulitzer? —va preguntar la productora. Aquella pregunta va posar l’equip en tensió.

—Podríem repetir-ho? —va dir el de so—. Em falta so ambient de la gent cridant.

—Hauríem de posar una miqueta de sang a la cara del president —va dir la maquilladora—. Si no, no cola.

—A veure aquesta mica de sang a la cara del president! —va udolar la productora—. Vinga, fills de puta: acció!

Els veïns van començar a cridar i a aixecar els punys un altre cop, en Joe els empenyia per una banda mentre en Yan els empenyia per l’altra. Així van aconseguir que en l’enquadrament es veiés una pila de veïns emprenyats abraonant-se contra el president, que feia cara d’espantat, una mica masegat i amb cara de lipotímia amb una micona de sang. La màgia del cine.

—Ho tinc.

—Talleu.

—Genial. Ha quedat genial.

Després, allà mateix, li van fotre un parell de trets als genolls.

En Paul va cridar:

—Jo, el vull matar jo!

—No, que ho faci en Joe, que és més guapo —va interrompre la productora.

—Vinga, Joe. Que sembli natural. Ni somriguis ni facis cara trista. Amb fermesa, però amb humanitat. —El realitzador també era perfeccionista.

En Joe va ficar el canó del revòlver a la boca del president i va prémer el gallet sense més cerimònies. El president es va desplomar cap enrere mentre els bocins del seu cervell volaven a càmera lenta i brillaven a la llum dels focus de les càmeres.

Després van apagar els llums, van ficar el cadàver del president en una bossa de plàstic, el van pujar a un helicòpter i el van llençar en algun punt secret del Mediterrani que ningú, ni les pròpies càmeres de televisió, no va ser capaç de localitzar.

La insurrecció havia estat decapitada. El número u havia estat eliminat. El reality show havia acabat.

Ara seria més fàcil que anessin caient els seus sicaris.

Havia estat relativament senzill.





12. DE COM ELS FOQUES VAN COMENÇAR

A SORTIR DE MARXA PER ESPANYA




MENTRESTANT, a Espanya, els fills i els nets del antics mandataris borbònics franquistes celebraven la mort del president català.

Ja ningú no s’havia d’avergonyir de ser hereu del franquisme, ni de les seves arrels borbòniques franquistes, ni de la seva educació borbònica franquista. Ser franquista estava normalitzat, ser monàrquic era un orgull. Els Borbó seguien tenint la corona enganxada al cap i el cap enganxat al cos, i Franco encara era el cadàver polític més venerat i respectat per la majoria dels espanyols.

A les classes dirigents els anava de puta mare. Els cacics i terratinents i el seu exèrcit de polítics, jutges i periodistes, cadascun amb el guardaespatlles respectiu, es desplegaven pels ajuntaments de cada poble. Des d’allà, es va donar via lliure a la corrupció en totes les facetes. Tot es justificava pel cost enorme que els catalans havien causat a la nació. Les despeses de la guerra eren incalculables. La unitat d’Espanya exigia sacrificis a la població. Passar gana era patriòtic.

Tot es va convertir en un tripijoc en què les autoritats espanyoles es movien com el peix a l’aigua. Del preu dels articles bàsics de consum, la reconstrucció de carreteres, la venda i revenda d’armes, les assignacions de terrenys o dels subsidis. De tot s’enduien una part.

I els Foques eren la seva assegurança de vida, la seva carta de llibertat, el seu passaport cap a la impunitat, els seus sicaris i els seus braços armats.

L’Ibex campava alegrement, posaven els preus i els apujaven segons els convenia. La benzina, l’electricitat, el gas, l’aigua, les autopistes… estaven fora de control. La crueltat capitalista gaudeix amb el caos. Era més fàcil comprar cocaïna que Coca-Cola. Va començar el contraban d’armes.

Els borbònics van apropiar-se de paraules com democràcia, justícia, llibertat o tolerància. Els pertanyien pel poder que atorga la força de les armes. Bé, per la força i el poder de les armes dels nord-americans. De fet, cada dia arribaven nous destacaments de Foques que anaven agafant posicions a cadascuna de les ciutats de la Península.

La tribuna del Bernabéu estava de gom a gom de gringos mentre tot Espanya ballava al voltant del cap del terrorista en una gran celebració patriòtica. Van tornar les corrides de toros. Va tornar la música extravagant. Les jotes patriòtiques, les coples bèl·liques i el flamenc paio causaven furor a la COPE i a la Cadena Dial. El teatre de la Zarzuela era un anar i venir d’uniformes militars. Qualsevol que ostentés algun alt càrrec polític, eclesiàstic o militar es tornava boig per fer-se una foto entrant al Teatro Real al costat d’algun alt comandament nord-americà. L’èxit de la temporada era una sarsuela sobre l’heroi nacional Blas de Lezo, que, feia tres segles, ja havia bombardejat Barcelona en nom dels Borbó.

Les condecoracions dels que lluitaven contra Catalunya es retransmetien per televisió en horari de màxima audiència. Els testimonis i els documentals esgarrifosos sobre soldats tolits però orgullosos d’haver complert el seu deure de lluitar a Catalunya emocionaven el món sencer.

Les desfilades de l’exèrcit nord-americà eren incessants i la joventut els animava amb molta gresca.

Un dia fins i tot va venir el president dels Estats Units en persona per saludar els Foques. Fins i tot el rei va arribar per sorpresa des de Washington per saludar la plebs. Va ser un no parar. Primer van visitar el Museu del Prado amb el rei. Les masses, enardides, els llançaven flors al pas i el rei se sentia més rei que mai. En un gest heroic, va agafar un bebè a coll per fer-s’hi una foto.

Més tard, en un atac d’espontaneïtat, es van saltar el protocol i van fer un petit passeig per Tirso de Molina, i per tant es van veure obligats a desallotjar tots els veïns del barri.

Només a Madrid van detenir més de tres-centes persones. Ara ja no calia ser català per ser sospitós. A tothom qui discrepés de les mesures establertes pel Govern se’l detenia.

Catalunya també va unir-se a les celebracions pel seu alliberament: va escenificar-se la presa de Barcelona amb una corrida de toros a la Monumental, van intervenir-se els comptes del FC Barcelona i una junta fiscal va posar el secretari general de VOX com a president interí del club. Als rebels només els quedava un petit reducte de resistència tancat al castell de Llordà, aferrats a una ampolla de Coca-Cola.





13. EN PAUL TORNA AL CAMPAMENT




DALT D’UN JEEP, el Batalló dels Sonats tornava al campament en caiguda lliure d’adrenalina. Després de matar el president català, ja sense equip de televisió, tot tornava a la normalitat. Tocava tornar al campament, a la realitat anodina de la guerra. Llargues esperes, nits tedioses d’avorriment, por i solitud. Amb la vana esperança de poder tornar a entrar en acció.

Al jeep, en Paul se sentia trist, buit i frustrat. Una pregunta li repicava al cap:

—Per què no m’han deixat matar el president a mi? Només perquè en Joe queda millor a la foto que jo?

En Paul tenia el mateix rang que en Joe, però formava part de l’equip abans que ell. Havia lluitat amb el capità Gómez a l’Afganistan, l’Iraq, el Iemen, fins i tot va estar als camps d’entrenament colombians. Recordava quan va entrar, ell solet, en un búnquer i va destrossar, només amb la força dels punys, dotze talibans. Per alguna cosa era el campió de lluita de l’exèrcit.

Era un colós. Era una bèstia. Sobretot quan tenia gana. Quan en Paul tenia gana, es transformava en un monstre. Per això, el capità Gómez procurava tenir-lo unes hores en dejú abans dels combats més perillosos. Sabia que la mala hòstia i la força d’en Paul s’incrementaven a mesura que la gana augmentava.

Va ser així com el capità Gómez, uns anys abans, va conèixer en Paul.

La infància d’en Paul va ser d’allò més normal. El seu pare era venedor de cotxes i la seva mare, mestressa de casa. La seva mare era qui el cuidava, qui s’encarregava de preparar-li les hamburgueses. Per això en Paul l’adorava. Ell era un nano normal, cepat, una mica curt, però normal. Mentre no li van faltar les hamburgueses delicioses de la mamà, tot va anar més o menys bé.

Però la vida se li va torçar el dia que es va fotre cops de puny amb uns nanos de l’escola que volien robar-li l’hamburguesa de l’esmorzar. Amb només setze anys, en menys de deu minuts va tombar els sis bordegassos, molt més grans que ell.

El professorat en pes, reunit en claustre, el va castigar. Però també s’hi va llançar a cops de puny, en un rampell de fúria. Per majoria absoluta, el claustre va acordar que mai no havia vist res igual. Un total de fins a set professors van haver de ser internats a l’UCI.

Ell només volia la seva hamburguesa.

Immediatament, el van tancar en un reformatori. Quan hi va arribar, li van donar una hamburguesa, però els nanos més grans del reformatori també l’hi van voler treure. La lluita va ser desigual. Vuit nanos contra en Paul. No en va quedar cap de dret. En Paul estava fora de si. Després va tombar els nou guàrdies que van intentar reduir-lo.

El van tancar a la presó, on va tombar deu presos que li volien robar altre cop l’hamburguesa.

Finalment, va tirar a terra la porta de la cel·la d’aïllament i va provocar el caos a la presó.

Ningú no podia aturar-lo. Corria com un boig pels passadissos, però ningú no s’atrevia a acostar-se a en Paul, que cridava com un beneit mentre torçava els barrots de la cel·la més propera.

El capità Gómez, que aquell dia era a la presó per visitar el seu germà, va sentir la trifulga i de seguida va entrar en acció. No podia evitar-ho: allà on hi hagués crits, hòsties i caos, allà es presentava el capità Gómez, disposat a complir el seu deure amb la pàtria en qualsevol camp de batalla.

Per instint es va esmunyir entre els guàrdies, va anar a la cuina, va agafar una hamburguesa i va accedir al passadís on en Paul udolava com un posseït:

—Vull la meva hamburguesa!

Aleshores, el capità Gómez va cridar des de l’altra punta:

—Nano, la tinc jo, la teva hamburguesa.

En Paul seguia udolant sense escoltar-lo:

—Tinc gana! Vull la meva hamburguesa! No vull que em treguin la meva hamburguesa!

Llavors en Gómez li va dir:

—Mira, nano, m’acostaré molt a poc a poc i te la donaré.

Els guàrdies es van apartar. En Gómez va acostar-se a en Paul, a poc a poc, va allargar el braç i li va donar l’hamburguesa. En Paul la va agafar i la va endrapar d’una queixalada. Va calmar-se una mica i va començar a somicar.

—Bon minyó —va dir en Gómez, acaronant-li el cap.

Un guàrdia va advertir el capità del perill que corria si seguia a prop d’en Paul:

—Compte. Aquest paio és una bèstia.

Però en Gómez no li va fer cas:

—Com et dius, fill?

—Paul, em dic Paul —ploriquejava mentre acabava de mastegar.

—Doneu-li una altra hamburguesa —va ordenar en Gómez. En Gómez havia nascut per ordenar.

Immediatament va arribar una altra hamburguesa. Llavors, el capità, que ja tenia la situació sota control, va preguntar:

—Què ha fet?

—En realitat, res. Van expulsar-lo de l’institut i ha atonyinat tothom que s’ha trobat a tots els antres on l’han ficat.

—Però… ha matat algú?

—Encara no.

Aleshores en Gómez va abraçar paternalment en Paul i li va dir a cau d’orella:

—Tranquil, nano, ja n’aprendràs.

En Gómez va endur-se’l als Marines. Des d’aquell dia, en Paul va entrenar-se com una bèstia, sense descans, i va menjar-se una pila d’hamburgueses. Era feliç.

En Paul no era cap eminència, estava fet per a l’exèrcit. Tots els exàmens psicològics de l’escola, el reformatori i la presó del comtat recomanaven decididament que s’hi allistés.

Des de llavors, en Paul sempre va estar a les ordres del capità Gómez. Al seu costat va viure els millors anys de la seva vida. Però ara, aquí, a Catalunya, tornant cap al castell en jeep, dubtava. Començava a tenir gana. S’estava posant de mal humor.

El capità Gómez el coneixia, així que quan van arribar al campament, el va enviar de pet a la cantina. Que mengés tantes hamburgueses com volgués.

Missió acomplerta.

En Gómez sabia com tractar els seus homes. De vegades amb mà de ferro, de vegades amb guant de seda. Entenia perfectament el fàstic i el tedi que sentien aquells homes acampats davant del castell de Llordà. En Paul era un nen, un nen tímid i innocent. Els seus desitjos i inquietuds eren molt simples, tan simples com una hamburguesa. Per què negar-los-hi? A la guerra ja hi ha massa horrors per afegir-li el de no poder menjar-se una hamburguesa.

Després de sopar, en Paul va ser l’últim a anar-se’n a dormir. Encara estava ressentit per no haver sortit a la foto al costat del president català.

El campament estava tranquil.

Però aquella nit el capità Gómez va rebre una trucada estranya.





14. DE COM ELS ESPANYOLS COMENCEN

A DESCONFIAR SERIOSAMENT DEL GOVERN

DE LA NACIÓ I DELS ESTATS UNITS:

LA REVOLUCIÓ DELS BECARIS




MENTRESTANT, a Espanya, cada vegada menys gent es creia les notícies que li arribaven del govern de la nació.

Excepte alguns privilegiats, la resta d’espanyols cada vegada les passava més putes.

Els espanyols normals i corrents tenien clar que aquest segle XXI, després de la gran crisi, els havia dut la guerra de nou, els havia arrossegat altre cop a la misèria més absoluta.

Però ningú no esperava que els protagonistes del malestar general, els que van iniciar el moviment de protesta, fossin els becaris. El que després es va dir «la Revolta dels Becaris».

De sobte van pensar que si era veritat que eren tan intel·ligents i tenien tants estudis, almenys podien fer-los servir per pensar i arribar a la conclusió que eren uns desgraciats de merda i que la seva situació havia de canviar. Estaven tips de perdre la joventut treballant per a l’Estat o per a empreses sense escrúpols que els obliguessin a fer les feines més miserables pel sou més baix.

La situació se’n va anar de mare. Els aturats es van solidaritzar amb ells, i els que patien per la jubilació, i els que se sentien abandonats als hospitals públics, i els desnonats que estaven hipotecats de per vida, i els estudiants de col·legis que no tenien ni llibres ni calefacció, i els que eren cridats a files per patrullar per Catalunya.

El Govern espanyol i el seu braç armat, l’exèrcit nord-americà, van contenir amb certa elegància i discreció mediàtica la primera onada de protestes.

Però les manifestacions cada dia eren més massives.

La gent temia els Foques però també estava emprenyada i els odiaven. Ja no creien que la guerra amb Catalunya fos la culpable de la seva mala situació social i econòmica, cada vegada més desesperada. Els articles bàsics de consum estaven racionats. Ja era normal veure gent fent cues inacabables per comprar pa.

Cada vegada hi havia més carrers tallats per reforços de Foques que decidien qui passava o no. Sense salconduit, ningú no podia entrar a zones com Serrano, Salamanca, La Moraleja o El Prado.

Al començament, els espanyols van veure els soldats nord-americans com a amics, germans que havien vingut a ajudar-los a matar independentistes. Adoraven els seus súperuniformes i els seus luxosos carros de guerra. Però ara ja no els feien tanta gràcia. Els soldats no es relacionaven amb la població, com a molt sortien de paisà a fotre bronca per les discoteques. Campaven alegrement per Madrid, queixant-se de la temperatura de la cervesa, de la mala qualitat del tabac o del tuf constant d’all i fregits.

Un dia, a la plaça de toros de Las Ventas, un sergent americà borratxo del tot va interrompre la faena d’un torero plantant-se al mig de la plaça i matant el toro amb una ràfega de metralleta. Un altre dia, dos soldats van llançar una granada dins d’un estable amb els toros a punt per córrer els Sanfermines.

Els de Pamplona es van emprenyar molt.

La tensió entre la població espanyola i els soldats nord-americans augmentava. I cada vegada arribaven més Foques a Espanya. El Govern va autoritzar la instal·lació de bases nord-americanes fora de Catalunya, a territori espanyol, i es van estendre com un càncer, amb l’excusa de protegir la població dels catalans rancorosos i d’alguns conats d’insurrecció que es van donar a Alcoi, Càceres i Lleó.

La gota que va fer vessar el got va ser quan els Foques van demanar establir-se a Menorca. Els menorquins, evidentment, s’hi van oposar. El Govern va intentar manipular una mica la situació. Va acusar els menorquins de simpatitzar i fins i tot de col·laborar amb els catalans. Però ni tot el pes de TV8…, TV13 ni tots els abcés, mundos, países, razones, ni totes les copes, sers i ondes van aconseguir convèncer la ciutadania que els menorquins fossin terroristes.

A la majoria dels espanyols els semblava una estupidesa que els menorquins fossin desallotjats de casa seva per molt perímetre de seguretat que els venguessin. De cop i volta van entendre que en qualsevol moment, per qualsevol motiu, qualsevol podia ser expulsat de casa seva.

De sobte, tot va canviar. Els espanyols van sentir per primer cop que estaven a mercè dels americans. Que, realment, el dia menys pensat els Foques podien establir-se i campar alegrement per qualsevol ciutat d’Espanya, que podien anar i venir i ocupar el que els sortís dels collons, podien fer el que volguessin, quan volguessin i on els donés la puta gana.

Alguns ja començaven a crear similituds amb la Guerra de la Independència. Era com al segle XIX, quan un Borbó, Carles IV, havia deixat entrar els francesos perquè envaïssin Portugal. Avui, un altre Borbó havia deixat entrar els americans perquè envaïssin Catalunya.

Era una coincidència temible, una semblança horrible amb els temps passats.

El nou Tres de mayo estava a punt de pintar-se.

Les mobilitzacions de la Revolta dels Becaris es multiplicaven, incomodaven els mandataris nord-americans. Així havia començat tot el merder a Catalunya: els dones un permís per a una manifestació i et surten amb unes urnes per muntar un referèndum il·legal.

El president dels Estats Units va dir en un discurs que la catalanització del conflicte a la resta d’Espanya era preocupant i que els Estats Units lluitarien per restablir la pau, la llibertat, la unitat d’Espanya i, per sobre de tot, l’ordre a Espanya. Si calia, amb la força.

El president espanyol al·lucinava, no s’ho podia creure. Però no va ser fins que els Foques li van posar dos guardaespatlles de la CIA que es va adonar que estava perdut.

Aleshores una idea se li va encendre al cap, una llum d’esperança: L’AMPOLLA DE COCA-COLA.





15. DE COM TOTS ELS HABITANTS D’ISONA VAN

DESAPARÈIXER AMB L’AMPOLLA DE COCA-COLA




VA DESPENJAR EL TELÈFON i va trucar a un número secretíssim:

—Han desaparegut.

—Qui ha desaparegut?

—Tothom, se n’ha anat tothom.

—Tothom qui?

—Tots els habitants d’Isona.

—Tots?

—El poble està buit.

—Com és possible?

—I el pitjor… Dins del castell tampoc no hi ha ningú.

—Per on collons s’han escapat?

—No ho sabem.

—I l’ampolla de Coca-Cola?

—Ni rastre.

—Mecagontot.

—Se l’han endut.

—Heu mirat bé?

—Sí. Ni rastre de la gent. Ni rastre de l’ampolla de Coca-Cola.

—Però com poden haver-se escapat sense que ningú no els veiés?

—No ho sabem.

—I on han anat?

—Encara no ho sabem.

—No els teniu localitzats?

—No.

—Però en algun lloc han de ser, no?

—Segurament.

—I la puta ampolla de Coca-Cola?

—Se la deuen haver endut fora del territori, segurament a Espanya.

—A Espanya? No eren els nostres aliats?

—Bé… Miri…

—Per què no els intercepten els soldats espanyols?

—Sembla que també tenim algun problema amb Espanya.

—I què diu el president espanyol?

—Que abandonem Espanya.

—Contesti’m amb franquesa: ara també estem en guerra amb Espanya?

—Sembla que sí.

—Mecagonlaputa. Això s’allargarà.

—Molt em temo que sí.

—Però com se’ns ha pogut escapar un poble sencer?

—Hi estem treballant.

—Però què collons és tot això?

—No ho sabem.

—I els de dins del castell?

—També han desaparegut. Repeteixo.

—Com collons ho han aconseguit?

—Encara no ho sabem. Repeteixo.

—Han cavat un túnel?

—No.

—Amb un helicòpter invisible?

—No.

—S’han teletransportat?

—Contemplem totes les possibilitats.

Va penjar el telèfon i immediatament va trucar a un altre número.

—Capità Gómez? Escolti’m bé. Vull que em trobin i em duguin l’ampolla de Coca-Cola. Agafi els seus homes i espavilin-se. Sembla que han aconseguit treure l’ampolla del país i ja són a Espanya. Vull que me la trobin i me la tornin sense ni una rascada. Ho entén? Busquin a cada casa, sota cada pedra, al cul de cadascun dels polítics, si cal. Entesos?

En Gómez, que era desconfiat de mena, va preguntar:

—Tenim totes les autoritzacions del codi alfa per actuar a la resta d’Espanya?

—Sí, codi alfa.

Aleshores, el capità Gómez va replicar:

—Això també m’ho va dir l’última vegada. Vull que em garanteixi que durant aquesta missió no hauré de fer paperassa per aconseguir un helicòpter, una llanxa o un tot terreny. No vull traves burocràtiques. I no s’oblidi d’enviar-me la targeta Visa Or per a les despeses en negre. Matar la gent, sense un dòlar a la butxaca, no ens agrada.

Aquell matí, el capità va comunicar la gran notícia als seus nanos: abandonaven Catalunya i se n’anaven a Espanya.

En Forrest va preguntar:

—A Sevilla? A Sevilla no és on fan allò dels toros perseguint la gent que corre?

—Sant Fermí, es diu Sant Fermí. I no és a Sevilla, és a Bilbao.

En Joe, sens dubte, el més llest de tots.

—Per fi podrem veure una corrida de toros.

—Hòstia puta. En aquest país ja no hi ha forma de fotre ni un tret. Semblem monges.

—Traieu-vos del cap això de fer turisme —va dir en Gómez—. Ens n’anem de missió secreta.





16. DE COM EL BATALLÓ DELS SONATS

EN FA UNA DE GROSSA EN UN BAR D’ALTSASU.

PRIMER INCIDENT




LES PROBABILITATS que el poble sencer d’Isona i els segrestadors de l’ampolla de Coca-Cola del castell de Llordà estiguessin conxorxats era molt alta. El que ningú no s’explicava era com més de cinc-centes persones s’havien fos com per art de màgia. Com havien aconseguit eludir tots els reforços, tots els controls, tot l’entramat de vigilància extrema ordit pels Foques, al lloc aparentment més custodiat del món?

—Segurament han fugit al País Basc. Diuen que són molt amics dels catalans —va dir el sergent Jackson.

En Yan mirava les coordenades a l’ordinador.

—Sí. Sembla que la Coca-Cola és al País Basc. A Navarra. Navarra és el País Basc? Aquí no queda clar del tot.

—La deuen tenir en un pis franc —va dir en Forrest, amb la perspicàcia habitual.

—En un pis franc? Més de cinc-centes persones i una ampolla de Coca-Cola en un pis franc? Tu ets imbècil? —va contestar en Jackson amb menyspreu. Per molt que s’hi trenqués el cap, no podia entendre com havien aconseguit treure’ls l’ampolla del país davant dels nassos.

—Com és possible?

—Espera —va dir en Yan, sense deixar de mirar l’ordinador—. L’altre dia em vaig ficar al correu d’un tal Bildu. Deu ser un terrorista basc, perquè ha protestat contra la nostra intervenció a Catalunya diverses vegades. Estic segur que són allà, en un poble que es diu Altsasu.

—Segur?

—Sí, senyor. Ho veu? —li va ensenyar la pantalla on es veia un mapa en infraroigs amb una llumeta intermitent que brillava dins d’una casa d’Altsasu.

—Bé, doncs ens n’anem al País Basc.

—Navarra.

—Com collons es digui.

El batalló no va trigar ni deu minuts a enfilar-se a l’helicòpter. Van saltar en paracaigudes a un bosc a prop d’Altsasu. Van enterrar els uniformes, van vestir-se de paisà i van acostar-se al poble caminant.

Encara que el Foca es vesteixi de seda, Foca es queda: era evident que cap dels Sonats no era un noi cepat del nord. Es veia d’una hora lluny que eren Foques. De paisà, sí, però Foques.

Van entrar al bar a fer unes birres, però en Paul de seguida es va emprenyar perquè no tenien hamburgueses.

—Només tenim pintxos.

La jove que era darrere la barra els va mirar malament. Els clients, uns vint nanos, encara no s’havien adonat del que passava.

Llavors en Paul va començar a cagar-se en la qualitat de la birra i a dir-li porcades a la cambrera.

De sobte, un nano es va aixecar, es va acostar a en Paul i li va dir:

—No has sentit que no tenen hamburgueses? Aquí només hi ha pintxos.

En Paul li va fotre una hòstia tan bèstia que el nano va sortir volant pels aires i es va estavellar contra una taula. Els altres nanos hi van voler intervenir, però en Paul, embogit, se’ls va avançar i va començar a fotre mastegots a tort i a dret. Els del poble no tenien res a fer. Malgrat això, un li va fotre un cop de puny a en Joe, que es va quedar amb l’ull de vellut.

La baralla va acabar com el rosari de l’aurora. El bar va quedar fet un fàstic. I un dels bascos, el més jove, va estar a punt de morir d’una commoció cerebral.

Un ministre espanyol, quan va assabentar-se de l’incident, va dir:

—Mecagonlaputa. Precisament havia de ser a Altsasu. Putos bascos dels collons.

—Navarresos, són navarresos, senyor ministre.

El Govern començava a estar tip del descontrol dels soldats americans per Espanya. Però, per aquest cop, com que segons ells es tractava del País Basc, no es va condemnar els soldats i es va culpar els nanos del poble de la baralla.

Gràcies a l’ull de vellut d’en Joe, els Foques van poder al·legar que els bascos els havien atacat ferotgement, però, tot i això, van rebre una gran bronca, tant de part del Govern espanyol com dels seus comandaments.

L’endemà, el Batalló dels Sonats se’n va anar a Madrid.

Els nanos d’Altsasu van ser ingressats a una presó militar instal·lada a Saragossa.





17. DE COM LES FOQUES S’ESCAMPEN

COM UN CÀNCER PER ESPANYA I MATEN UN NEN




MALGRAT LES PROTESTES del moviment dels becaris, a poc a poc, camí llarg, passa curta, els Foques s’anaven instal·lant per tot arreu d’Espanya. Segons el seu portaveu, per poder coordinar tots els esforços militars i diplomàtics amb el Govern espanyol.

Les drassanes militars de Cartagena van orientar-se altre cop cap a la construcció de bucs de guerra.

A Elizondo, Navarra, es va instal·lar una base d’alerta i control de l’exèrcit de l’Aire. S’hi van construir boscos enormes d’antenes, torres de control, búnquers i quarters per a qualsevol eventualitat nuclear.

Al Ferrol va tornar a despuntar el negoci que els va fer rics i famosos: les drassanes i la cocaïna.

Els gallecs es van indignar perquè totes les feines de producció i distribució estaven controlades pels Foques.

Al Camp de Guardamar, l’exèrcit nord-americà va recuperar el control de l’antena de ràdio coneguda com la Torre dels Americans. Aquesta base, que els espanyols anomenaven Campament Santa Ana, va passar-se a dir Fucking Catalonia. El seu objectiu principal era controlar el trànsit marítim al Mediterrani, especialment el de la flota dels submarins, ja que tenien la base principal molt a prop, al port de Cartagena.

A Múrcia, els treballadors del ferrocarril, els petits comerciants i el gremi del calçat es van declarar en vaga indefinida.

També hi va haver protestes quan es va instal·lar una estació troposfèrica a Los Santos de la Humosa, prop d’Alcalá de Henares. Allà, els aldarulls van acabar amb una càrrega dels Foques que va deixar més de cent ferits.

A Inoges, Saragossa, es va instal·lar la base aèria més gran. Catalunya els quedava molt a prop.

Centenars de joves es van tancar a l’església del Pilar i es van declarar en vaga de fam.

Més aldarulls quan els Foques van aconseguir el control de l’aeroport de Palma, a Mallorca.

L’aeroport de San Pablo, a Sevilla, es va convertir en una base aèria i hospital militar. El Ministeri de Defensa va reobrir la base militar de l’exèrcit de l’Aire de la serra d’Aitana, a Alacant.

Ningú no entenia de qui eren aquelles bases militars: eren nord-americanes o espanyoles?

La base de Sonseca, a Toledo, que abans havia estat un laboratori d’investigació sismològic d’ús civil, també va passar a mans dels militars.

La gent començava a passar gana i la despesa militar cada vegada era més elevada.

Finalment, es va prendre l’aeroport de Castelló com a base militar, però no com a base aèria, sinó com a centre lúdic on els soldats podien relaxar-se, beure, drogar-se, jugar, follar i totes aquelles coses que fan els soldats a banda de matar. Per fi s’havia trobat un ús a l’aeroport cèlebre.

Els Foques també tenien pensat fixar, de manera estable, una base naval a Maó. Ja havien indicat que a les Balears hi havia una de les millors bases de submarins del món «i no sabien aprofitar-la».

A poc a poc, van anar arribant més Foques de l’altra banda de l’Atlàntic. Com més instal·lacions, més soldats, i com més soldats, més seguretat que necessitaven els mateixos soldats. Així que s’havien de cridar més soldats per protegir els soldats. Això inquietava els becaris, que tenien el suport de la major part de la societat espanyola. A tot Espanya es propagaven les manifestacions de protesta com la pólvora. Ningú volia els nord-americans al seu poble.


«Focas go home, el puta del Foca,

la mare que el va parir

jo tenia un Foca i el molt puta va embogir».



Els espanyols sempre han estat uns grans rimaires.

Però el que de veritat els va molestar va ser que els Foques van posar els presos catalans a fer treballs forçats a les seves bases en comptes de contractar treballadors espanyols. Això ja era fer-ne un gra massa.

Els aeroports tancaven quan menys s’esperava i quan estaven oberts eren un descontrol. Els americans s’encarregaven de la seguretat i això emprenyava els espanyols. Les autopistes només eren per a ús militar i els controls en busca de terroristes col·lapsaven sovint les ciutats.

Per si això fos poc, els soldats americans no entenien ni un borrall d’espanyol i obligaven la població a parlar-los en anglès. Ara els espanyols sabien què se sentia quan algú t’obliga a parlar una llengua que no és la teva al teu propi país. Què se sent quan un militar, un policia, un jutge, un notari o un funcionari públic t’exigeix parlar en una llengua que no és la teva. Quan la teva llengua és humiliada i només serveix per parlar amb la família tancat a casa. Quan el teu idioma ja no té autoritat, ni legal, ni moral, ni política. Quan la teva llengua és considerada una llengua inservible, un caprici prescindible.

I mentrestant, on s’havia ficat el nostre Batalló dels Sonats?

El batalló era a l’estació d’Atocha. Després de l’incident d’Altsasu, l’alt comandament els va informar que un petit grup d’insurrectes estaven a punt de traslladar l’ampolla de Coca-Cola de Madrid a Sevilla amb AVE i l’helicòpter els va deixar a cinc minuts a peu de l’estació.

—Hi anirem en tren?

—Sembla que estan tramant endur-se l’ampolla a Sevilla.

—Si veieu algú sospitós, me’l porteu.

—Cobriu tots els flancs. No vull que ningú se’ns coli a l’AVE.

En Paul i en Joe patrullaven pel primer pis de l’estació. Es van fixar en un vell que duia una xapa dels becaris al jersei. Era un partisà, un fora de la llei, un activista, un terrorista. Evidentment, el van aturar. Mentre li revisaven el document nacional d’identitat, en Paul l’interrogava:

—Where are you going?

—Vaig a Blasconuño de Matacabras —va contestar-li el pobre home amb cara d’espantat.

—In English, you fuckin’ bastard —va cridar-li en Paul amb menyspreu.

—És que jo… no l’entenc…

En Paul s’estava emprenyant.

—Shit, fuck you! Speak me en cristià!

L’home va balbucejar:

—Però el tren… el perdré…

—Fuig del meu davant, fastigós. —En Paul li va fotre una coça al cul—. Putos espanyols de merda, no saben ni parlar anglès. Al pròxim que no em parli en cristià, li foto un tret, hòstia. Se’n foten de nosaltres. Tinc gana. On collons és l’ampolla de Coca-Cola?

—Calma’t, Paul. —En Joe intentava tranquil·litzar-lo—. No som a Catalunya. Aquests són espanyols, els nostres amics.

—Doncs a mi em semblen tots iguals. Tinc gana.

En Joe sabia que la situació s’estava complicant.

—No saben parlar anglès perquè els han adoctrinat des de petits en espanyol. No parlen anglès perquè el seu govern els ha ensenyat a odiar l’anglès. Són racistes per incultes, per falta d’educació. Creuen que la seva llengua és l’única del món i que les llengües serveixen per no entendre’s. Però aquest pobre paio no en té la culpa. Només és un pobre idiota que no sap parlar anglès.

Llavors va ser quan en Paul va començar a suar i es va lamentar:

—Així que per molt que ho intentem, aquesta gent seguirà adoctrinant els seus fills en espanyol? Hòstia, pobres nens, hem de fer alguna cosa per ells. Tu creus que aconseguirem que algun dia parlin anglès? Creus que algun dia podrem aconseguir, almenys, que algun mestre d’escola, encara que sigui del poble més recòndit d’aquest país tenebrós, els ensenyi en anglès els valors de la llibertat i de la democràcia? Hòstia, hem d’ajudar-los.

De cop i volta, en Joe es va posar en posició d’alerta i va fer un bot cap endavant agafant l’arma:

—Darrere teu, Paul! —va cridar.

En Paul es va girar. Va veure una ombra que passava fugaçment rere seu.

Era un nen, no va tenir temps de veure’l, però va disparar. En Paul va disparar al nen. Era un nen, però el va matar.

En Joe es va quedar horroritzat, es va acostar al nen, que encara agonitzava amb el pit ensangonat.

—L’has mort, Paul.

—Els nens no haurien de ser a la guerra —va contestar en Paul amb fredor.

Llavors, el nen, estirat a terra sobre un bassal de sang, amb el cap recolzat als braços d’en Joe, va murmurar:

—Fuck you.

En Paul va somriure i va dir:

—Aquest nen sap anglès, ja pot morir en pau.

L’incident del nen abatut a l’estació de tren d’Atocha va causar indignació a tot Madrid. Els americans van intentar acusar els catalans de l’assassinat, però una adolescent anomenada @Cerdamayordelreino, youtuber, casualment havia gravat amb el mòbil l’escena dels dos soldats assassinant el nen.

Els espanyols van començar a desconfiar seriosament dels Foques. I tenien raó, perquè entre ells hi havia el Batalló dels Sonats i les seves bogeries no s’aturarien.

Van pujar al tren i van anar a Sevilla. Van dirigir-se de cap al vagó del bar i van demanar uns whiskys. La resta dels clients els mirava de cua d’ull i a poc a poc van anar sortint dissimuladament del vagó bar, fins que els soldats es van quedar sols. Al final, el cambrer també es va fer fonedís. Al tren tothom s’allunyava d’ells tant com podia. Tots els passatgers els tenien por.

Fins i tot alguns començaven a odiar-los.





18. DE COM LA GUERRA ENTRE ESPANYA I ELS

ESTATS UNITS ESTAVA A PUNT DE DECLARAR-SE




L’ESCÀNDOL DEL NEN MORT, l’estrany incident d’Altsasu i l’actitud despòtica dels Foques ja eren insuportables per als espanyols, però la gota que va fer vessar el got definitivament va ser quan els americans van insistir a prendre Menorca com a base militar.

Al·legaven que per protegir Barcelona calia tenir una altra base al Mediterrani i que Menorca els semblava ideal.

El general americà duia ulleres fosques i el pit carregat de medalles. I tenia molt mala llet. El ministre de Defensa espanyol no ho veia clar:

—Menorca?

—És clar, com que Sardenya no podia ser —va contestar sarcàstic el general, enviat pels americans.

—I per què volen Menorca?

—Ja els ho hem explicat: per cobrir qualsevol possible fugida des del port de Barcelona.

—Els menorquins s’emprenyaran —va sospirar el ministre espanyol, entre la desesperació i l’avorriment.

—M’importen una merda, els menorquins —va contestar amb menyspreu el general Foca mentre posava les botes sobre la taula.

Els americans no s’ho podien creure. Els semblava aberrant que els espanyols fossin tan desagraïts. N’estaven fins al capdamunt, de la seva gasiveria.

—A veure si queda clar —va seguir—. Aquí instaurarem un govern imposat per nosaltres, l’exèrcit dels Estats Units. I nosaltres decidirem a quin espanyol posem al capdavant del nou govern. No a l’inrevés. Els espanyols no decidireu ni l’hora de la migdiada, d’acord?

—Queda clar, general —va contestar el ministre de Defensa.

Es va aixecar, es va quadrar davant del general i va sortir de la sala amb la cua entre cames.

Estava suat, insegur, però de mica en mica va recuperar el port habitual. Va creuar el passadís amb decisió, recuperant a cada pas l’expressió totalitària.

Va ordenar a la seva secretària:

—Posi’m immediatament amb el president: ja!

La secretària li anava al darrere mentre se li esmunyia dels braços algun document d’alguna carpeta d’algun arxiu classificadíssim.

Sense parar de córrer per seguir el ritme energètic del seu cap, va aconseguir trobar el mòbil. Just quan va tocar el botó de trucar, ja entraven al cotxe oficial.

Al cotxe, el ministre va poder parlar amb el president:

—Ens la volen fotre, presi.

—Què ens volen fotre? —va contestar el president del Govern espanyol.

—Ens volen fotre Menorca.

—Menorca?

—Sí. Diuen que volen el port de Maó per aparcar submarins.

—Els menorquins s’emprenyaran.

—És el que els he dit. Però diuen que no és negociable. Si no, es retiren.

—Els has dit que tenim l’ampolla de Coca-Cola en el nostre poder?

—Ui. Me n’he oblidat. Ja sabia que em deixava alguna cosa important.

—Quina merda de negociador que ets, cabró. La pròxima vegada hi envio el ministre d’Exteriors.

—Sigui com sigui, diuen que o els donem Menorca o es retiren de Catalunya.

—Doncs que es retirin, hòstia. Ja no els necessitem. Hem restablert la democràcia a Catalunya. Demà mateix truquem a l’ONU per demanar la retirada de les tropes nord-americanes. Ja n’estic fins als collons, d’aquests ianquis. A més, Catalunya ja és nostra.

—Bé. Ells diuen que Catalunya no és nostra. Asseguren que és seva.





19. DE COM VA ARRIBAR LA MOLLY

I VA DEIXAR PARAPLÈGIC EN PAUL




A LA REVOLTA DELS BECARIS s’hi estaven sumant els funcionaris i els sindicats, i això neguitejava el govern dels Estats Units: massa flancs oberts. A totes les ciutats la gent s’aixecava contra la presència de les seves tropes. El Govern espanyol, segons sembla, esperonava la insurrecció. Provocava talls de carretera i cridava la població a apretar els Foques.

El capità Gómez va entrar a la caserna de Sevilla. Aquesta guerra s’estava allargant massa. I ell ja havia perdut un dels seus homes. Va pujar al primer pis, va recórrer el passadís i va entrar a l’habitació on hi havia els nanos:

—Nanos, tinc notícies. Aquesta tarda arriba un nou company.

—El coneixem? —va preguntar en Forrest.

—Ho dubto. —El capità va sortir de l’habitació mentre els advertia—: Vull que el tracteu bé. S’ha d’adaptar ràpid.

Tots van fer mala cara. No els agradava gens tenir un company nou a la unitat. Se li hauria d’ensenyar com funcionava tot. Esperaven que almenys no fos un principiant.

A les cinc de la tarda va arribar la Molly.

En aquells moments, en Jackson feia peses, en Joe llegia El llibre del mormó, en Forrest estava connectant amb cura uns cables a un aparell estrany, en Yan mirava porno a l’ordinador i en Paul s’estava menjant una xocolatina Sneakers, estirat al llit.

—Hola, soc la Molly.

La Molly era petitona i tenia una veueta dolça. En Jackson va dir:

—Deus voler dir: «Es presenta la soldat Molly, senyor!».

—Disculpi, senyor, no sabia que vostè era el sergent.

—Doncs sí. I tu? Qui cony ets? Fuck off!

—Es presenta la soldat Molly, senyor.

En Jackson la va ignorar del tot i va seguir fent peses.

En Paul es va acabar la xocolatina i amb la cara empastifada de xocolatina es va aixecar del llit i va caminar a poc a poc cap a la Molly.

—I tu —va preguntar a la Molly amb sarcasme—, què collons hi fas, aquí?

—M’han destinat a aquest batalló —va contestar ella, espantada.

—Al nostre batalló? —va rugir en Paul—. Una merdeta com tu, al nostre batalló?

En Paul semblava un gegant al costat de la Molly, que no devia fer més de metre seixanta. Li agradava acollonir la Molly.

—Doncs jo crec que has vingut perquè vols follar-te’ns a tots, oi? No t’agradaria follar-te’ns a tots? Som soldadets cansats i volem follar.

—Sí, volem follar! Fuck off! —va dir en Forrest, rient com una hiena.

—Deixeu-la en pau —va dir en Joe.

—No —va interrompre’l en Paul—. Vull que aquesta noieta ens digui que es mor de ganes de follar-nos. Em vols xupar la polla?

En Paul es va treure la samarreta, va començar a fer uns passos de ball mentre taral·lejava «New York, New York». Es va descordar els pantalons i li va repetir a la Molly lascivament:

—Em vols xupar la polla, senyoreta Molly?

Aleshores en Paul es va ficar la mà a la bragueta per treure’s la polla.

En aquell moment, la Molly li va agafar l’escrot amb un gest enèrgic i precís i va estirar-l’hi amb tanta força que li va arrencar un testicle. Tot va anar molt ràpid. Abans que en Paul pogués queixar-se, la Molly li va fotre una coça voladora just a mig pit i en Paul va sortir disparat i va estavellar-se amb l’esquena contra la paret. La columna vertebral li va fer crec. Llavors la Molly va fer un crit esgarrifós i li va fotre un cop de puny formidable i sec a la cara. El soroll dels ossos i del cervell d’en Paul aixafant-se contra el ciment va estremir fins i tot el mateix sergent Jackson, però va reaccionar de seguida:

—Prou, Molly!

La Molly seguia dreta al costat del malferit Paul. Encara tenia un colló del gegant a la mà dreta.

—Dona’m això —va tornar a ordenar-li en Jackson.

La Molly va tancar el puny i va esclafar el testicle d’en Paul. Després, mirant fixament en Jackson, va allargar la mà i li va donar el colló.

En Jackson va estar a punt d’agafar-lo, però s’ho va pensar millor. Què en faria ell, del colló d’un dels seus homes a la mà?

Li feia fàstic. Li va venir una arcada. I li va etzibar amb despit:

—A la merda, queda’t el colló. O si ho vols, tornar-l’hi a en Paul.

En Forrest no se’n sabia avenir. La Molly acabava de destrossar el paio més fort de l’exèrcit. En Yan buscava desesperadament a l’ordinador alguna informació per saber d’on sortia aquella tia. I en Joe… en Joe va sentir una cosa que mai no havia sentit. Un amor a primera vista. Cupido l’havia fulminat. En Joe acabava d’enamorar-se: estava perdudament enamorat de la Molly.





20. DE COM EN PAUL VA QUEDAR COM UNA MÒMIA,

DE COM EL VAN CONFONDRE AMB UN CIVIL

I DE COM EL VAN ENVIAR A UN HOSPITAL

DE LA SEGURETAT SOCIAL ESPANYOLA




LA BARALLA VA SER ESPECTACULAR. A tothom li va encantar.

La Molly va ser immediatament acceptada pel grup. Malgrat que en Forrest li tingués una mica de por i encara en desconfiava. No obstant això, la demostració de força de la Molly havia estat explosiva i això li agradava.

El sergent Jackson s’ho va prendre pitjor. Com va aconseguir aquesta tia destruir el seu colós? Volia aprendre, volia saber.

En Joe es va quedar bojament i estranyament enamorat d’ella.

Li va escriure una carta a la seva mare dient-li que acabava de conèixer la dona de la seva vida. També va començar a escriure poemes d’amor.

El pobre Paul es va quedar fet caldo. Tenia la columna vertebral trencada per l’impacte de l’esquena contra la paret. Tindria sort si no es quedava paraplègic. La coça formidable de la Molly al pit també li va perforar un pulmó. Tenia una infecció als genitals per la cruel amputació del testicle esquerre. El braç trencat, la cama trencada, cinc costelles trencades. Semblava una mòmia. Embenat de cap a peus. Claus, pega i grapes amb prou feines dissimulaven l’abast del descosit terrible.

Els metges de l’exèrcit americà se n’havien d’encarregar. Malgrat això, per un descuit, un error lamentable de la burocràcia militar, el van confondre amb un aborigen. Així que en Paul va acabar, per error, en mans de metges espanyols en un hospital de la Seguretat Social. Quan en Paul va veure que se l’enduien, va voler protestar. Però estava immobilitzat, embenat de cap a peus com una mòmia egípcia. Hi sentia però no podia moure’s ni parlar.

De la boca només en sortien grunys indesxifrables.

Ara era només un ferit sense identificar, abandonat a la seva sort a l’hospital més lúgubre d’Andalusia. Allà va passar uns quants dies que se li van fer eterns, en una habitació fosca i bruta. En solitud. Oblidat per tothom.

Un dia, per fi, la porta de l’habitació es va obrir i va entrar una infermera. La infermera va seure al llit amb ell. A en Paul li va semblar preciosa, com si un àngel acabés d’entrar a la seva vida per cuidar-lo.

La infermera el va mirar amb tendresa i li va dir:

—Com estàs, maco? Estàs malaltó, oi? Però tranquil, que jo et cuidaré. No permetré que et facin mal. Que ningú no et prengui el que és teu. El que és teu, és teu. I d’això me n’encarrego jo, per la meva mare que me n’encarrego jo. Ja sé de què va tot això. Aquests pocavergonyes que trafiquen amb òrgans, ja me’ls conec. T’ho roben tot. Però jo sé com tractar-los. Sé com negociar amb ells. Jo m’encarrego de tot. Et protegeixo. Ho faig per tu. Tu segueix-me la veta. Si creuen que es faran d’or amb el teu ronyó, ho tenen clar. El que es farà d’or ets tu. O sigui que d’acord, accepto. No ho hauria de fer, però d’acord. Una, que és un tros de pa, i tot sigui per tu. Fet, va, vinga. Per tu, maco. En fi. Ara hem de mantenir la calma.

En Paul no entenia res. Volia queixar-se, però els tubs que tenia connectats al coll li impedien vocalitzar. No podia moure’s. I la infermera seguia el discurs:

—Nosaltres aquí esperarem ben tranquils. Res d’acceptar la primera oferta que ens facin. No perdrem el cap. Sabem que a ells els interessa. Ja vindran. I després, si tant ho volen, que paguin. Nosaltres com si res, com si no ens interessés. Ja tornaran. Tu espera i ja ho veuràs. No van sobrats de ronyons. Jo ho sé perfectament. Es pensen que encara tenen el ronyó del senyor de la 33 però ho tenen clar, els de Sanitas ja l’hi van treure ahir. Que a mi no se m’escapa res. Quan l’obrin i vegin que no hi ha ronyó, hauran de tornar de genollons a suplicar-nos. Els diré el mateix que els vaig dir als de Mapfre i Zurich. O sigui que tu tranquil, que ja tornaran. Vindran aquí i nosaltres ni ase ni bèstia. Freds. Tu posa cara de pòquer, tu així, fred. Ho fas molt bé. No moguis ni una cella. Segueix així, com si no hi fossis i tot t’importés una merda. Ara el voleu? Doncs ara nosaltres volem més calés. Què et sembla, maco? Oi que és bona, la teva infermera?

En Paul s’estava espantant de debò. Aquesta puta psicòpata pretenia treure-li el ronyó. El pobre encara no sabia com funcionava la qüestió de la sanitat a Espanya. Quin pallús. La infermera continuava el seu macabre monòleg interior sense parpellejar:

—Però si jo a tu et dic alguna cosa que no et sembla bé, digues-m’ho, eh? Que ho fas molt bé. Així, ben callat. Estàs molt bé, cadascú el seu paper. Tu fas del policia bo i jo del policia dolent. Que no es pensin que tenim cap pressa per vendre el ronyó. Ens hem d’organitzar. Ho farem a la meva manera, bé, a la nostra, perdona, maco. Com prefereixes que et digui? Maco? O vols que et digui rei? Estimat? A mi m’agrada més maco… No ho sé, és més sincer maco. Oi, maco, que és millor maco?

En Paul va intentar moure’s i sortir escopetejat d’allà, però només va aconseguir obrir la boca i grunyir. Li va tremolar un braç. Tenia la gola seca i la infermera seguia parlant com qui parla amb el seu xicot.

—Sí, maco, totalment d’acord. Com et deia, ho farem a la nostra manera. Primer, el ronyó, després el fetge, i llavors, potser, si tot va bé i tu et trobes millor, el cor. Que si comencem pel cor ens quedarem sense més òrgans per negociar. Però el ronyó… tu els en dones un i com si res: igual que si en tinguessis dos. Fins i tot hi ha gent que se sent més lleugera sense tants òrgans. És el que dic jo. Tantes coses allà ficades que no serveixen per a res. Això dels budells, tants metres de budells per a què? Si amb vint centímetres ja n’hi ha ben bé prou. Tu saps a quant va el metre de budell? És una puta bogeria… I va per modes. Ara es posa de moda l’esòfag, ara es posa pels núvols el preu dels fetges. Merda de calés. Materialisme. En aquest món tot es compra i es ven. Quin fàstic. Però tu tranquil, i recorda que si no estàs d’acord amb alguna cosa del que jo faci, m’ho dius. Perquè som dos. Fem pinya, en això. Confia en mi. Amb la pasta que trauré del teu ronyó, et faré milionari. Sí?

En Paul estava acollonit del tot. Ell, que era el soldat més poderós de l’exèrcit més poderós, del país més poderós, ara només era un tolit, una víctima més del sistema sanitari espanyol. I la lletania de la veu de la infermera seguia repicant-li el cap:

—És clar que no t’abandonaré. No et deixaré tirat. Els diners els ingresso al meu compte perquè no sospitin de tu. Tranquil. Ho tinc tot pensat. I després ja ens els repartirem. Jo sempre seré sincera amb tu. Sempre amb la veritat per davant. Entre nosaltres mai no hi haurà secrets. Mira, he fet això per tu. Si algun dia m’abandones o vols buscar-te la vida per una altra banda, jo ho entendré. Agafa la teva part dels diners i… però jo crec que m’ho agrairàs, ja ho veuràs. Milionaris! Imagina-t’ho. Podríem anar a una illa del Carib. O prefereixes que ens n’anem al Canadà? Molt fred, no? A l’Índia? No ho sé, massa gent. A mi m’agrada més el Carib. I a tu també, oi? Doncs vinga, ja ho tenim parlat, m’ho has promès. Ens n’anem al Carib, maco. Fet!

Allà estava, en Paul. Moriria en aquell puto forat amb una puta infermera bipolar. Tothom ho sap: els hospitals espanyols són la principal causa de mortalitat d’Espanya.

Mai no es va saber res més d’en Paul. La seva família mai no va rebre el que quedava del seu cos. I el Batalló dels Sonats mai no el va trobar gaire a faltar. Ara un altre colós anomenat Molly ocupava el seu lloc. A la guerra no hi ha temps per plorar pels teus companys caiguts. Tots es van oblidar d’ell, tret del capità Gómez, que de tant en tant, enyorava els seus crits i la seva intel·ligència militar.





21. DE COM EN FORREST I EN YAN ES PRENEN

UN TRIPI I EN FAN UNA DE L’ALÇADA

D’UN CAMPANAR A LA SETMANA SANTA

DE SEVILLA




ELS CARRERS DE SEVILLA començaven a omplir-se de gent. Els passos de Setmana Santa estaven a punt de sortir de les esglésies.

En Forrest i en Yan tenien ressaca. La nit anterior van sortir de marxa en un tablao, per oblidar la desgràcia d’en Paul.

La festa es va allargar i a les set del matí un alegre camarada dels Marines els va regalar unes pastilles de CBCC.

—Compte, no et follis cap espanyola. Diuen que totes tenen la sarna i aquests conys peluts tenen més bacteris que el camell d’un moro sense rentar-se al desert.

—Jo, abans de follar-me-les, els llanço un raig de whisky al cony per desinfectar-les.

Vet aquí en Yan i en Forrest, dos intel·lectuals, dues ànimes sensibles, dos poetes de la civilització occidental, discutint tranquil·lament sobre el perquè de l’existència.

El CBCC era una nova droga química amb efectes psicodèlics i al·lucinògens. Els americans també són capdavanters en això de les drogues. En aquells mateixos instants, a pocs carrers d’on es trobaven en Forrest i en Yan, les processons arrencaven. Un jove, gairebé un nen, seguint el cerimonial de la Setmana Santa, es va plantar davant del pas i va començar a cantar una saeta escruixidora:

—Aiiiiiii…

Als carrers el silenci estremia. El pas es va quedar quiet escoltant amb veneració el nano, que cantava com els àngels. Amb el seu quejío de mística esborronadora, entonava solemnement la saeta:

—Aiiiiii…

Els quejíos van cridar l’atenció d’en Forrest.

—Que ho sents? —va dir en Forrest, que anava col·locadíssim i no només li flipaven les orelles.

—Què? —va contestar en Yan, que gairebé no s’aguantava dret. Per l’efecte del CBCC, veia dofins rosa volant pel cel.

—Algú crida. Li cal la nostra ajuda —va dir en Forrest amb les pupil·les tan dilatades que només veia guspires.

En Forrest va agafar la mà d’en Yan i el va arrossegar fins al lloc d’on venien els crits.

Van arribar al carrer dels Pinos, on el silenci era absolut en senyal de respecte del poble cap a Crist. El jove cantava solemnement la saeta davant seu.

El que la droga va deixar veure a en Forrest va ser el següent:

Un tanc flanquejat per soldats amb uniformes del Ku Klux Klan i un exèrcit de dones amb burca avançant cap a un pobre jove que demanava socors desesperadament.

Tampoc ens ha d’estranyar. No cal estar borratxo o drogat per trobar similituds entre la indumentària del Ku Klux Klan i la dels penitents. I també és raonable afirmar que el burca s’assembla, més que molt, a la roba que du una dona o un nen penitent durant les processons de Setmana Santa.

Tot i que és cert que una pila de portants sota d’un pas, que és la plataforma pesada que sosté les imatges religioses a les processons, no s’assembla a un tanc.

Però fot-li una mica d’àcid a aquest raonament i tothom veurà que la mida d’un pas és similar a la d’un tanc. I que l’acabat del tron amb els ornaments daurats que envolten la imatge també és clavat a la tanqueta d’un tanc.

A més, també es desplaçava lentament però inexorablement, obrint-se pas entre la multitud.

Això no és excusa per disculpar en Forrest. Va començar a delirar:

—Ens volen matar, Yan, el Ku Klux Klan, fuck off, burques, my God, foc, mamà, Coca-Cola, grumpf…

No se l’entenia gens, però en Forrest semblava que tingués un rampell de visió mística, l’àcid li va pujar bestialment i va tenir una revelació de missió exterminadora de justícia divina. Va fer cas al seu instint de supervivència i no es va arronsar. Encara que sabia que al davant tenia un enemic poderós amb armes brillants, desconegudes i segurament molt destructives, en Forrest va disparar una ràfega al tanc. Van caure deu portants, però el soldat ni tan sols s’hi va fixar. Només li va semblar veure que al tanc se li havia punxat una roda.

Així que va seguir disparant.

Mentrestant, com un llampec fugaç de consciència, la veueta de la seva lucidesa maltractada li xiuxiuejava que els tancs tenen rodes d’acer i no es poden punxar. Però l’efecte de l’àcid podia més que la raó.

Va veure que l’altra roda rebentava. Malgrat això, el tanc va seguir avançant. A empentes i rodolons, però seguia avançant, collons. Llavors en Forrest va treure una granada i la va llançar intentant que entrés per l’escotilla.

O sigui: per entre les corones d’espines del Crist.

La massacre acabava de començar.

L’estrèpit va ser extraordinari i els crits de les víctimes, desmembrades, mutilades, eren espaordidors. Els altres cantors que acostumen a sortir a cantar van córrer a les finestres de casa seva per veure què estava passant. Error.

—Franctiradors a les finestres! Repeteixo, franctiradors a les finestres! —va cridar en Yan, posseït pel déu de la guerra.

En Forrest va començar a disparar a les finestres.

—Foc de cobertura, collons! Canvi —va udolar en Yan per la ràdio.

En menys de dos minuts van arribar en Gómez, en Joe i la Molly per ajudar-los.

Va ser una matança.

La droga mata. Sobretot, si la prenen soldats americans.

Ja ho van demostrar quan una colla de borratxos lisèrgics va entrar al Vietnam i va començar a massacrar els putos Charlies.

Aquest cop va ser el CBCC el que va provocar el caos.

Seixanta-set morts.

Tot i el cec que duien, collons, quina punteria, en Forrest! Quina habilitat per provocar incendis.

Quina agilitat i coratge, en Yan.

Quina reacció pragmàtica la del capità Gómez, que, sens dubte, va salvar moltes vides.

Quin bon entrenament el de la Molly, que se’n va carregar una dotzena.

Els incidents van ser condemnats per la totalitat dels andalusos.

Matar catalans era una cosa, però matar el Crist del Gran Poder n’era de ben diferent.

Això els espanyols no ho podien tolerar.

L’atac al Crist del Gran Poder va posar en perill tot l’Estat. El Govern era una olla de pressió.

Aleshores, el president espanyol va cometre l’error que els americans estaven esperant. En un discurs dirigit a tota la nació ho va deixar ben clar:


Exigim al govern dels Estats Units la retirada immediata de les tropes desplaçades dins del nostre territori (…). En cas contrari, el Govern espanyol es veurà obligat a prendre les mesures oportunes.

Aquestes paraules van ser enteses pels Estats Units com el que eren: una declaració de guerra.





22. ESTEM EN GUERRA




EL REI, MENTRESTANT, havia tornat als Estats Units, instal·lat en un hotel de Washington on intensificava els contactes amb diplomàtics de tot el món. Gràcies a aquestes negociacions, la reina ja tenia hora per operar-se les tetes.

El president i els poders de l’Estat no sabien què fer.

Des del Govern trucaven al rei, però mai no contestava. I quan ho feia, deia que tenia el telèfon punxat i que no podia parlar.

A falta de rei, els militars són bons per convèncer qualsevol. En una reunió urgent d’alta seguretat, van convèncer el president i els ministres per entrar en guerra. Cal fotre-li collons, asseguraven els militars. S’havia de fotre un bon cop de puny damunt la taula. Posar-se en posició de força. Si els declaraven la guerra, els Estats Units s’acollonarien. Veurien que anem de debò, deien. Les raons eren innumerables. S’havia de fer oficial tan aviat com fos possible.

—La gent cada vegada està més descontenta, no només amb els americans, també està indignada amb el Govern. Hem de fer alguna cosa.

—Ens prenen per idiotes. Això de Sevilla ha estat una matança contra el poble espanyol —va dir un capità general.

—I Altsasu, què? Va ser intolerable —va dir un comandant de l’Estat Major.

—I l’estació d’Atocha? —va apuntar un altre excapità de la tercera regió militar.

—Jo ja hi estava en contra, recordi-ho, de demanar ajuda als nord-americans amb el tema de Catalunya. No necessitàvem el seu suport per acabar amb aquella merda de catalans. Ho hauríem gestionat millor —va dir el més llest de tots.

—No ens podem quedar com estaquirots fins que ens matin a tots.

El president ja estava quasi convençut i va dir:

—A més, estic segur que la comunitat internacional ens donarà suport i que els Estats Units es veuran obligats a abandonar Espanya immediatament.

Convèncer la població no va ser fàcil. Com explicar-li a la ciutadania espanyola, que ja havia interioritzat les meravelles del somni americà, que ara eren enemics de Mark Twain, de Nova York, de Hollywood, de Netflix, de Bruce Springsteen, de Martin Luther King, del rap, del rock i de Disneyland?

El president va buscar un entrevistador que tingués la simpatia del públic, però no el va trobar. Després en van buscar algun que tingués credibilitat. Tampoc no el van trobar. Així que, al final, es van quedar amb Ferreras i Ana Pastor.

En realitat no va ser una entrevista de debò. Les preguntes i les respostes estaven pactades.

El gabinet de premsa del president va encarregar-se amb eficàcia d’utilitzar els periodistes famosos per colar les bajanades que volia durant el que ells en deien una entrevista en profunditat.

Es van deixar anar perles com quan el president va jurar que:

—Amb els americans només vam pactar una petita ajuda logística per restablir l’ordre a Catalunya.

Després, Ferreras, amb cara de preocupació, li estirava la llengua perquè el president pogués transmetre l’altre missatge clau:

—Els nord-americans van abusar de la nostra hospitalitat quan van començar a assassinar gent innocent a Catalunya sense el consentiment de l’ONU i en contra de la voluntat del poble espanyol.

Ana Pastor feia cara d’impaciència perspicaç, com si estigués acorralant el mandatari. I aquest continuava:

—En vista de les protestes enèrgiques del Govern espanyol davant d’aquests abusos, els americans van decidir unilateralment apropiar-se del comandament de les operacions militars il·legítimes en territori espanyol.

Ferreras i Ana Pastor s’anaven passant la pilota perquè el president rematés:

—Si els americans no abandonen el territori espanyol en quaranta-vuit hores, el Govern prendrà les mesures necessàries.

A La Sexta van posar música de tensió, gairebé inaudible, per donar més dramatisme a les declaracions del president.

—No tinc més remei que cridar a la mobilització de les tropes per protegir el nostre país estimat. Els reservistes, que estiguin alerta per a qualsevol crida del Ministeri de Defensa.

Llavors els presentadors van expressar una desolació infinita davant les càmeres, però en realitat estaven encantats, estaven fent història. Les declaracions del president estaven rebentant audiències. Les xarxes bullien. Van intentar anar més al fons, per fer més història:

—Puc assegurar al poble espanyol que tenim molt de suport entre la comunitat internacional: els escocesos, els belgues, els verds d’Alemanya i fins i tot el president d’Estònia.

Els periodistes també permetien que el president exposés els motius i les excuses per aquesta sobtada enemistat amb els Estats Units:

—Mai no ens hauríem imaginat un grau de traïció semblant. Els americans volien apropiar-se de Menorca per la força i els ho havíem d’impedir. De la mateixa manera, condemnem l’actuació dels soldats americans al bar d’Altsasu, a Atocha, a Sevilla… Els nord-americans s’han portat malament.

Al final, al minut d’or del share televisiu, Ferreras va formular la gran pregunta:

—President, podríem afirmar, perquè els quedi clar als nostres televidents, que estem en guerra amb els Estats Units?

El president va fer una pausa plena de significat i tensió, i va corregir el periodista:

—No estem en guerra amb els Estats Units… Estem en guerra contra els Estats Units.

L’entrevista va deixar de pasta de moniato els espanyols.

Estaven en guerra contra els Estats Units?

Les conseqüències d’aquesta entrevista van ser un desastre.

Poc s’imaginaven Ferreras i Pastor que ben aviat es quedarien sense feina i serien considerats pròfugs de la justícia nord-americana.

Al cap de tres dies, els Foques van ocupar els edificis on emetien La Sexta, Antena 3, Tele 5, Cuatro i totes les televisions locals i autonòmiques. També van muntar un centre d’operacions de propaganda als estudis de Prado del Rey.

El Govern i els grans grups de comunicació van perdre el control dels seus propis periodistes.

Inda, Jiménez Losantos, Montero, Cercas, Espada, Sostres, Ussía, del Pozo, Évole… escrivien els seus últims articles d’opinió. El cadàver de Goytisolo va tornar al Marroc.

No és que els Foques tinguessin por de les arengues nacionalistes d’aquests periodistes, els americans eren professionals de la guerra. Sabien fer molt bé la seva feina.

Primer s’encarregarien dels periodistes. S’havia d’acabar amb aquella porqueria informativa constitucionalista dels grans mitjans de comunicació. El capità Gómez va assegurar als seus nanos que els periodistes eren objectius prioritaris:

—Són uns llepaculs i els portaveus del corrupte Estat espanyol. Els farem callar d’una puta vegada.

En Jackson va tocar un blues als d’El País.

La Molly va encarregar-se d’El Mundo. Va ser espantós.

En Joe va entrar a l’ABC. Va ser un horror.

El capità Gómez va entrar a La Vanguardia. Va ser formidable. Una festa.

En Forrest va entrar a La Razón. Va esclatar.

L’endemà a primera hora anirien de promoció per les ràdios. Seria un dia llarg.





23. DE COM ELS MILITARS ESPANYOLS

FEIEN CONTRABAN D’ARMES I HAVIEN BUIDAT

LES ARQUES DE L’ESTAT




AQUELL DIA EL MINISTRE DE DEFENSA passava revista a les tropes. Havia de ser un acte per aixecar la moral de les forces armades i de la població. Encara ningú no es podia creure que estaven en guerra contra els Estats Units.

Va ser a Cartagena on es va reunir la flor i nata de la seva maquinària de guerra.

Havia de ser un desplegament de les forces armades espanyoles immens i intimidador, eren els encarregats de garantir la sobirania i la independència de l’Estat espanyol i defensar la seva integritat territorial i l’ordenament constitucional. I olé.

La seva armada se suposava que era impressionant: quatre-centes cinquanta embarcacions en naus de combat, bucs d’assalt, de transport, d’operacions logístiques, de patrullers, d’entrenament i de rescat.

Per acabar, tres submarins d’última generació i la joia de la corona: el portaavions Rei Juan Carlos. El seu fill, per cert, l’actual capità general de les forces armades, seguia a Washington.

A l’imponent port de Cartagena, en formació elegant, tots els bucs de l’armada s’estenien davant de l’alt comandament militar, encapçalat pel ministre de Defensa. Es van disparar salves en honor seu.

—Aquests són tots els vaixells que tenim? —va preguntar perplex el ministre de Defensa mirant el mar amb cara de decepció.

—Fragates, senyor… Això és una fragata. I això d’allà, un destructor.

—Destructors, fragates, caravel·les, el que sigui. Però jo aquí només veig deu vaixells i allò d’allà és una golondrina per a turistes.

—Bé, pensi que es va destinar la major part dels bucs a la guerra amb Catalunya…

—A la guerra de Catalunya? —El ministre s’estava emprenyant i va cridar—: però si allà només vam enviar dues fragates i els americans no les van deixar ni aparcar al port de Tarragona.

—Atracar. Es diu atracar.

—Doncs a mi sí que em sembla que vostès m’estan atracant. On són els vaixells que falten?

—Sí. Ara mateix li passem un informe detallat.

El general va cridar un coronel, que va intentar suavitzar l’ambient i va suggerir visitar el portaavions, que això sempre impressionava els ministres principiants.

—Si ho vol, podríem anar a veure el portaavions.

Van pujar a l’enorme portaavions i van entrar al pont de comandament a saludar els oficials. Un almirall els va rebre i els va fer d’amfitrió.

—Això és el pont de comandament i aquí la palanca…

—I el volant? —va preguntar el ministre il·lusionat.

—Timó, senyor, es diu timó, i és aquí.

—Aquí? On?

—Bé, sembla que no hi és.

—El volant?

—No, el timó.

El ministre es va desesperar.

La meitat del quadre de comandament havia desaparegut. Només quedaven a la vista alguns cables arrencats i algunes llumetes que no funcionaven.

El general va mirar el coronel de reüll i el coronel va mirar el tinent i el tinent va mirar el sergent i el sergent va mirar un cap i aquest va mirar un mariner i li va preguntar:

—On collons és el pont de comandament?

—Mecagon…

El ministre de Defensa va sortir indignat del pont i va reclamar cridant:

—Vull veure els avions.

—Quins avions?

—Els del portaavions. Per alguna cosa se’n diu portaavions.

—Bé. Ehem. Els avions crec que deuen estar a punt d’arribar.

De sobte, un gran estrèpit va esquinçar el cel. Tres caces dels petits de l’exèrcit de l’Aire arribaven victoriosos a la desfilada. Tres caces.

De fet, van ser els únics caces que van arribar. Faltaven setanta aeronaus i per acabar d’emprenyar el ministre, també havien desaparegut cinquanta helicòpters com per art de màgia.

—Mecagonlaputareconsagradahòstia —va renegar el ministre i va ordenar—: que es presentin ara mateix tots els generals de divisió aquí. Aviam. Inventari.

El frau era bestial. Es va descobrir que dels tres-cents vint-i-sis carros de combat només en quedaven la meitat i la meitat d’aquesta meitat estaven desvalisats, gairebé buits per dins.

Dels dos mil vehicles, a mil els faltava el motor. De les dues-centes quaranta unitats d’artilleria amb prou feines en quedaven dotze.

—A la factura diu que vostès havien comprat vuitanta tancs, en falten seixanta.

—Hi deu haver algun error de transcripció. Aquí a l’exèrcit —va improvisar el general, i va continuar parlant sense cap vergonya—, que vostè sàpiga que aquí a l’exèrcit la despesa és totalment transparent. Sempre demanem tiquets de tot.

El ministre de Defensa se’n feia creus. Què dir de les bales, de les bombes, dels míssils i de tota mena de munició, que segons les males llengües desapareixia de contraban camí cap a alguna guerra africana oblidada.

El pitjor és que no només feien contraban amb el material. També van descobrir que en realitat faltaven setanta mil homes dels més de dos-cents mil soldats en nòmina, noms donats d’alta a la Seguretat Social amb sous astronòmics, que, en realitat, eren desviats a comptes de testaferros d’alts comandaments de l’exèrcit. El ministre es va adonar del tripijoc. Els militars, aquests últims quaranta anys, havien estat estafant els espanyols, falsificant nòmines, factures, fent contraban d’armes, evadint impostos amb la compra i la venda de materials inservibles. Els militars s’havien convertit en uns putos contrabandistes. Era una organització amb una estructura criminal gairebé mafiosa. Havien desviat durant anys més de la meitat del seu pressupost, més de deu mil milions per any, a comptes dels alts comandaments, de ministres i d’empreses satèl·lit amb portes giratòries explosives.

El ministre de Defensa volia morir. Tot estava perdut.

—Com podem començar una guerra contra els Estats Units si tenim dues mules i un trabuc?

El tinent general li va respondre:

—Però tenim collons, senyor, molts collons.

—I una merda. Els Foques ens destrossaran. Com és possible que no tinguem res a la nostra disposició en un moment tan greu com aquest?

—Ja… Ens passa el mateix que als majoristes del sector pesquer. El millor marisc se l’emporten a l’estranger —va contestar el general amb resignació.

El ministre havia triat la carrera política perquè no aguantava el rígid sistema jeràrquic de l’exèrcit. Sempre estaves a les ordres d’algú i la teva opinió no comptava gens davant del teu superior immediat, per molt burro que fos el teu superior. Una institució en què el de rang més alt ordena i els altres obeeixen. Sense cap mena de filtre ni control. No hi ha manera de saltar-se la cadena de comandament. Si el capità general és un lladre, la resta actuarà com lladres a les seves ordres. Així fins a arribar al cap més pelacanyes de la caserna més insignificant, on fins i tot es trafica amb els iogurts caducats de la tropa.

Amb els anys havia descobert que la política era tres quarts del mateix. Estava cansat, decebut amb la seva vida. De fet, ell, ara, no decidia res, només podia trucar per telèfon i informar el seu superior, el president. I esperar ordres. Igual que un militar pelacanyes.

Se sentia cansat, res no tenia sentit, la seva vida era un fracàs. Va maleir el Col·legi del Pilar on el van educar, perquè la veritat a ell no el feia lliure.

I va trucar al president:

—Ho tenim malament.

—Què vol dir amb «ho tenim malament»?

—Bé, sembla que tenim una miqueta menys d’armament del que crèiem.

—Com pot ser?

—Els militars feien el mateix que nosaltres. Mentien. Prometien molt i no tenien res.

—En algun lloc ha de ser, tot aquest material. Investigui-ho.

—Han buidat la caixa, president. I han destruït a cops de martell els ordinadors amb les proves. N’aprenen ràpid.

Empreses com Airbus, Indra, ITP, Navantia, Iveco, EXPAL, MBDA, Instalaza, Santa Bárbara o Hisdesat, entre altres proveïdors públics i privats de material bèl·lic, van dir que no sabien res d’aquest tema pelut.

Ells només eren honrats fabricants d’armes.





24. DE COM EN FORREST VA FER VOLAR

EL COL·LEGI DE NOSTRA SENYORA DEL PILAR




EN FORREST ERA EL REI DELS EXPLOSIUS. Si les Torres Bessones les hagués volat ell, haurien caigut més rectes.

Eren les tres de la matinada. Una nit fosca de lluna nova. En Forrest va prémer un botonet vermell que va desencadenar el cataclisme. Tot d’una es va sentir un estrèpit increïble. Una gran explosió va escombrar quatre illes del barri de Salamanca. Cremaven els carrers. Molt de foc. Molt de fum. Madrid estava en flames. Molta confusió. Talls de llum. Clavegueres rebentades. Contenidors i cotxes incendiats.

L’epicentre de l’explosió era el Col·legi Nostra Senyora del Pilar. Un forat ple de runa ocupava el lloc on sempre havia estat el col·legi. Les restes, pedres, llibres, vidres, maons, portes, lavabos… havien quedat escampats per tot Madrid, de la mateixa manera que el col·legi havia escampat per tota la ciutat, i per tota la nació, els seus alumnes. I els americans ho sabien.

La Molly, en Forrest i en Joe miraven l’espectacle extasiats des del terrat d’un edifici llunyà del barri. Havien triat les millors vistes de l’explosió. En Jackson tocava una lletania de blues amb la guitarra.

Després de preparar a consciència la detonació de les bombes durant tot el dia, ara només volien disfrutar i relaxar-se una mica. Havia estat un dia llarg. Però havia valgut la pena.

Semblaven xavals mirant els focs artificials. Bevien, fumaven maria i reien com només riuen els joves, amb la inconsciència de tenir encara l’esperança de viure en un món millor. En Forrest estava dret contemplant com la ciutat cremava, escoltant la seva gran simfonia, gaudint de la seva formosa criatura de foc i passió. La Molly estava estirada al terrat mirant les estrelles, el fum del foc feia dibuixets estranys al cel enrogit, com núvols, que li encantaven. En Joe es va estirar al seu costat. Molt a poc a poc. En Joe mirava la Molly i li semblava la criatura més bonica que Déu havia posat al món. Es va jugar la vida acariciant la mà de la Molly, que el podia matar a l’instant si aquest gest no li agradava. Tenia por, però en aquell moment no li importava morir, mai no hi havia hagut una ocasió millor. Tot era perfecte.

Quan la Molly va notar que en Joe li acariciava la mà, no es va enfadar. L’hi va permetre i també va deixar que aquell moment dolç es prolongués. Tot era perfecte, feia olor de plàstic i de carn cremada, de gasolina i de claveguera. Hi havia fum i foc per tot arreu i ells, els causants d’aquell horror però aliens al dolor, eren aquí, gaudint d’uns segons d’harmonia amb l’univers. Agafats de la mà. En Joe i la Molly i les seves bogeries d’enamorats.

Els americans sabien com desactivar els centres de poder espanyols. La demolició controlada del Col·legi de Nostra Senyora del Pilar era una acció destinada a debilitar la moral espanyola. Un missatge als capitosts ibèrics.

El Pilar era on estudiaven els que eren cridats a ser grans mandataris espanyols, els futurs polítics, diplomàtics, economistes i aristòcrates del Regne d’Espanya. Tots ells, nens adoctrinats en una llengua tercermundista per fer l’àrdua tasca de dirigir el destí de la nació. Nens educats per arribar a la glòria com Aznar, Rubalcaba, Villalonga, Savater, Jarabo, Abelló, Anson, Arias-Salgado, Cebrián, Cortina, Luca de Tena, Garrigues, Sánchez Dragó, Ussía, Lissavetzky, Del Portillo i una pila més d’influencers de la gran central lletera espanyola. Aquest col·legi s’havia de destruir, el niu de les serps de l’odi del nacionalisme més reaccionari. No permetrien que s’adoctrinessin més nens espanyols. I encara menys en espanyol. A partir d’ara, la llengua oficial d’Espanya era l’anglès.

Els americans ja tenien una línia d’adoctrinament pròpia que els funcionava molt bé a Harvard, Princeton o Yale. I també en tenien d’altres, fins i tot a l’estranger. La més cèlebre, sense dubte, era l’Escola de les Amèriques, una escola militar muntada pels nord-americans a Panamà, on van estudiar tots els militars que després farien carrera com a dictadors per tota l’Amèrica Llatina. Entre ells, els argentins Galtieri i Viola, els bolivians Banzer i Quintana, el cubà Videla, el panameny Noriega, el salvadoreny D’Aubuisson, el dominicà Wessin, el guatemalenc Gramajo, algun dels generals de Pinochet o Lazcano, el cap dels Zetas mexicans. Tots uns perles. Dictadors a les ordres de la CIA.

Els ianquis no recordaven si Carrero Blanco va estudiar al Pilar o a l’Escola de les Amèriques.

Adoctrinar és molt important.

Ja ho deien a l’escola del Pilar: «La veritat us farà lliures».





25. DE COM ELS ESTATS UNITS VAN COMENÇAR

A ENVAIR ESPANYA I DE COM LA XINA, RÚSSIA,

EUROPA I ELS PAÏSOS SUD-AMERICANS

VAN FER L’ORNI




ARA JA HO SABIA TOTHOM, els Estats Units estaven envaint Espanya.

Tots els països van condemnar contundentment la invasió.

Després van passar a només condemnar sense contundència la invasió.

Després van passar a condemnar la ingerència.

Després el verb condemnar els va caure de la intervenció.

Després, amb el temps, va ser simplement la presència.

La Comunitat Europea, tan resolutiva com sempre, va encadenar una sèrie de comunicats confusos després de mil deliberacions i reunions d’urgència les conclusions de les quals eren sempre que: LA COMUNITAT EUROPEA NO INTERFERIA EN ELS ASSUMPTES INTERNS DELS PAÏSOS QUE FORMAVEN PART DE LA COMUNITAT

Els russos també van condemnar alguna cosa, però com que en aquell moment tenien un conflicte massa tèrbol amb Turquia i alguna altra república exsoviètica, van preferir mantenir-se neutrals. A més, anaven curts de poloni i tenien un líder de l’oposició i un parell de periodistes una mica descontrolats. En resum, els russos es van pronunciar clarament: RÚSSIA ES MANTÉ NEUTRAL EN LA GUERRA D’ESPANYA I CONDEMNA ELS INDEPENDENTISTES KURS

Els xinesos dubtaven. Era una pena, però el país comunista més capitalista del món estava negociant en paral·lel la concessió del sistema 5G amb els ianquis: no trencarien unes negociacions tan beneficioses per a ells per nimietats com allò d’Espanya. Total: EL GOVERN DE LA XINA CONDEMNA LES MANIFESTACIONS VIOLENTES DELS ESPANYOLS I DELS SEPARATISTES DE HONG KONG.

A l’Amèrica Llatina tampoc no va sortir ningú en defensa d’Espanya, en primer lloc perquè els Estats Units tenien, almenys, set o vuit presidents del Con Sud en nòmina. Per tant, valia més no jugar-se-la i no condemnar res de res. És més, van exigir al Govern espanyol que convoqués unes eleccions netes immediatament.

Els que no tenien presidents imposats pels Estats Units estaven en una crisi profunda precisament per aquest motiu.

I a més, què collons, es morien de ganes de veure els espanyols en la situació que havien patit ells durant quatre-cents anys per culpa de la Corona espanyola.

En secret, els encantava veure com la mare pàtria era trepitjada per una colla de bàrbars amb armadures lluents que havien vingut de l’altra banda de l’Atlàntic.

Les seves conclusions eren les més contundents de totes: MARE ESPANYA, MARE PÀTRIA: FES-TE FOTRE





26. DE COM EL BORBÓ INSTAL·LAT EN UN HOTEL

DE WASHINGTON PLORAVA PER LA DECLARACIÓ

DE GUERRA CONTRA ELS ESTATS UNITS

I DE COM ERA TURMENTAT PEL FANTASMA

DE LA SEVA REBESÀVIA MARIA CRISTINA




EL BORBÓ PLORAVA.

El rei d’Espanya es trobava a la suite més alta de l’hotel més alt de la zona més alta de Washington.

El rei, com era costum a la seva família des de temps immemorials, va fugir amb la seva família als Estats Units, a casa de l’enemic, per gestionar el conflicte a la manera borbònica.

El president dels Estats Units el tenia com a invitat d’honor, el va afalagar i el va reconèixer com a interlocutor, però ara el monarca se sentia presoner.

El rei quasi no podia sortir del seu apartament. Els agents de la CIA i de l’FBI que el custodiaven només permetien que la seva dona i les seves filles sortissin de compres a la tarda.

No sabia si els homes que custodiaven la porta eren els seus guardaespatlles o els seus carcellers.

Desposseït dels poders i de la corona, se sentia despullat.

Es passava el dia en barnús i sabatilles blanques, els que facilitaven a les suites d’aquesta classe d’hotels. Vestit així, se sentia una mica ridícul. Se sentia menys rei que mai.

Enganxava el nas contra la finestra de l’habitació, plorava de ràbia i es preguntava de quina manera perdria la guerra. En aquests moments de desesperació recordava els consells del seu pare:

—Mai no et fiquis en una guerra perquè la perdràs, recorda la tradició familiar, fill meu. Recorda el nostre estigma i la profecia de la rebesàvia Maria Cristina.

En Felip ho sabia. Sabia que no s’havia de ficar en cap guerra contra ningú.

Com se li havia acudit permetre que el puto Consell de Ministres li declarés la guerra als Estats Units?

Va plorar per la maledicció de la seva família.

—I jo no et vaig fer cas, papà, per què?

El rei va estavellar un gerro contra la paret.

A la seva família tots recordaven la maledicció de la reina Maria Cristina, dona de Ferran VII.

La bona dona ja ho va dir en els seus temps:

—Aquests marits nostres són uns pallussos.

El fantasma de la Maria Cristina turmentava Felip VI. Se li apareixia de nit, quan menys s’ho esperava, per riure’s d’ell i dels seus avantpassats.

—Deixar entrar els americans per envair Catalunya. Quina idea. Igual que el burro del meu marit i el calçasses del seu pare, Carles IV. Deixar entrar Napoleó per envair Portugal! Però d’on collons traieu aquestes idees sense cap ni peus! Plora, plora, Felip. Quins homes, redeu. Sempre heu estat uns ploramiques i uns mentiders, uns idiotes, uns inútils, imbècils i subnormals. Quina mort que m’esteu donant. N’estic tipa, de les vostres guerres d’homes. Maleeixo el dia que algú us va posar una arma a la mà.

A Felip VI l’acollonia aquella presència fantasmal. La Maria Cristina no parava de recriminar-li tots els seus pecats i els pecats dels seus avantpassats Borbó. El seu espectre era malèfic, era un fantasma rondinaire, un esperit rancorós que li recriminava la poca traça.

Aquests dies, tancat en un hotel de Washington, se li apareixia més que mai, per recordar-li la cagada d’entrar en guerra contra els Estats Units.

—A qui se li acut? És que no t’ho va dir ton pare?

—Sí que m’ho va dir, iaia.

A la família dels Borbó tothom li deia «la iaia».

—I per què no li vas fer cas, cul de mula?

—No ho sé, estava fet un embolic, tinc el cap amb mil fronts oberts. L’operació de la meva dona, el col·legi de les nenes…

—I una merda. L’has cagat. Entrar en guerra amb els Estats Units? Tu ets imbècil? Ets més burro que fet d’encàrrec, més que el meu marit Ferran. On collons tenies el cap quan vas prendre la decisió?

Aleshores en Felip s’agenollava davant del fantasma i li pregava que el deixés en pau, que deixés de turmentar-lo.

—No ho faré més, iaia, perdó, no ho tornaré a fer.

Aleshores el fantasma, quan ja havia aconseguit treure de polleguera el seu descendent, desapareixia.

Quan el rei es tornava a quedar sol, arraulit en un racó de la suite, es tapava les orelles i es posava a plorar com un bebè. Se’n penedia, la culpa se’l menjava. Ja no podia fer res per salvar Espanya.

Trenc d’alba a Washington. Una altra nit sense dormir. La vida del rei és dura.





27. DE COM ELS AMERICANS VAN ARROSSEGAR

PEL FANG EL BON NOM D’ESPANYA

I DE COM TOTHOM ELS VA CREURE




ELS EUROPEUS, MENTRESTANT, amb la típica fredor de sempre, intentaven convèncer els madrilenys que traslladessin les empreses a alguna ciutat d’Europa. Els diners havien de ser en algun lloc segur, deien. I ells oferien totes les garanties. Milà, París i Berlín els rebrien amb els braços oberts.

Als americans no els va costar gens explicar al món sencer que a Espanya governava un règim dictatorial feixista. Només van haver de recórrer a l’arbre genealògic dels membres del govern espanyol per demostrar que tots eren fills de falangistes o de franquistes.

I per acabar-ho d’adobar, la Fundació Francisco Franco rebia subvencions del Govern. Això va indignar els europeus, especialment els italians i els alemanys, a qui ni li passava pel cap tenir una Fundació Adolf Hitler o un Club d’Amics de Mussolini, i menys finançats amb diners públics.

Els americans van demostrar, a la seva manera, davant de tot el món, que el règim de Franco havia donat suport als nazis i a Mussolini. I també havia estat Franco qui, quaranta anys després, havia col·locat el rei al capdavant del país i havia posat les bases de l’aberrant Constitució espanyola, encara vigent avui en dia.

Com va dir Franco mateix, ho havia deixat lligat i ben lligat.

Així que els americans van decidir que s’havia de derrocar aquest règim pel bé de la humanitat. Val més tard que mai.

També els va ser fàcil desprestigiar tots i cadascun dels polítics espanyols.

Només calia mostrar una llista infinita amb tota la xarxa de corrupció dels diferents governs espanyols amagats rere les faldilles de la monarquia parlamentària.

L’FBI també va dir que tenia l’esbojarrada idea que «M. Rajoy» era en realitat Mariano Rajoy.

Als socialistes també els va esquitxar. Uns altres que s’havien atipat d’omplir-se les butxaques fins al capdamunt mentint a la població durant anys i panys. La CIA va desclassificar uns documents secrets que acusaven Felipe González de ser el senyor X dels GAL. A més, en Felipe va ser acusat de mantenir negocis il·lícits a Espanya i a la meitat dels països llatinoamericans. Es va registrar el seu celler socialista en busca de proves que indiquessin exactament on es van ordir les fortunes dels Botín, Ruiz-Mateos, Gil, Pérez, Del Pino, Roig, Asensio, Ballart, Abelló, Koplowitz, Matutes. Una trama de favors entre empresaris i polítics sofisticadíssima. Els Foques van entrar a Gas Natural, feia pudor de pet.

Era el crim més suau que se’ls atribuïa.

El més greu era això del GAL: terrorisme d’Estat. Molt fumut de defensar davant d’un tribunal de l’ONU.

I què si era veritat o mentida? A qui li importa la veritat? Quan els Foques van afirmar que Senyor X era Felipe González i que M. Rajoy era Mariano Rajoy, tots els espanyols es van quedar de pasta de moniato. Mai cap espanyol no hauria sospitat una cosa així. Va haver-hi moltíssimes protestes i intents d’aclarir la confusió. Però al final els americans van prendre una decisió salomònica, no afusellarien Felipe González ni Mariano Rajoy. Només afusellarien Senyor X i M. Rajoy.

Els espanyols ja no controlaven res. Estaven perduts, a mercè de l’opinió pública internacional, cegada amb la informació que sortia només d’on i quan volien els americans.

Les famoses cinc-centes famílies espanyoles que fins llavors eren propietàries de mig país van ser desposseïdes de tots els béns immobles, dels títols honorífics i nobiliaris, dels privilegis socials i de les caixes fortes secretes a llunyans països secrets.

No van poder-se amagar ni a Estoril, ni al llac de Como, ni a les Caiman, ni a Panamà ni a Montecarlo. Aquest cop no van poder evitar ser jutjats. Molts van ser executats.

Els Foques també van relacionar santanders, bilbaos, sabadellencs i caixabanquians amb el narcotràfic i la venda il·lícita d’armes a països considerats l’eix del mal. Els van intervenir els comptes. Els estalvis de més de tres quartes parts de la població espanyola van quedar congelats.

Paral·lelament, als telenotícies de tot Europa se seguien denunciant les corrides de toros i, de sobte, va saltar un altre escàndol: l’abús de menors a les processons de Setmana Santa.

Una sèrie documental d’HBO amb la història de la Transició espanyola, anomenada La tapadera. I el gran èxit mundial definitiu de Netflix: Aquells demòcrates franquistes. La sèrie tenia gràcia i estava molt ben dramatitzada. El punt de partida era el dia de la boda de la filla d’Aznar, on tots els presents eren personatges turmentats implicats en una onada de corrupció, sexe i violència. Segons la sèrie, tots els convidats a la boda ara eren criminals de guerra. Era fàcil seguir-los el rastre: tenien comptes a gairebé tots els paradisos fiscals. Alguns ja eren a la presó, la resta serien perseguits i detinguts per ser jutjats en un tribunal de la Haia. Un dels condemnats va escriure un llibre confessant els seus crims. Un altre, un guió de cinema que després es va convertir en un èxit de recaptació que mai no va poder veure perquè el van penjar abans que s’estrenés.

I després, la traca final. Una sèrie produïda entre les runes de l’edifici de TV3. D’incògnit, en secret i amb poc material tècnic, els catalans, tot i vençuts i exterminats, continuaven tenint sentit de l’humor i van fer la sèrie que més mal va fer a Espanya: Els Borbó.

Era una sèrie molt simple: s’hi explicaven les bogeries, deformitats, extravagàncies i mancances de la dinastia que regnava a Espanya des de feia gairebé quatre-cents anys.

Una sèrie en clau de comèdia amb l’humor típic català. Un èxit total. Ara, Espanya, a banda de ser Satanàs, era la riota del món sencer.





28. DE COM EL BATALLÓ DELS SONATS

VA ASSALTAR LA CASA DEL CACIC




EN SEMIOBSCURITAT, davant de la xemeneia de la sala, el cacic es fregava les mans a la seva butaca al costat de la llar de foc, amb la copa de brandi a la mà i acariciant un gran mastí lleonès. El seu estimat Fielmastín.

Les parets altíssimes de la sala eren plenes de trofeus de caça. Caps de toro, d’antílop, de lleó, de senglar, cornamentes precioses d’animals exòtics. Entre les banyes d’un cérvol i un cap de tigre també penjava un quadre de Miquel Barceló. A ell li semblava un quadre una mica cursi, però l’hi havia regalat la germana del rei i no tenia collons de despenjar-lo. Pel que diran. A més, era una bona inversió, li van dir llavors.

Rere la butaca s’estenia una catifa persa que arribava fins al centre de la sala, on hi havia una taula de fusta noble per a dotze comensals. Al cacic li agradava dir-ne la Taula dels Pactes, perquè allà es forjava el destí de tota la nació. Aquelles decisions sempre s’acompanyaven d’un bon tiberi i d’una copa de vi amontillat. Amb encaixades de mans, copets a l’espatlla i fins i tot amb una simple aclucada d’ull, es pactaven els temes més diversos, sempre crucials per al futur del país.

A la seva taula no es firmava mai res. Entre cavallers terratinents no és necessari. Un simple brindis i el destí de la nació quedava segellat.

A l’altre extrem de la sala hi havia el moble bar. Una barra de nacre entre dos ullals d’elefant enormes i dues butaques. La paret de darrere era una vidriera enorme climatitzada on es guardaven els licors i els vins més exquisits del país.

Havia estat una setmana molt llarga.

Primer, el cacic va haver d’organitzar una cacera d’urgència per tractar el preu de l’energia elèctrica.

Tot aquest embolic de la guerra era molest, però si el tema es tractava com calia, encara se’n podien treure alguns beneficis.

La cacera va ser el pitjor, per a ell. Els convidats va resultar que eren uns ineptes en l’art de la caça. Amb prou feines van abatre dos senglars i un cabirol.

El gran capitost del Santander mai no havia tingut gens de punteria i l’alt directiu d’Endesa no era millor. Després hi havia un empresari del sector dels fanals de l’Ajuntament de Madrid que era coix. I l’altre, que deien que seria el pròxim ministre d’Interior, semblava un malcriat d’ESADE.

Sort n’hi havia de l’Antonio, l’amo d’una famosa sala de festes de Marbella, aquest sí que era un as amb l’escopeta. A més, s’encarregava de dur noies. Aquestes noies els acompanyaven durant el sopar i il·luminaven amb la seva bellesa aquest sòrdid món d’homes on tot era feina i responsabilitats. A més, després de caçar és normal que et pugi la testosterona, que la libido s’apoderi de tu, que et sentis Superman. T’agafa una avidesa d’escampar la llavor de sang orgullosa espanyola a la cara d’alguna noia bonica. La dona: el repòs del guerrer.

Per què discutir les coses als despatxos amb mil advocats i gestors i secretàries quan es pot arreglar tot aquí, a la finca?

Aquí les coses es feien tranquil·lament: caçant, follant, menjant i bevent. Era molt més patriòtic.

Tot es va resoldre com esperaven: apujarien el preu de la llum.

Van anar-se’n al matí, però no va passar ni una hora que van arribar els altres, els dels mass media.

Quina llauna. Una altra reunió. Una altra cacera precipitada que gairebé acaba amb la vida d’un mosso per culpa d’un tret erràtic de l’ancià aquest del grup Godó.

No li van poder salvar el braç, però almenys no va morir.

A mitja tarda, després de l’ensurt, havien estat xerrant amb els del grup Planeta, Prisa, Atresmedia, Mediaset i quatre més sobre l’apagada informativa que havien imposat sobre les revoltes populars que s’estaven escampant per la pell de brau. Això de prohibir la paraula guerra a les teles i els diaris i substituir-la per la paraula conflicte havia estat bé.

Era el moment de salvar la pell, mantenir la poltrona i jugar a la puta i la Ramoneta amb els americans. Ara es tractava de minimitzar les protestes i les matances, reforçar les catàstrofes naturals dels països nòrdics i posar molts titulars sobre la repressió a Cuba i Veneçuela. Era quasi un tràmit, formava part de la rutina periodística habitual. Així que, per sort, la reunió va durar poquíssim.

Amb prou feines van seure a taula ni van menjar res.

Van passar directament al moble bar.

—Ah, per cert, Torcuato, potser també et tocarà reforçar les infos sobre les revoltes a l’Iran, perquè sembla que a l’Aràbia Saudita l’han tornat a cagar.

—Només faltaria que Israel es carregués un parell de xavals palestins i ja ho tindríem. Vinga! A canviar tooooooota la programació.

—Sí, Mariano. Moros dels collons, mira que…

Sense més demora van acabar-se les copes i van anar-se’n.

—En fi, ens n’anem, que amb tots els aldarulls d’avui en dia, tot són talls i embussos.

—No heu vingut en helicòpter?

—No, que l’espai aeri cada dia està pitjor.

—Està fet un desastre, ja no es pot circular tranquil ni per l’aire.

—Segur que no voleu el meu helicòpter? Mira que tinc l’inhibidor…

—No, però si ens vols fer un favor, mira aviam si pots arreglar tot això de l’espai aeri, que de veritat que és una murga.

Finalment, els convidats van pujar als tot terrenys i se’n van anar de la finca.

Ja era gairebé de nit. El cacic se sentia cansat, l’edat començava a pesar-li. Mentre anava cap a la butaca on l’esperava el Fielmastín, rumiava com podia solucionar això del trànsit aeri.

—Aviam, amb qui arreglo aquest caos? Amb en Manolo d’Aena? Amb els militars? Amb en Juanito d’Iberia? I aquest coronel americà, com es deia? Macarti, Macjonson, Macquè…? Prou —va dir—, ara, a descansar.

Quan va seure a la butaca, va oblidar-se de tot. Allà estaven prohibits els problemes. Assegut a la seva nau espacial folrada de pell d’os polar, al costat del seu copilot Fielmastín, vet aquí el seu gran moment. Aquella escassa mitja hora per la qual valia la pena viure. Acaronar el cap de la seva bèstia de companyia, recordar cada mort de cada animal, cada cacera, amb orgull i satisfacció. Gaudir del caliu de les brases de la xemeneia, de la llar guanyada a pols als seus germans. El mateix que va fer el seu pare i el pare del seu pare. Defensar amb puny de ferro i guant de seda la seva finca preuada de milers d’hectàrees, en aquest lloc meravellós anomenat Castella, terra de conqueridors.

El caliu de les brases a la xemeneia? El cacic va sentir una mica de fred als peus i es va adonar que el foc s’estava apagant. Llavors va cridar:

—María! Falta llenya a la llar de foc! —La ira i la ràbia es van apoderar d’ell, però es va quedar assegut a la butaca—. Puta María dels collons, és més burra que la seva mare i més inepta que la seva àvia. No sé per què les aguantem. Les tractes com si fossin de la família i després deixen que et moris congelat a la teva pròpia casa. María! —va tornar a cridar. Però va seguir mirant la llar de foc, negant-se a desenganxar el cul de la butaca.

Va sentir que darrere seu s’obria la porta. I el cacic va sentir la veu tremolosa de la María.

—Senyor, aquests senyors i la senyora volen veure’l, senyor.

—María, no hi ha llenya a la llar de foc. I qui collons dius que ha…? —Llavors va girar-se i va veure la María amb el punyal d’en Yan al coll, que l’aguantava per darrere. L’acompanyaven la Molly i en Forrest.

El cacic no va tenir ni temps de reaccionar. En menys d’un segon, la Molly va fotre un bot increïble i se li va asseure a la falda. Mentrestant, en Forrest va córrer cap a la paret on hi havia l’únic finestral que donava a l’exterior.

—Via lliure. Canvi —va dir.

El gos Fielmastín seguia clapant sobre la pell d’os com si no passés res.

Van entrar en Gómez i en Joe.

—No li feu gaire mal. Que us digui on té l’ampolla i ens n’anem sense trencar res. Entesos? Joe, amb mi. Forrest, cobreix l’entrada principal.

Llavors, va mirar en Yan i sense haver-li preguntat res, aquest li va dir:

—Comprovades i desactivades les alarmes, senyor. El 4×4 dels periomerdes també ha estat interceptat.

La Molly seguia asseguda damunt del cacic, semblava una nena a la falda de l’avi, perquè el cacic era gros. Però la Molly el tenia agafat amb les mans clavades com ganxos a la butaca. El cacic forcejava per treure-se-la del damunt. La soldat li va dir a cau d’orella:

—Vols follar-me?

En Yan i en Forrest reien a cor què vols.

—Això sembla! Mira com es mou! Com un conill!

Mentre saquejaven la vidriera dels vins incunables, en Yan i en Forrest es descollonaven dels esforços inútils del cacic per desempallegar-se de la Molly, que se li enganxava com una sangonera.

—Sí, sembla un conillet —va dir en Forrest.

Ara la Molly li preguntava al cacic, sorneguera, com si li prengués el pèl, gairebé cantant:

—On és l’ampolla de Coca-Cooola?

—De què collons em parleu? —va contestar el cacic, encara sense perdre els papers del tot.

Llavors la Molly li va ficar el dit a l’ull dret i l’hi va arrencar. I va tornar-l’hi a preguntar en anglès.

El cacic s’estava acollonint i es moria del mal de l’ull perdut. Amb prou feines sabia parlar anglès, així que semblava mig burro contestant, els altres se’n fotien. Era humiliant.

Va intentar parlar en castellà.

—De quin cony d’ampolla de Coca-Cola em parleu?

—Parla’m en cristià —li va dir la Molly, li va arrencar l’orella d’una queixalada.

Ara el cacic estava desesperat. No volia cridar, s’aguantava la ràbia i el mal, però se sentia inferior, impotent sota la Molly, una noieta tan nyicris que podria ser la seva neta.

Se sentia lleig i brut, se sentia un perdedor davant d’aquelles màquines de matar, davant d’aquella demostració tan abassegadora de superioritat. Davant d’aquell rampell d’intel·ligència i de fúria. Davant d’aquell acte de cacera a què estava sent sotmès en el qual la víctima, sigui un home o un animal, se sent desconcertada davant del ritual joiós dels que gaudeixen de la seva mort.

La María, la minyona, ho mirava tot asseguda a la seva cadira. El cacic, per un moment, va pensar que aquells homes la violarien. Però la veia parlant tranquil·lament amb ells, o, més ben dit, murmurant amb ells en un anglès tan fluid que ni ell mateix l’entenia.

Va pensar a demanar-li ajut. Ajut, a una minyona? Mai, era massa humiliant. Però malgrat tot, ho va fer.

Va demanar socors a la María gemegant com un nen petit, amb els mocs penjant i aguantant-se l’ull, que finalment li va caure a la catifa de pell d’os polar. Llavors en Fielmastín sí que va fer un bot, va menjar-se l’ull i va tornar a clapar mansament als peus de l’amo.

La María no el va ajudar. Parlava amb els soldats fredament, fins i tot li va semblar veure-la riure. Aleshores la Molly li va dir en anglès que la María no l’ajudaria:

—La María diu que n’està fins al cony, de tu. Que la seva família fa generacions que esperava que algun dia passés alguna cosa així. La María diu que s’ho passarà teta mirant com et matem. I si vols conservar l’altre ull, hauries de dir-me on amagues l’ampolla de Coca-Cola.

El cacic xisclava com un senglar acorralat.

—No m’ho dius? Molt bé, vinga, follem. T’agradaria follar amb mi aquí, a la teva butaca preferida, iaio?

Aleshores la Molly va passar la mà per l’entrecuix del cacic. Li va descordar la bragueta:

—Aviam… et trec la polla… Ui, quina tita més petitona… Aviam, aviam…

La polla del cacic estava totalment flàccida.

—Farem una cosa. Si en dos minuts trempes i em folles, et deixo viure. Si no, te la tallo.

La Molly es va posar tota manyaga mentre xiuxiuejava al cacic:

—Va, vinga, follem tranquil·lament, ens fumem un cigarro i després, amb la confiança dels amants, em dius el que saps de l’ampolla. Tracte fet?

Però la polla del cacic seguia flàccida, és més, de l’ensurt i del mal, s’havia fet retràctil i li havia quedat com un cacauet.

La Molly va fer mala cara.

—Al cacic no l’exciten les dones. Molt bé. Forrest, pots tombar-lo a la taula i fotre-li l’ampolla de Chivas pel cul?

En Forrest va protestar, però va estirar al cacic sobre la Taula dels Pactes i va posar-se a seguir les ordres de la Molly.

—Hòstia, Molly, en Gómez ens ha ordenat que no li féssim gaire mal, no siguis bèstia.

—Entesos —va contestar la Molly amb serenitat—, doncs li tallo la polla.

Llavors en Yan va dir:

—Aquest paio no sap on és l’ampolla de Coca-Cola. Li has tret un ull, li has arrencat una orella, li has fotut una ampolla de Chivas pel cul i li tallaràs la polla. Sap que li tallaràs la polla però no diu res. Aquest cabró no sap res.

—Entesos, doncs no ho sap. A més, m’estic avorrint. Li tallo la polla i ens n’anem.

Amb un gest precís i fugaç, gairebé quirúrgic, la Molly li va tallar la polla.

El cacic estava panxa enlaire damunt la taula, dessagnant-se per tot arreu. Ja no tenia forces ni per cridar.

Finalment la Molly se li va posar a sobre, va aixecar les dues mans i amb els punys tancats va picar amb força el crani del cacic contra la taula. Es va sentir un soroll d’ossos i cervell destrossat que fins i tot va estremir en Forrest.

El cacic va quedar moribund, agonitzant lentament.

Encara obria la boca com un peix intentant respirar un aire que ja no li arribava als pulmons, amb la mirada del seu únic ull perduda entre algun lloc de la sala i el seu propi jo.

Llavors va arribar aquest instant fugaç i etern en què la vida passa davant dels ulls, just abans de morir. Es va veure de petit, pescant amb el seu pare i el general Franco. Es va veure assotant un dels seus mossos perquè no sabia preparar com cal la truita per ser pescada. Es va veure amb el rei caçant elefants. Es va veure donant un cop de puny a la taula de la junta directiva de la seva antiga empresa energètica. Un altre cop de puny al consell d’administració d’aquell banc. Es va veure al iot amb un ministre del Partit Popular follant-se aquells nens.

Quins bons moments. La vida passava a tot drap pels seus ulls, cada vegada més lenta, més lenta, fins que va veure la llum d’una foguera al fons. Era la llum de l’infern. El cacic era mort.





29. DE COM PACO EL POLICIA VOLIA ESTOMACAR

MANIFESTANTS PER DEFENSAR LA LLIBERTAT

I LA UNITAT D’ESPANYA




EN PACO EL POLICIA era a casa seva, a l’extraradi de Móstoles, bloc sis, quart pis porta segona, assegut al sofà del menjador davant de la tele, menjant ganxitos i bevent cervesa. El policia menjava més per avorriment que per gana.

Tenia la dona tancada a la cuina i va cridar:

—Reina, quant falta per dinar? Porta’m més cervesa.

En Paco el policia estava de baixa indefinida i tenia l’arma reglamentària guardada al calaix de la tauleta de nit, com a les pel·lícules.

Des que els Foques van aconseguir el control dels cossos de seguretat de l’Estat, a ell, com molts dels seus companys, l’havien acomiadat. Els soldats nord-americans antidisturbis feia més d’una setmana que havien rellevat la Policia Nacional i la Guàrdia Civil, perquè sospitaven que estaven actuant permissivament amb els rebels, deixaven que els manifestants espanyols cremessin contenidors davant dels seus nassos i es negaven a estomacar-los.

Així que en Paco el policia es passava el dia a casa sense saber quin seria el seu destí, sense pegar a ningú, en calçotets, criant panxa i fotent-se rots, mirant la tele, menjant ganxitos i bevent cervesa, desproveït d’honor, allunyat del seu deure i de la seva arma. Esperant ordres d’algun superior que mai no arribaven.

Com podien insinuar els Foques que els cossos de seguretat de l’Estat estaven de part dels manifestants? Acusar-lo a ell i als seus companys, que sempre van ser els primers a entrar en combat quan algun manifestant es passava un pèl! Per a en Paco això era humiliant, ja que sempre havia complert el seu deure. Com se’l podia acusar de no voler estomacar algú?

A ell, amb un avi que ja dispersava manifestacions anarquistes l’any trenta-sis, el seu pare, que dispersava bascos als vuitanta, a ell, que va ser dels primers herois de l’1 d’octubre català.

I ara se’l volien treure del damunt?

El policia plorava de pena i de ràbia.

Estava mirant el nou programa de televisió del migdia. Una tertúlia política amb moltes coloraines, presentadores loquaces i un elenc de tertulians i tertulianes de totes les ideologies polítiques. El programa alternava la tertúlia amb connexions en directe des dels llocs on s’amagava la notícia.

Des d’aquesta mena de talk show que omplia la programació diària es promovien els nous polítics que donaven suport al nou sistema i es feia publicitat dels nous productes, bancs, esports i música dels Foques.

Des d’allà es retransmetia la normalitat de la guerra i s’assegurava que no afectava ningú més que a aquells que tinguessin comportaments violents:

—Aquí no es jutja ningú per la seva ideologia, només es condemna els que actuen fora de la llei.

La guerra no existia. Era evident que hi havia un cert grau de conflicte social, però a ningú no se li acudiria dir-ne guerra, d’això. La presa de la Universitat de Salamanca, on van morir cinquanta estudiants, era un efecte col·lateral; el bombardeig de l’Ajuntament de Múrcia havia estat una missió humanitària. València va ser declarada zona pacificada quan es va destruir la Ciutat de les Arts i de les Ciències. Els tertulians i les tertulianes ho explicaven molt bé:

—L’ajuda humanitària nord-americana també està obtenint bons resultats a Santiago, Albacete i Cuenca, on ja s’han desarticulat els últims reductes de violents amotinats.

Entre la xerrameca i la publicitat, i més xerrameca i més publicitat, en Paco veia clarament com els manifestants anaven omplint els carrers de Madrid.

Però els presentadors guapos i les presentadores guapes dels nous mitjans informatius semblava que ignoressin el que es veia a la pantalla. Mil paraules valen més que una imatge, així que insistien que els espanyols cada vegada donaven més suport a la gestió nord-americana a Espanya. Els que donaven suport a l’antic règim constitucional eren cada vegada menys i a més estaven molt dividits. Al cap de poc se celebrarien, per fi, eleccions democràtiques a Espanya, amb observadors internacionals estatunidencs que garantirien la netedat dels comicis, i totes les enquestes asseguraven que els votants constitucionalistes ja estaven per sota del llindar del cinquanta per cent.

Segons el programa de tertúlia produït per la CNN des de Prado del Rey, la Revolta dels Becaris, amb tant de seguiment en un principi per molts sectors de la societat espanyola, ara s’estava convertint en un moviment dividit. Els estibadors s’havien escindit de la primera plataforma. El sindicat de metges no reconeixia el sindicat d’infermers. Els de l’LTC es van barallar amb els de l’ABR i els de la SEPU estaven radicalment en contra dels DRO. Però el més indignant és que algun representant polític espanyol encara donava suport a la revolta i animava els becaris a seguir desestabilitzant el nou ordre polític.

Així que el govern dels Estats Units duria a judici qualsevol polític espanyol que donés suport, per poc que fos, a tot acte contra la democràcia.

Bàsicament, es tractava de convèncer la població que les manifestacions eren cada vegada més minoritàries i que els manifestants eren cada vegada més violents.

Totes les televisions coincidien que la manifestació d’aquell matí era la més minoritària dels últims temps, però tot i això, almenys es veien cinc-centes mil persones als carrers de Madrid amb lemes i pancartes tipus «Focas go home», «Fuck foca» o «USA ABUSA».

La manifestació minoritària de cinc-centes mil es va ajuntar a una altra, encara més minoritària, de quatre-centes mil, i es va encendre el primer contenidor al passeig de la Castellana.

Era el senyal que els Foques esperaven. Van ressonar les trompetes, van bufar les cornetes i els antidisturbis ianquis van carregar. Van carregar com carregaria el setè de cavalleria contra un campament sioux: arrasant-ho tot, passant per damunt de joves, avis i nens. No van respectar ni els periodistes.

En Paco el policia veia les imatges a la tele i no s’ho podia creure.

Els antidisturbis americans eren homes admirables. Els uniformes els brillaven, eren preciosos, d’un negre mat, però amb tocs lluents i setinats a la part de les espatlles, els genitals i els genolls. Els cascs, d’un negre encegador i vidre irrompible, tenien un micròfon propi i un auricular incorporat. Els escuts eren elegants, amb transparències de titani i de disseny ergodinàmic. Ningú no anava identificat, eren com un equip de futbol americà negre armat fins a les dents entrant a la massa. Espellant, explotant, pegant, rebentant caps, fotent trets, atropellant gent.

En Paco el policia no podia evitar admirar aquests tipus, envejava els Foques.

Quina meravella poder dispersar manifestants com cal. Que et deixin fer la teva entre el caos.

«De què serveix un policia armat si no pot fer servir l’arma?», es preguntava en Paco entre ganxito i ganxito. «De què serveix una porra si no pots pegar ni per sobre la cintura ni per damunt de les espatlles? Què collons és això? Per a què serveix una tanqueta d’aigua si no la pots disparar contra els manifestants? Per a què havies d’aguantar impertèrrit a deu centímetres un manifestant que et cridava fill de puta a la cara? Per què no podia obrir-li el cap? Per què no ens deixaven fer a nosaltres el que fan ara els Foques»?

Veure els antidisturbis ianquis massacrar manifestants el va posar calent i va demanar una altra cervesa.

En Paco el policia somiava des de petit anar-se’n a terres llunyanes a fotre hòsties a manifestants exòtics i desconeguts. Somiava disparar bales de goma. Alguna vegada també va imaginar-se tenint l’honor de conduir una tanqueta d’aigua, encara que sempre havia preferit el fragor de la batalla, la infanteria, el cos a cos. Les guerres actuals el disgustaven, amb tant de dron sense sentiment llançant bombes a objectius visualitzats en monitors impersonals. A ell li agradaven les batalles d’abans. Tres mil paios contra tres mil més, fotent-se hòsties, cops de maça, apunyalant-se, tallant-se els genitals, extirpant-se els ulls, fotent-se destralades a l’esquena, travessant cossos amb la punta de l’espasa. Com les batalles medievals, guerres de cavallers.

Efectivament, la manifestació que passaven per la tele semblava una batalla medieval en què els guerrers lluitaven cos a cos i cavallers d’armadures brillants, experts en l’art de la lluita, s’ho passaven de conya obrint caps, tallant braços, fotent trets, destralades, llançant-se boles de metall. I els vilatans queien com mosques al seu pas.

En Paco el policia era un estratega. Adorava les tàctiques militars de Juli Cèsar i d’Alexandre el Gran. Però qui més admirava era Hernán Cortés, aquell gran conqueridor que al capdavant d’un grapat d’espanyols es va encarar dotzenes de vegades contra milers d’indis salvatges, indis hostils que s’aprofitaven d’un entorn inhòspit i desconegut per acabar amb la mare pàtria, amb la civilització, amb la Corona i amb la santa Església catòlica.

Allò eren batalles. I en Paco s’imaginava que ara lluitava contra els manifestants de Madrid situant els ganxitos a la tauleta del sofà en formació militar.

Si d’aquí una setmana no el readmetien al cos estava disposat a lluitar contra aquells maleïts nord-americans, si calia. O amb ells o contra ells: l’important era que algú li donés l’ordre de disparar.

Es va menjar l’últim ganxito. Va demanar una altra cervesa.

Després van passar a publicitat.

Per molt malament que vagi tot, mentre a la tele segueixin havent-hi anuncis és que tot va bé, va pensar en Paco el policia. El dia que a la tele no facin anuncis, espanta’t.

Perquè la fi del món és a prop.





30. DE COM EL BATALLÓ DELS SONATS VA

SEMBRAR EL CAOS A LA TRIBUNA DEL BERNABÉU




LA GUERRA ESTAVA EN MARXA, però el Govern intentava que la vida seguís amb normalitat.

Aquell dia hi havia un gran ambient a la tribuna del Bernabéu. Es jugava el clàssic entre el Barcelona i el Reial Madrid. Gran partit i grans negocis.

Dues grans figures del periodisme espanyol retransmetien el partit: a la millor cabina, amb els cascos i els micròfons, en Manolo, al costat d’una altra gran periodista i model que es deia Manoli.

MANOLI: Quina gran jugada de Messi. Ara sí que podem dir que és el millor jugador del món.

MANOLO: Efectivament, Manoli, jo crec que des que va fitxar pel Reial Madrid Messi juga millor que mai. El millor jugador del món al millor equip del món. Els aficionats al futbol ens ho mereixíem.

MANOLI: Estic d’acord amb tu, Manolo. Neymar, sens dubte el seu hereu, ja ha marcat dos grans gols aquesta nit.

MANOLO: El que deu fer més mal als aficionats del Barça que encara estiguin vius, Manoli, és veure a aquests dos cracs vestits de blanc immaculat.

MANOLI: Sí, Manolo. Quin gran partit del Reial Madrid que estem veient. I Piqué! Quin mur defensiu que forma amb Sergio Ramos. Quina meravella, Manolo, quina meravella.

MANOLO: Sergio Ramos li treu la pilota a l’interior blaugrana i el set del Barça cau a terra. Ni l’ha tocat. Aixeca’t, marica, que això és un joc d’homes!

MANOLI: Bé, d’homes… Manolo, que les dones també…

MANOLO: Sí, perdona. I des d’aquí aprofito per felicitar totes les dones espanyoles per la tasca inestimable que estan fent durant el conflicte.

(Tenien prohibit dir la paraula guerra per la tele).

MANOLI: Però, atenció, atenció, ens avisen. Sí… Efectivament: alguna cosa passa a tribuna.

MANOLO: Aviam si el nostre realitzador ens pot oferir un pla tancat… Atenció, Manoli, perdó, pot ser que vegi uns soldats americans a tribuna?

MANOLI: Sí, efectivament, veig com a mínim quatre soldats parlant amb el president i amb el servei de seguretat del club. I sembla que hi ha una dona entre ells, Manolo.

MANOLO: Sí… I un soldat de color tocant la guitarra, i un xi… un home de faccions orientals. Sembla que parlen amb el president del club blanc. El president assenyala el d’Iberdrola. I els tres soldats se n’hi van. Atenció. Veus alguna cosa, Manoli?

MANOLI: Doncs sí, Manolo. La tribuna del Bernabéu és un merder monumental! Veiem el president del club discutint amb el president de la comunitat d’Extremadura… i… i… Déu meu, atenció: un soldat nord-americà, sembla un SEAL, li passa una mena de piloteta al directiu d’Iberdrola…

MANOLO: Sí. Li acaba de donar un objecte, de la mida d’una pilota de tenis.

MANOLI: El directiu d’Iberdrola llança la piloteta al directiu d’Inditex, aquest se la treu del damunt i la cedeix al directiu d’UPS, que també al primer toc la torna al d’Inditex…

MANOLO: Sembla que comença el partit a la tribuna…

MANOLI: Ha, ha, ha! Tota la raó, Manolo!

MANOLO: Atenció, perquè això sí que és el partit del segle: Inditex a Prisa, Prisa a Repsol. Repsol avança per la banda dreta, al primer toc la passa a Naturgy. Allà tenim Siemens intentant destruir el joc de Telefónica. Centrada llarga cap a Endesa. Allà hi ha Repsol, que s’interna per la mitja punta cap a Siemens, quin gran jugador. En dribla dos, Sabadell i Santander… Segueix, però Gamesa li roba la bimba amb una forta entrada i se’l treu del damunt amb un cop de taló que arriba als peus de Ferrovial…

MANOLI: Sembla que els soldats americans de moment no hi intervenen, Manolo…

MANOLO: S’ha de deixar jugar, Manoli, perquè no ho oblidis: aquest és un joc d’homes. La fúria espanyola amb el seu elegant tiqui taca. Godó, Godó està sol per la banda dreta, a veure si Endesa el veu i aconsegueix passar-li la pilota. Però, compte, que per allà ve El Corte Inglés amb el seu futbol elegant i treu la pilota de la zona de perill.

MANOLI: Sí, sembla que vulguin treure’s la pilota de sobre. Ningú no assumeix la responsabilitat de liderar l’equip.

MANOLO: Així és, Manoli. El Corte Inglés passa a Inditex, més desmanegat, però molt més efectiu, un killer de l’àrea, un nou pur… Res a veure amb Planeta, ni amb March, potser més organitzadors de joc que golejadors. Segueix la bimba en moviment. Acciona per Aena, Aena en curt per Mediaset, Mediaset a Bankinter, Bankinter a Mapfre… Compte, que sembla que està a punt de rematar… Xuta i… explota, explooooooooooooooooooota tot, explota toooooooooooot. Sí, senyors, acaba d’explotar la tribuna del Bernabéu. Quin gran partit, Manoli, quin gran partit.

El partit va acabar com acaben totes les trobades en què intervenen els americans. Amb derrota total de l’equip local. La granada que en Forrest li havia entregat al directiu d’Iberdrola va acabar amb moltes vides i amb la major part dels negocis bruts espanyols.

El Batalló dels Sonats va sortir esperitat de l’estadi, semblaven una colla de trapelles després d’haver-ne fet alguna de grossa. Van enfilar-se a l’helicòpter pixant-se de riure. Van omplir els papers i fins i tot el capità Gómez, aquest cop, es va prendre mig en conya això de la paperassa.

—Heu vist com es passaven la granada els uns als altres? Hi, hi, hi! Fuck off! —En Forrest reia com una hiena. El soroll dels motors era ensordidor i havia de cridar molt—. A més, no es tallaven gens a l’hora d’acusar-se els uns als altres. Quins cagats.

En Jackson va afegir:

—Quins traïdors.

—Ningú vol que li esclati una granada als morros —va dir en Joe.

—És clar, l’instint de supervivència —va explicar en Yan.

—Putos espanyols. I la cara d’acollonit del fill de puta del gas? El tio em deia que em donava mig milió de dòlars si el deixava marxar. Quin fill de puta. Només li importava salvar la pell. Gentussa.

En Forrest passava del riure a la ira a cada frase. Estava guillat. I després d’una missió amb explosions, encara més. No podia controlar els nervis i cridava i tartamudejava:

—M’ha agradat, m’ha agradat, quin gran partit. M’agrada matar espanyols. Aquest truc de la granada l’hem de repetir. Ha estat al·lucinant.

En Jackson va intentar calmar-li l’eufòria sense fer-lo enfadar gaire:

—Doncs jo crec que aquests paios són bastant durs de pelar. Han preferit immolar-se amb una granada abans que confessar on era l’ampolla.

—Fuck off! Durs de pelar, aquests merdes? Amb aquesta cara de mal follats, amb aquesta cara de subnormals que tenien tots, ja n’estic tip, puto tercer món, no saben ni dur botes, quines sabates que gasten. Us heu fixat quins vestits més tronats que porten els milionetis espanyols?

—Sí. Aquests vestits fan de molt mal cremar.

—Ha, ha, ha! Cremen fatal.

—Hòstia, quina pudor que fan aquestes teles espanyoles quan cremen —va rematar la Molly, que havia estat callada fins llavors.





31. MATANÇA AL CONGRÉS DELS DIPUTATS




LA MOLLY VA IRROMPRE A L’HEMICICLE, va treure la pistola i li va fotre un tret al parlamentari de l’estrada, que feia massa temps que avorria la resta del personal amb un discurs soporífer.

Un sol tret, net, que va penetrar al crani del polític i li va tancar la boca per sempre.

Els altres parlamentaris es van despertar de cop als seus escons. Els ponents de la taula del darrere van fotre un bot i la Molly va llançar un ganivet ben dirigit que se li va clavar entre cella i cella a la presidenta de la sala.

La Molly va pujar a la tarima mentre en Forrest i en Paul i en Joe metrallaven uns quants parlamentaris de les files de la dreta. A dalt, en poc més de tres segons, el capità Gómez ja s’havia carregat amb el ganivet mitja dotzena de cronistes parlamentaris que cobrien la sessió.

En Yan feia estona que havia hackejat el sistema que controlava la videovigilància del Congrés.

Estaven sols.

Sort que els parlamentaris no solen assistir en massa a les sessions, menys quan hi ha tele a la vista, és clar. La matança hauria estat pitjor. Aquell dia devia haver-n’hi menys de la meitat, uns vuitanta diputats.

Dalt de la tarima, aixecant la pistola com Tejero, la Molly va cridar:

—On és l’ampolla de Coca-Cola?

Un diputat de Podem va intentar protestar, però en Joe, que no era dolent però estava fora de si i volia impressionar la Molly, va llançar una granada i es va carregar com a mínim deu diputats més, incloent-hi el pesat que protestava. Ai, ja se sap, els enamorats…

La Molly va tornar a preguntar apuntant als diputats de la primera fila.

—On cony és l’ampolla de Coca-Cola? Fuck off!

De cop i volta, uns diputats de VOX que per prudència sempre assistien armats a les sessions parlamentàries, van treure les pistoles i van obrir foc.

El tiroteig va excitar la Molly, que xisclava com posseïda mentre matava polítics.

Els de VOX no tenien gens de punteria. Així que ella, en Forrest i en Joe van sortir-ne il·lesos. Entre tots tres van pelar catorze diputats del PP, deu socialistes, nou de Ciutadans i vuit de VOX.

Va ser una carnisseria. La majoria dels diputats estaven desmembrats, d’altres amb els budells fora, d’altres horriblement mutilats. Els que no eren morts, intentaven recollir de terra els braços o les cames.

Al pis de dalt, en Gómez, amb el colze a la barana de la tribuna, mirava tranquil·lament la matança. Va encendre’s un cigarro i li va dir a en Yan amb resignació:

—Mira que els vaig dir que no matessin ningú. Yan, ves immediatament a baix a veure si trobes algun diputat viu que ens pugui dir on collons és la puta ampolla de Coca-Cola.

En Yan va respondre marcialment:

—Com vostè ordeni, capità.

No obstant això, va afegir:

—Amb el seu permís, senyor, però crec que aquesta ampolla de Coca-Cola no la trobarem aquí… Si m’ho permet… He rastrejat un compte enemic que indica que l’ampolla podria ser al pazo d’un tal Laureano Manquinha.

—Començo a estar fins als collons dels teus rastreigs, fuck off, soldat.

—Crec que aquesta vegada els tenim, senyor.

Aleshores en Gómez va mirar a l’infinit i finalment va cridar:

—Alto el foc. Ens n’anem.

El Batalló dels Sonats va sortir esperitat de l’hemicicle. Al terrat els esperava un helicòpter. Van afanyar-se a pujar-hi.

—Fot-li —va ordenar el capità Gómez al pilot.

El pilot li va contestar ensenyant-li un paper:

—Firmi aquí.

—I una merda, fot-li d’una puta vegada.

—Si no em firma aquí, jo no puc moure l’helicòpter.

—Mecagonlaputa, no tinc boli.

—Jo tampoc.

—Algú d’aquí darrere té un boli?

En Joe, que escrivia poemes d’amor a la Molly en secret, en tenia un.

—Tingui, capità.

El capità Gómez va firmar i li va donar el full al pilot.

—Merda de burocràcia, fuck off —va dir.

L’helicòpter va aixecar-se pels aires rumb a algun punt desconegut de Galícia.

Els espanyols es van quedar glaçats quan van sentir les notícies. Gairebé cinquanta diputats assassinats a sang freda. Es van declarar tres dies de dol nacional. S’ha de dir que molts d’altres se’n van alegrar. Normalment quan algun polític mor la gent no plora gaire.

A més, els americans van saber capgirar el tema. La notícia que van explicar a tot el món va ser la següent:


Uns parlamentaris de VOX disparen contra oponents polítics al Congrés dels Diputats espanyol.

Per sort, les forces de seguretat nord-americanes aconsegueixen abatre el líder dels terroristes.

EFE—L’altercat va tenir lloc al Congrés dels Diputats, quan un grup d’almenys cinc sicaris entrenats pels ultradretans de VOX van començar a disparar a tort i a dret contra parlamentaris de grups opositors. La fortuna va voler que un grup de cinc soldats nord-americans de paisà que casualment estaven fent una visita cultural al Congrés sentissin els crits i, alertats pels trets, aconseguissin entrar a l’hemicicle i abatre el líder de la cèl·lula. S’espera que en les pròximes hores s’aconsegueixi detenir la resta de terroristes per jutjar-los com cal.

I bla, bla, bla.



Aleshores els mandataris nord-americans van formar un govern provisional democràtic a Espanya tutelat per una junta militar. Es van il·legalitzar tots els partits constitucionalistes borbònics. Els seus líders, ara, estaven en busca i captura, i els seus simpatitzants van ser criminalitzats.

Van exigir a Espanya la celebració d’unes noves eleccions netes a la manera americana.

Van proposar DOS candidats: un jove estudiant de la CIA madrileny educat a Princeton i la dona espanyola d’un magnat petroler de Texas que acabaven d’admetre al club dels Illuminati.

L’anglès va passar a ser la llengua oficial d’Espanya.





32. MOROS A LA COSTA




LA VERITAT ÉS QUE ESPANYA ESTAVA PERDUDA. Tothom li tenia mania. Els americans s’havien encarregat d’acusar els espanyols de tots i cadascun dels crims comesos a Catalunya.

El rei i el president d’Espanya van ser considerats, a partir d’aquell moment, criminals de guerra. Entre tots dos van aconseguir batre el rècord de delictes contra la humanitat, que ostentava fins a aquell moment el general Goebbels.

Ningú no va sortir a defensar-los. Es va posar un altre govern provisional tutelat pel govern dels Estats Units a l’espera d’unes altres eleccions.

Els espanyols estaven més sols que mai. Ja no sabien ni qui era el seu president. Algunes comunitats autònomes seguien reconeixent el seu antic president, unes altres n’havien escollit un altre pel seu compte. El País Basc va annexionar-se Navarra unilateralment, no se sabia si d’Espanya o dels Estats Units, i Galícia va escollir un candidat que negociava un govern autònom d’Espanya però associat als Estats Units. Als partits d’esquerres del Parlament Europeu els preocupava la situació i van denunciar la intromissió dels Estats Units a Europa amb la boca petita. Tantes ONG, organitzacions pacifistes i comissions de drets humans no van poder evitar que els Foques seguissin massacrant la població espanyola. Això sí, van decretar centenars de resolucions amb milers de recursos que impedien tirar endavant accions legals que prèviament ja havien estat apel·lades per un altre tribunal d’un altre país europeu.

Els espanyols estaven sols davant l’opinió pública mundial.

Per proporció demogràfica, no tenien escapatòria. Eren deu contra un. Si els espanyols mataven un americà, ells enviaven deu soldats més. Si en mataven deu, n’enviaven cent. Els Estats Units tenien un arsenal de guerrers disposats a lluitar pel seu país.

A més, els espanyols ja havien oblidat com fer servir una arma. La Revolta dels Becaris s’havia escampat per tot Espanya, amb manifestacions i vagues estèrils, però la veritat és que feia tres generacions que ningú no lluitava una guerra.

D’altra banda, la península Ibèrica tenia una mida raonable perquè la controlés un exèrcit invasor.

Espanya tampoc no era un país amb selves inhòspites ni deserts infinits ni muntanyes perdudes. Al contrari, estava ben comunicada; tenia xarxa ferroviària, carreteres, ponts i aeroports que servien de plataforma tant per envair com per destruir. Es podia arribar amb relativa facilitat a qualsevol racó del país. Tret del País Basc, és clar. Ningú no sabia per què, però els bascos no els havia tocat ningú.

I quan tot estava perdut, quan tothom havia perdut l’esperança, va arribar, tot d’una, la salvació per què tant sospiraven. El miracle que tant havien esperat: un aliat.

Va arribar del lloc més inesperat: l’Orient Mitjà.

A bona part de la població dels països islàmics no els semblava bé la invasió d’Espanya per part dels Estats Units.

Espanya, l’antiga al-Àndalus, la joia perduda de l’islam, estava sent atacada per l’exèrcit més gran de la cristiandat.

Van començar a veure-ho com una altra guerra santa que, aquest cop, es feia a Europa. Per a molts musulmans, tant s’havia de recuperar Jerusalem com Espanya. O el que és el mateix, s’havia de recuperar al-Àndalus.

Els islamistes es van agafar molt a la valenta aquesta guerra.

A més, aquesta contesa tenia un atractiu afegit. Per primera vegada els soldats musulmans podien somiar fer la guerra en un altre país. Era una guerra a Europa, al cor de la cristiandat. Ja no es tractava de defensar el seu territori, es tractava d’envair un país perdut per culpa dels croats.

A més, aquests paios no eren ni com els espanyols ni com els catalans. Els moros estaven acostumats a la guerra. Coneixien els soldats americans. Havien crescut lluitant contra ells. Els seus avis havien lluitat contra ells, els seus pares havien lluitat contra ells, molts havien mort contra ells.

Els coneixien de sobra. Havien après a sobreviure’ls. Coneixien el seu comportament, els seus tripijocs bèl·lics, la seva crueltat. Estaven acostumats a lluitar contra els americans on i quan fos.

Sabien el que era lluitar en desavantatge. Sabien construir obusos amb les pròpies mans, explosius casolans, armes de gran calibre i pistoles amb un tros de fusta i una regadora. Podien lluitar contra els americans amb un simple ganivet, planejar una emboscada armats només amb pedres.

S’havien entrenat tota la vida per a aquest moment.

Van arribar voluntaris de l’Iran, l’Iraq, Síria i l’Afganistan, el Iemen, Algèria, el Marroc, Egipte. No hi havia cap país musulmà que no tingués comptes pendents amb els americans. I aquest cop el partit es jugava fora de casa. Quin gust. Visca al-Àndalus.

—Han arribat moros de reforç! —cridava en Forrest eufòric, brandant un diari.

El Batalló dels Sonats estava tan content com l’Obèlix davant d’un contingent de reforços de les legions romanes.

—Fuck off! Guerra de veritat! —En Jackson va abraçar en Forrest saltant d’alegria.

—Ja n’estic tip, de matar civils i militars pelacanyes. Hòstia, vull enemics de debò!





33. DE COM EN YAN, LA MOLLY, EN JACKSON

I EN JOE VAN BUSCAR LA COCA-COLA

AL PAZO D’UN HONRAT EMPRESARI GALLEC




VAN ARRIBAR A LA RIA D’AROUSA a l’hora que el sol se’n va del cel i arriba la lluna. I van anar directes al pazo.

Els va semblar estrany que cap soldat espanyol no patrullés per la zona alta de la ria.

També els va semblar curiós que la casa no tingués sicaris fent guàrdia a la porta.

El Batalló dels Sonats es va esmunyir dins dels murs i va arribar a la porta de la casa del gallec sense cap mena d’oposició enemiga. No hi havia ni càmeres de seguretat. La porta era oberta.

Els soldats van recórrer l’entrada enorme. Una escalinata es perdia cap als pisos superiors. Van arribar sigil·losament a un saló sobri, immens, amb uns sofàs i un despatx al fons. Les parets eren de pedra i una xemeneia de gas escalfava l’ambient. Assegut al despatx els esperava un home ja gran, grassonet, amb cara de salut. Duia uns pantalons esportius de lleopard, un batí de setí violeta i unes sabatilles d’estar per casa.

Quan va veure els soldats ni es va immutar:

—Endavant, carallo. Em dic Laureano Manquinha i estic al seu servei. Passin, passin. Seguin. Una copeta d’albarinyo?

La Molly, com sempre, va ser la primera a entrar. Va encanonar el cap de l’empresari i li va preguntar sense perdre la calma:

—On és la Coca-Cola?

—La coca? La coca és al lavabo. Passin i serveixi-se’n. No es preocupin.

En Yan i en Joe hi van córrer. Se sentien veus a l’altra banda de la porta.

En Joe va tirar-la a terra amb una coça formidable.

A dins hi havia cinc paios cecs de coca. Volien dissimular-ho, però tenien els nassos blancs, les braguetes abaixades i les corbates fluixes.

En veure en Joe i en Yan es van cagar a sobre. Sort que eren al vàter.

—I vosaltres qui collons sou? —va preguntar en Joe.

—Som amics d’en Laureano.

Els van dur a la sala i quan els va veure entrar, en Laureano els va presentar educadament.

—Els presento el senyor president del Tribunal Suprem.

—Encantat.

—Aquest és el president del Tribunal Constitucional.

—Encantat.

—El senyor fiscal general de l’Estat.

—Encantat.

—I l’advocat de no sé què.

—Encantat.

Els jutges i els lletrats es rascaven els nassos amb neguit i se’ls enganxava la llengua al paladar. Els costava empassar saliva i suaven tot i estar encantats. La seva taquicàrdia augmentava.

—Jo també estic encantada. Amb la vènia, seguin al sofà —els va contestar la Molly amb una reverència.

Tots cinc van seure al sofà. Amb prou feines hi cabien, així que van haver d’amuntegar-se. En una posició ridícula. Semblaven nens enxampats in fraganti per la mestra i a punt de rebre el sermó.

—Si abans que em foti aquesta ratlla no m’heu dit on és l’ampolla de Coca-Cola, us afusello aquí mateix, al sofà.

—Protesto! —va dir un, deixant-se dur per la deformació professional.

A qui se li acut dur-li la contrària a la Molly? Per molt advocat que siguis, mai no has d’irritar la Molly.

La Molly va disparar.

Els va metrallar tots cinc. Va descarregar la metralleta. Més de vuit-centes bales van fer que els cinc lletrats ballessin com si fossin nines de drap. Després, tot va quedar en silenci. El fum quasi no deixava veure els cossos inerts totalment foradats i asseguts al sofà. Semblaven un colador. Sense saber-ho, la Molly havia escapçat la cúpula del poder judicial espanyol en menys temps del que dura mig gram de cocaïna a la butxaca d’un notari.

En Laureano aquest cop es va espantar, però va dissimular:

—Quin caràcter, dona: sembles gallega. Tranquil·la, jo et diré tot el que vulguis saber, no cal que matis ningú per una coca.

Aleshores la Molly va apuntar-lo entre cella i cella.

De sobte, quan la vida del traficant gallec ja es donava per liquidada, van trucar per telèfon a en Gómez.

—Alto, soldat Molly. Digui? Sí, senyor. No, senyor. Sí, senyor.

Va penjar i va dir:

—Deixeu-lo anar. Deixi anar en Laureano, Molly.

Llavors en Gómez va mirar l’empresari gallec amb cara de resignació i va dir:

—Diuen que volen parlar amb vostè. Li trucaran al seu telèfon en tres, dos, u…

En aquell mateix instant va sonar el telèfon del damunt de l’escriptori de l’empresari.

El traficant va respondre:

—Sí, senyor. Sí, senyor. Sí, senyor.

Va penjar descansat, però va mantenir la fredor afable. Va mirar els soldats i va dir:

—Bé. Doncs, què carallo, oblidem el tema. Em diuen que sembla que tot ha estat un malentès. L’important és que vostès i jo som vius i plens de salut. Volen brindar amb mi?

La Molly va fer el gest de matar-lo però en Jackson la va aturar i va contestar al traficant:

—És clar, celebrem-ho.

—I sisplau, abans d’anar-se’n, agafin tots els paquetets que vulguin. És un regal de la casa, per al seu ús personal, no per traficar, eh? —Se li va escapar un somriure còmplice. En Jackson es va ficar almenys dos paquets de quilo de cocaïna a l’armilla i va expressar el seu agraïment i les seves condolences:

—En nom del govern dels Estats Units li demanem perdó i li preguem que oblidi aquest incident. Si podem fer cap cosa per arreglar el mal causat, no dubti a trucar-nos.

—Ja està oblidat, carallo. Això li pot passar a qualsevol. Jo entenc que vostès també han de fer la seva feina. Aquí tots som treballadors honrats, oi?

Mentrestant, en Yan i en Joe tractaven debades de recompondre el cos del president del Tribunal Suprem. Intentaven asseure’l al sofà però el cap li queia a la falda del president del Tribunal Constitucional. No trobaven la cama del fiscal general de l’Estat per enlloc i fer-li recuperar la postura a l’altre advocat era una tasca impossible.

El traficant es va adonar dels seus esforços:

—Deixi-ho estar, no es preocupin, carallo. Vagi-se’n en pau, jo m’encarrego de netejar-ho tot. Això m’ho afina la Fiscalia.





34. DE COM ESPANYA

VA TORNAR A SER AL-ÀNDALUS




L’ÚNICA CONDICIÓ que van posar els moros és que Espanya s’havia de dir al-Àndalus.

Havia de quedar clar que ells venien a reconquerir al-Àndalus i no Espanya.

A partir de llavors, el president de la nació i els altres funcionaris havien de referir-se als territoris que formaven la Corona espanyola com al-Àndalus. Així mateix, el president havia de dirigir-se al món com a president del nou califat d’al-Àndalus.

La humiliació de les classes dirigents era total. Però la necessitat, imperiosa.

El president espanyol que substituïa l’antic substitut de l’altre president espanyol tombat pels Estats Units va pensar que era igual. L’important era salvar la nació dels americans, no tant el nom.

A ell li relliscava ser president d’Espanya o d’al-Àndalus. El que li agradava era ser president. Això era l’important.

I si els americans li volien robar aquest dret, eren els seus enemics.

Guerra als Estats Units.

No va ser fàcil convèncer la població. Va explicar-se.

—Com a president d’al-Àndalus, condemno les actuacions dels Estats Units al nostre territori. Estic disposat a lluitar i a morir per la democràcia i la llibertat d’al-Àndalus.

Als espanyols, primer se’ls va fer estrany això de dir al-Àndalus a Espanya. Però en el fons, van acostumar-se tan ràpid al nou nom del seu país com els aficionats al futbol s’acostumen al nou nom del seu estadi.

Alguns membres de la Real Academia Española com el gran intel·lectual i lingüista Pérez-Reverte van intentar tripijocs dialèctics argumentant que lluitar en nom d’Al·là era el mateix que lluitar en nom de Déu. Però els musulmans no s’ho van empassar, no els interessaven les subtileses de saltataulells. Si al-Àndalus es negava a lluitar en nom d’Al·là contra els Estats Units, no hi havia acord.

Així que un dia Pérez-Reverte va desaparèixer sense deixar rastre i ningú no en va saber mai més res, ni d’ell ni de la novel·la que escrivia sobre els heroics terços de Flandes. Això va convèncer instantàniament la resta dels membres de la Real Academia. Només hi va haver dues desercions, el senyor de la cadira e d’espabilado i el de la v de veloz, que van fotre el camp del país en pastera.

D’ells tampoc no se’n va saber mai més res. El senyor que fins ara seia a la g de gilipollas va passar a ser el president de l’acadèmia.

Tema tancat.

Primer, els soldats islàmics van anar arribant amb comptagotes, però no paraven. A poc a poc es van anar infiltrant en les manifestacions dels becaris i les seves diferents ramificacions. Sabotejaven refineries, centrals elèctriques, fins i tot van arribar a atemptar contra la caserna general de Saragossa.

Alguns espanyols els veien com a salvadors, d’altres els temien. El Govern espanyol, ara il·legal, en desconfiava, però compartia amb ells el seu odi als Foques. El cert és que des que van arribar els guerrillers islàmics a la Península per alliberar al-Àndalus, la confusió havia augmentat. S’havia de reconèixer que les relacions entre el govern de l’antic règim i els islamistes eren més que tenses. No existia cap mena de coordinació entre els comandaments espanyols i els islamistes. Els moros eren un os dur de rosegar quan tocava negociar. Ells també volien imposar el seu president. Així que en aquells moments, hi havia un president proposat per l’antic règim espanyol, un president proposat pels Foques i un altre president islamista. Tots en funcions i tots assegurant que tenien controlat el país.

Però el mal estava fet. Ara el món sencer associava Espanya amb totes les organitzacions terroristes de l’islamisme.

Els moros tenien armament de qualitat i, sobretot, tenien instructors que tenien molta experiència en la lluita contra els americans. Molts havien patit el mateix que Espanya patia ara. Eren gent bregada en aquesta mena de guerra, veterans que se les sabien totes. Anticipaven qualsevol petit moviment de les tropes estatunidenques i els interceptaven a cada moment. Sabien preveure els seus moviments de tropes. Sabien neutralitzar drons i redirigir míssils.

A més, eren tan bons com els americans en la guerra psicològica. Sabien desmoralitzar els Foques i sembrar el dubte entre els ciutadans americans.

També sabien contrarestar la informació que donaven al món els americans amb notícies petites i imbècils que anaven transmetent per aquí i per allà. La guerra a l’al-Àndalus causava furor entre la gent del món àrab i s’hi començaven a allistar cada vegada més voluntaris. Hi va haver una resposta massiva, milers de joves àrabs es morien de ganes de lluitar a Espanya amb els resistents d’al-Àndalus.

L’efecte no es va fer esperar.

Sabien com conquerir ciutats com Oviedo, encara que només fos per un dia i la perdessin l’endemà, com va passar. Però la notícia de la presa d’Oviedo ja havia sortit als informatius de mig món, cosa que va augmentar l’efecte crida. No es podia assegurar que els americans estiguessin perdent la guerra, però almenys els moros no permetien que la guanyessin.

Fos com fos, els guerrillers moros necessitaven un cop d’efecte. Necessitaven un enemic poderós mort, un cadàver cèlebre. Van fer un càsting de possibles objectius. Havia de ser un soldat. Primer van escollir en Jackson: era negre, infidel. Però després es van inclinar per en Forrest, tenia més cara de cristià i els cabells rossos i la cara pigallada el feien molt més vistós davant les càmeres com a reu de l’islamisme.





35. DE COM L’EXÈRCIT D’ALLIBERAMENT

D’AL-ÀNDALUS POSA UNA BOMBA TRAMPA

A LA CENTRAL NUCLEAR D’ALMARAZ




ELS SOLDATS MUSULMANS EREN BONS, en això de la guerra. Sabotatge, guerrilla, terrorisme, segrestos. Igual que els Foques, ells també sabien que la guerra es guanya amb propaganda.

I quina propaganda millor que caçar un soldat americà.

L’esquer per caçar en Forrest era una foto amb una bomba falsa col·locada just a sota del reactor de la central nuclear d’Almaraz, Càceres.

Una bomba amb cables complicadíssims i molts botons: un jeroglífic indesxifrable per als artificiers americans.

En Forrest no va poder resistir-ho, volia esbrinar com collons funcionava aquell trasto. Es va passar tot el matí tancat a la caserna de Saragossa, estudiant i analitzant la fotografia. Enumerant, transcrivint, intentant descobrir el mecanisme de l’explosiu.

—Deixeu-me sol.

Al cap d’unes hores va dir:

—Ho tinc.

Després d’omplir la paperassa, el Batalló dels Sonats va enfilar-se en un helicòpter i se’n va anar a Almaraz.

Quan van arribar davant de la central nuclear, en Gómez va dir:

—Això fa mala pinta.

Dubtava. El seu instint maldava per dir-li alguna cosa que no acabava d’entendre.

—Fuck off!, això fa mala pinta. No arriscaré la vida dels meus homes entrant aquí.

—Tranquils —va dir en Forrest—. Hi entro jo sol. Espereu-me aquí.

Tots van protestar, volien acompanyar en Forrest, però en Gómez va ser categòric.

—Forrest, entra tu primer i ens informes cada dos minuts. Si no ho fas, entrarem. Ves amb compte, nano.

Va ser l’últim cop que en Gómez va veure en Forrest.

Els moros ja l’esperaven sota el reactor.

Dos dies després, tots van poder veure la retransmissió de l’execució en directe des de l’ordinador d’en Yan. En Forrest, vestit de taronja i amb el cap rapat, estava agenollat al costat d’un home dret, vestit de negre, amb la cara tapada i un ganivet a la mà.

A en Yan li va estranyar veure en Forrest amb aquells ulls.

—Sembla espantat.

—Espantat, en Forrest? No diguis bajanades.

—Jo crec que simplement està sobri. Ni està drogat ni borratxo.

—Feia anys que no el veia així.

Al vídeo, en Forrest deia que es penedia dels seus crims, que els americans s’havien de retirar d’al-Àndalus, que renegava de la seva religió, del seu país, del seu pare, de la seva mare i de la guerra que lluitava. Condemnava els falsos profetes i s’encomanava a Al·là, l’únic déu.

La seva execució va ser magnífica. El botxí va agafar el ganivet amb seguretat, el va acostar a en Forrest i li va obrir el coll. El va degollar i després el va decapitar.

Després, el botxí, d’una coça, va enviar el cap d’en Forrest a un lloc que les càmeres no podien captar.

«Aquest paio és bo», va pensar en Jackson. «Com a botxí, normalet, però com a jugador de futbol, aquest moro té futur».





36. DE COM EN JOE VA FER VOLAR

UNA ESGLÉSIA PLENA D’ESPANYOLS

PER VENJAR LA MORT D’EN FORREST




EN JOE es va agafar molt malament la mort d’en Forrest. A més, la Molly no li feia cap cas i això encara l’amargava més.

Van arribar a un poblet prop d’Almaraz, on, segons sembla, i sempre segons les pistes que en Yan rastrejava gràcies al seu software miraculós, s’amagaven els botxins d’en Forrest.

Van treure la gent de casa seva a mitjanit. Homes, dones, nens, gent gran, molts en pijama, d’altres mig despullats, i els van obligar a aplegar-se a la plaça.

La gent mirava espantada en Joe i en Jackson. No havien vist mai cap Foca. Intentaven protegir els seus fills dels soldats amagant-los inútilment entre els braços.

Aleshores el capità Gómez va pujar al remolc d’un tractor i va cridar als veïns terroritzats:

—Qui sap on és l’assassí del soldat Forrest?

La gent del poble no va respondre. Només somicaven de por.

En Joe mirava aquella gent i no li feien pena. Li semblava que fingien la por. En realitat, eren unes bèsties sense sentiments capaços d’assassinar en Forrest i a ell, si poguessin. En el fons, en Joe també temia els espanyols.

El terror enemic no compta. El terror important era el que sentia en Joe. El terror que sentien els altres no era real. Però el seu, sí. Per què la Molly no l’estimava? El terror és com la raó. Quan estàs acollonit, quedes eximit de comportar-te de manera racional. Amb la raó passa el mateix. Quan creus que tens raó, ets capaç de cometre els crims més atroços. I en Joe creia que tenia raó per voler venjar en Forrest. Putos espanyols, ho pagareu molt car.

Van tancar tothom a l’església de la plaça. En Joe estava embogint. Empenyia la gent dins del temple minúscul, amb totes les forces, sentia la violència, la força bruta, se sentia la testosterona a flor de pell, se sentia poderós, carregat de raons en la seva desesperació, en la seva alienació mental. Almenys cent persones es van apinyar dins del temple com ovelles perseguides per un llop, xocant contra les parets, xocant entre ells, ensopegant.

—Mira’ls, són com gossos, capaços d’aixafar-se entre ells només per salvar la pell.

Van tancar la porta de l’església.

—Què en fem?

En Jackson va proposar el mateix de sempre.

—Matem els homes, ens follem les dones i deixem que els nens i la gent gran morin solets, a la seva.

—No: esperarem aquí amb paciència fins que arribi el següent escamot de reforç. Després ja veurem què fem —va ordenar el capità Gómez.

En aquell moment, en Joe, embogit, va sortir escopetejat cap a l’església, renegant, furiós. Mentre corria, es va posar la mà a la butxaca i en va treure una granada.

Estava desesperat. Volia la Molly, l’estimava. No suportava la idea de perdre-la en aquest infern com en Forrest, en Paul i en Rossi. No ho permetria. Ningú no li tocaria ni un pèl, a la Molly. Era seva.

Per amor es fan actes irracionals. I en Joe sentia més amor que ningú per ningú altre.

El capità Gómez va intentar impedir-ho, cridant un no llarguíssim. Un no que es va eternitzar almenys deu segons, els mateixos que va trigar la granada a entrar per la finestra de l’església i esclatar.

A les pel·lícules, quan una granada esclata moren un parell de persones. Però a la vida real quan esclata una granada ianqui d’última generació dins d’un espai de vint per vint ocupat per més de cent persones, els danys són brutals. No va quedar ningú viu, ni tan sols ningú sencer. Els cossos desmembrats omplien el terra, les parets i el sostre del temple de pedra mil·lenària.

Va ser com fer esclatar una granada en una cambra cuirassada. Cal recordar que aquests edificis medievals van ser construïts a consciència. Més de cinc-cents anys drets ho avalen.

Després de l’explosió, tot va quedar en silenci. En Joe mirava des de terra el desastre que acabava de provocar. El capità se li va abraonar.

—Què has fet, nano, que t’has tornat boig?

—Han matat en Forrest, capità, han matat en Forrest —va contestar somicant desesperadament en Joe.

—Ja ho sé, ja ho sé, tots l’estimàvem, t’entenc, t’entenc, però ara calma’t.

En Jackson coneixia bé en Joe i va pensar: «Per enamorar la Molly no calia fer volar una església amb feligresos a dins», però no va dir res.

En Joe seguia plorant com un nen petit:

—En Forrest no ho hauria fet mai, això. Que Déu em perdoni.

—Déu et perdona, fill. I en Forrest també. Ara calma’t.

El capità sabia molt bé el que és la bogeria de la guerra. Sabia que la desesperació pot conduir a actes terribles que de vegades provoquen veritables massacres, però era part de la guerra. Aquestes coses passaven. Si a un soldat li maten un company, és capaç de llançar una granada i matar un centenar de persones tancades en una església. Un soldat és així, també té cor, no és només una màquina de matar. De vegades, matar no és un acte de guerra, és un acte reflex, és una simple reacció a la por.

—Déu ens perdonarà?

—És clar, fill. Déu sap millor que ningú l’alt preu que la humanitat ha de pagar per preservar la pau.

L’Església va condemnar durament l’actuació de l’exèrcit nord-americà. No tant l’assassinat de més d’un centenar de persones com la profanació i la destrucció d’un temple de la seva propietat.

Amb el clergat hem topat. Així que els americans van desafiar sense voler ni més ni menys que l’Església espanyola, catòlica, apostòlica i romana, fins aleshores intocable a Espanya. Però ni els americans sabien que acabaven de trobar El Dorado, amb el velló d’or.

Quan van assabentar-se que l’Església, amb l’Opus Dei al capdavant, era la propietària de mig país, van saber que podrien aconseguir una recompensa inesperada, amb una fortuna inimaginable inclús per a ells. L’Església espanyola era les mines del rei Salomó, i van entrar a matadegolla. No entenien que l’Església fos la propietària d’espais públics sense haver-los comprat, ni registrat, ni declarat, ni tributat com cal.

I tota la merda va sortir a la llum.

Als americans els va tocar el primer premi de la loteria. L’Església tenia les millors finques de les millors ciutats, els millors terrenys, la meitat de cada poble. Encara més: era propietària de pobles sencers. Gairebé tot era seu. Jardins, teatres, museus, acadèmies, universitats, monestirs, barris, polígons.

Tot sense papers.

Temples, col·legis, ermites, fortaleses, grans extensions de conreu, boscos immensos, deveses, pistes d’esquí, muntanyes, llacs, rius, pantans, ports, comarques senceres, llocs estratègics, monuments històrics, propietats infinites, finques sense registrar… L’Església era la propietària més important d’aquest país després de l’Estat.

Els americans van expropiar-ho tot i es van carregar tants bisbes i cardenals com van poder.

L’Església es va quedar sense res. Tot els va ser expropiat. Tot es va posar en venda. En menys d’una setmana, es van organitzar subhastes per adquirir tots els béns eclesiàstics. La catedral de Santiago la va comprar un consorci mormó de Utah. Els adventistes es van quedar amb el Pilar, els pentecostals amb l’Almudena. Les petites esglésies de cadascun dels pobles espanyols van passar a ser temples evangelistes, baptistes, metodistes, luterans, presbiterians, pentecostals i dels Testimonis de Jehovà. No existia protestant americà que no volgués comprar-se una ermita.

Els preus dels convents van enfilar-se pels núvols i els dels monestirs eren gairebé impossibles. Especulació divina.

L’Opus Dei va ser condemnat per organització mafiosa, estafa, homicidi, pederàstia i violació de tots els drets humans.





37. DE COM EL BORBÓ ERA TURMENTAT

PEL FANTASMA DE LA SEVA REBESÀVIA

MARIA CRISTINA ABANS DE REUNIR-SE

AMB EL PRESIDENT DELS ESTATS UNITS




EL BORBÓ PLORAVA.

A la suite més alta de l’hotel més alt de la zona més alta de Washington.

El rei n’estava tip, es penedia d’haver acceptat la invitació del president dels Estats Units, se sentia a la gola del llop.

Les negociacions no avançaven, la guerra a Espanya ja havia causat grans pèrdues i, encara pitjor, a la seva dona li havien anul·lat l’hora d’operar-se els llavis.

Això indicava que les coses anaven pitjor que abans. Molt pitjor.

Era presoner. Ja no podia sortir de l’apartament. Els agents de la CIA i de l’FBI que els custodiaven ara ja no li deixaven veure ni la dona ni les filles.

Ara, per fi, comprenia que era un ostatge, i els homes que custodiaven la porta de la suite, els seus carcellers.

Se sentia el rei més destronat del món.

Aleshores va tornar a aparèixer el fantasma de la seva avantpassada Maria Cristina.

Va aparèixer com apareixen tots els fantasmes, gemegant de pena, rient com riuen els fantasmes, amb una ràfega de vent gelat. Quan la Maria Cristina perdia l’oremus posava els ulls en blanc i amb una veu desconeguda que li sortia de les entranyes li recordava al monarca cadascun dels fracassos dels seus ancestres.

—Putos homes idiotes, imbècils, inútils, estúpids, pallussos, ximples, pocapenes, curts de gambals. Putos subnormals, igual que el vostre puto patriarca. —Era admirable la facilitat que tenia la Maria Cristina per renegar—. Tots els homes de la família sou iguals que ell. Pitjors! Si ell era burro, vosaltres més. Prou que ho sé, jo, que ho he dit milions de vegades: el primer de cagar-la va ser el vostre puto patriarca, Felip V. Sí, el molt idiota… va muntar la primera de les guerres contra els catalans de merda. Per culpa seva vam perdre mig Itàlia i els putos Països Baixos.

El fantasma de la reina regent Maria Cristina era baixet però tenia una mala llet impressionant. I quan renegava, treia foc pels queixals.

—Ara que l’idiota major va ser el següent, el curt del seu fill Ferran VI. Hòstia quin cul de mula, semblava que la seva afició era perdre terres. Mecagondeu, és que va perdre totes les guerres en què va intervenir! Contra els anglesos, els portuguesos, els francesos, els holandesos, contra els nord-americans. El molt imbècil ho va perdre tot. Gairebé ens va deixar pelats. Quina desgràcia, per Déu…

La Maria Cristina, llavors, va fer quatre convulsions i va seguir enfurismada cagant-se en tots els homes de la família.

El rei, tancat a la suite, no parava de fotre’s de cap contra la paret, sense poder-se escapar del fantasma de la Maria Cristina.

—Prou que ho sé, jo! L’he cagada, l’he cagada…

El rei s’amagava sota el llit i es tapava les orelles per no sentir la veu, però així i tot el fantasma de la Maria Cristina seguia renegant. El rei notava com l’habitació s’anava fent més i més petita i l’ambient més claustrofòbic i sufocant.

La veu de la Maria Cristina, amb la corrua de Borbó cagats, li ressonava al cap.

—L’altre… Ferran VI, quin merda. Si és que em matareu a disgustos. Entre ell i l’idiota del seu fill Carles III, em van perdre tot el centre i l’est d’Europa.

Els retrets de la Maria Cristina eren infinits:

—I després, la merda dels pactes de família, refia-te’n tu, de la família. Mira que declarar la guerra a Anglaterra i Portugal… S’ha de ser subnormal. I és clar, adeu Gibraltar. Ai, quina desgràcia! I adeu Florida. Tant que m’agradava a mi Florida.

Quan la Maria Cristina entrava en trànsit, arribava a caure a terra i tenia convulsions com si anés de part i estigués a punt de donar a llum un monstre. I aleshores seguia insultant els mascles.

—Però tu què et creus, això no s’acaba allà, no, tant de bo. Llavors va venir Carles IV i no se li acut res millor que perdre la batalla de Trafalgar! Que per poc no se li fiquen els anglesos a Cadis! Quin tros de burro. Això, això… Deixa entrar Napoleó perquè envaeixi Portugal. A qui se li acut? Quin calçasses! Ploramiques! Com que el nen estava enfadat amb els portuguesos perquè li havien arrabassat el Brasil… Ai, el Brasil. A qui se li acut perdre el Brasil. A tot el món se’n foten de nosaltres. És que ja ho dic jo: contra qui no han perdut una guerra aquests homes idiotes que tenim a la família? Portugal, Alemanya, Àustria, Polònia, França, Anglaterra, Flandes, Holanda, contra tots els principats d’Itàlia. No hi ha país europeu que no ens hagi guanyat una guerreta, als Borbó. Soc la riota de la cort europea.

La reina només es calmava quan recordava les dones de la família:

—I ja t’ho dic jo, gràcies a la seva dona, eh?, perquè en aquesta casa sort de les dones, que sinó en Carles perd la guerra contra Napoleó.

Llavors la Maria Cristina va mirar sota el llit i va veure aquell pelacanyes tapant-se les orelles i va tornar a xisclar com posseïda:

—I quan semblava que no hi podia haver un Borbó més inepte, apareix l’idiota del meu marit. Ferran VII, el marica. Perquè mira que era marica. Mira que li vaig advertir: no escanyis tant les Amèriques que la cagaràs. Però ell, tossut, que si són quatre indis. Quatre indis? Va perdre l’Argentina, el Perú, Veneçuela i la resta de l’Amèrica del Sud. Si me la sé jo, la profecia… Mira que li deia: Prou, Borbó. Que ho engegaràs tot a la merda. Però ell feia la seva, ell i les seves guerres de merda.

Recordar la seva filla Isabel la relaxava i s’animava una mica:

—Mira la Isabel, la meva filla estimada, l’única dona Borbó que va regnar. Ella no va perdre res. Es va quedar a Espanya, no com tu. Ben quieta, lluitant contra el seu bon oncle Carles. Dona havia de ser. Si és que les guerres entre espanyols sí que són boniques. Per què matar estrangers quan podem matar els nostres espanyols? Però llavors ve un altre mascle dels collons. Apa, fot-li, el meu net, el subnormal d’Alfons XII. Adeu Cuba i les Filipines! I després l’altre, el XIII, que va perdre el Marroc. L’únic que teníem. Sort que encara ens queda el regne d’Aragó. Ai, Déu meu. I sort que encara ens queden les Canàries, què faria jo sense les meves Canàries. I ara tu deixaràs la teva família sense Espanya? Ets un inútil.

La veu de la Maria Cristina era com una gota xinesa. El rei no sabia on ficar-se, el fantasma de la Maria Cristina el perseguia i no hi havia cap racó de la suite on amagar-se de les seves malediccions.

—Deixa’m en pau. Un altre cop no. Jo no he fet res, iaia. No ho tornaré a fer.

Aleshores el rei va caure de genolls, va aixecar els braços amb impotència i va cridar:

—Per què els Borbó hem de perdre totes les guerres? Per què?

Perquè estava escrit. Era la creu dels homes de la família dels Borbó.

En Felip sabia que l’únic que no havien perdut, la guerra que sempre havien guanyat, era la d’Espanya. Si s’assabentava d’això d’ara, la Maria Cristina el mataria.

Llavors va plorar. Va plorar com un nen petit. La seva joguina s’havia trencat. Estava a punt de perdre Espanya.

En aquell moment van trucar a la porta i van entrar dos agents de la CIA.

—Míster Felipe. The President of the United States of America is here.

El president dels Estats Units va entrar a l’habitació a pas lleuger, com si vingués d’un lloc important per anar-se’n a un altre lloc encara més important. El rei va intentar recuperar la dignitat i es va lligar el barnús com va poder. Es va eixugar les llàgrimes amb les mànigues i va saludar efusivament el president.

—Amic meu, com està? És un plaer veure’l.

—Estimat amic, tot bé?

Van fer una forta encaixada.

—Podem seure?

—Per descomptat, seguem al sofà, estarem més còmodes.

El president va anar al gra. Tenia altres assumptes pendents amb molts altres dignataris mundials.

—Jo crec que el millor per a tothom és que firmem un acord de pau i que cessin les hostilitats.

—Per descomptat, jo soc un home de pau —va respondre el rei tan diplomàticament com va poder, i llavors el president dels Estats Units va seguir:

—Si envies cap a casa els moros i em dones Toledo, Barcelona, Cadis, Menorca i les Canàries, firmem avui mateix l’armistici.

—Què? Les illes Canàries?

En Felip va veure el fantasma de la Maria Cristina fent-li retrets des del passadís del lavabo. Va sentir com li deia clarament amb la seva veu de posseïda:

—Perdràs les Canàries? Les meves Canàries?

El rei va intentar tornar en si. Aquesta no se l’esperava. I va balbucejar:

—Què… què hi penseu fer, allà? A… les Canàries?

—No et preocupis pel que hi fem, seguirà sent considerat territori espanyol.

El president va intentar relaxar l’ambient amb les seves concessions:

—A canvi, et permetem que segueixis sent rei. A la teva filla ens la deixes amb nosaltres, diguem que estudiant als Estats Units. Quan faci divuit anys, abdiques en favor seu.

—I serà la reina d’Espanya?

—És clar, només faltaria. Sobretot si escull bé el nord-americà amb qui casar-se.

La Maria Cristina li va tornar a fotre un calbot.

—Ai, no ho sé…

—No hi ha cap problema que segueixis sent rei. Oblidem aquesta minúcia. Tanta guerra, tanta guerra! Això no beneficia ningú.

—Aleshores… Seguiré sent rei i podré reconstruir el país com vulgui?

—És clar que sí, home, el que tu vulguis. Ho farem com voldrem. El que tu diguis. Cap problema. Tracte fet.

El president va aixecar-se del sofà disposat a marxar, però va recordar una cosa i va tornar a seure.

—Per cert. Falta el detallet del cost de deute de la guerra…

—Quin deute?

—Estem d’acord que el cost tant econòmic com en vides humanes de la guerra a Espanya ha estat altíssim.

El president li va xiuxiuejar la quantitat i el rei, entre indignat i estupefacte, només va poder dir:

—Però això arruïnaria Espanya, trigaríem un segle a pagar aquesta xifra!

—Però tu seràs rei, ja sabràs com fer-ho. Tracte fet?

—Quin remei.

El president va sortir de l’habitació. El seu conseller li va dir que potser s’havia precipitat. Que era massa evident que el govern dels Estats Units es quedava Espanya, que la comunitat internacional segur que protestaria. Però el president, mentre pujava a l’helicòpter, li va dir amb indiferència:

—Tenim setanta-quatre presidents mundials posats per nosaltres i ningú no es queixa. El món ja hi està acostumat.

A la suite, el rei es va estirar al sofà fent el ploricó, i va posar el cap a la falda del fantasma de la Maria Cristina.

Estava més calmada, li acariciava els cabells, gairebé afectuosament.

—Segueixo sent el rei. Sí, segueixo sent rei.

El sacrifici havia estat enorme, però els Borbó seguien regnant a Espanya. De vegades un rei ha de fer coses molt doloroses pel seu país. Decisions que turmenten només els grans homes d’estat. Quanta solitud.

Va aixecar una cama per posar-la al sofà.

Li va sortir un colló per un descosit.





38. TOLEDO’S REVENGE




EL VIDEOJOC DE LA PLAYSTATION Toledo’s Revenge era un èxit indiscutible a tot el món. Es va distribuir en tota mena de formats per a consoles i ordinadors. Fins i tot se’n va fer una versió amb ulleres de realitat virtual que va revolucionar el mercat.

El joc estava ambientat a la ciutat de Toledo.

Els gràfics eren boníssims. Havien reproduït la major part del centre de Toledo a la perfecció. Realment, senties que eres dins del joc i de la ciutat.

Gairebé se’n podia percebre la pudor de ranci.

L’argument, com tots els jocs de soldadets americans, era molt simple: un grup de sis soldats s’havien perdut a Toledo i intentaven fugir de la població indígena que els volia eliminar.

Tenies diverses opcions a l’hora d’escollir el personatge. Cada avatar tenia uns poders propis i unes armes pròpies, i eren increïblement semblants als integrants del Batalló dels Sonats:

En Forrest i els seus explosius.

En Joe i els seus ganivets.

En Paul i les seves hamburgueses radioactives.

En Yan i el seu rifle de franctirador.

En Jackson i els seus punys d’acer.

La Molly i els seus atacs voladors.

L’objectiu era passar pantalles arrasant tot el que t’anaves trobant.

Com més espanyols mataves, més punts et donaven.

Al començament t’ho posaven fàcil. Al primer nivell havies de bombardejar la Sagrada Família, que estava situada, amb aquell rigor històric i geogràfic dels creadors nord-americans, com per art de màgia, entre l’Alcàsser i el Museu del Greco.

Diverses torres de castellers, fortament armats, intentaven impedir-t’ho.

Després venia el nivell de Sevilla. Havies de carregar-te tants passos de processó com poguessis. Si tombaves penitents, tenies bonus extra. Una pila de franctiradors del Ku Klux Klan eren els teus principals enemics.

Al Toledo’s Revenge també podies ficar-te a la Feria de Abril a matadegolla i anar de caseta en caseta disparant a discreció amb totes les armes que volguessis. Algunes casetes eren plenes de zombis, d’altres, de monstres amb superpoders, vestits de sevillana o de torero. Si et carregaves el comandant de la Guàrdia Civil, passaves de pantalla.

Llavors la cosa es complicava.

Els creadors del Toledo’s Revenge també situaven els Sanfermines a Toledo. En aquest nivell, havies de recuperar la banya d’or d’un toro. No era fàcil: abans l’havies de pelar. Arribar a la plaça de toros tampoc no era senzill. Havies de córrer pel carrer Estafeta, el carrer de Toledo més perillós de tots, entre una multitud d’enemics que també eren perseguits per toros embogits que t’envestien. Si el toro et clavava la banya, anaves de pet al Museu de la Tortura de la Inquisició. I tornaves al primer nivell. Havies de tornar a començar.

El Toledo’s Revenge tenia més nivells i pantalles amb nom de ciutat espanyola que la Seat.

També podies rescatar un company de batalló en plena tomatina.

O neutralitzar i assassinar un cacic a la seva finca fortament protegida per sicaris amb cara de gitano.

Podies matar estiuejants i tants moros com volguessis a les platges de Marbella, que, al joc, també banyaven els afores de Toledo…

Podies destrossar el Museu del Prado, entrar al Congrés i matar tants diputats zombis com volguessis. Després hi havia els dos nivells més complicats: la «Missió Alfa», recuperar l’ampolla de Coca-Cola sana i estàlvia a la mascletà de València, i la «Missió Gamma»: submergir-te en el foc creuat de la Patum de Berga per rescatar l’ampolla de Coca-Cola.

Matar espanyols es va posar de moda a tot el món, amb l’afegitó que a més de matar espanyols, el joc et permetia matar algun moro de tant en tant.

Se’n van fer altres versions, ambientades a Kabul i a Fallujah, però no van tenir l’èxit de la versió de Toledo.

Es va acabar organitzant una Champions mundial en línia amb els setze batallons de sonats finalistes.

A tot el món, milers de grups de nanos quedaven cada dia i formaven grups de sis jugadors per matar espanyols. Tots volien tenir un Batalló dels Sonats. Es feien dir Foquers, Exterminators, Chaos, Wherescocacola o Killspain?

Molts d’ells arrasaven com a youtubers, instagramers o influencers.

Uns fins i tot van muntar un grup de trap. I els van donar un Grammy.

La gran final, que se celebrava al Madison Square Garden, es va retransmetre a noranta països. Els equips finalistes es disputaven un premi de més de nou-cents milions de dòlars. Una xifra tan escandalosa que quadruplicava el premi ofert al combat per la disputa de la corona mundial dels pesos pesants.

Espanya estava de moda.

A què vols que et guanyi?





39. LA PRESÓ DE MARBELLA




ALA PRESÓ DE MARBELLA l’horror era el pa de cada dia. Els soldats americans estaven perduts en un món hostil, lluny de casa seva, sabien que eren el blanc d’uns enemics que estaven a l’aguait.

Els presoners eren uns mentiders compulsius, si poguessin matarien els seus carcellers sense vacil·lar. Eren assassins, eren terroristes. Ningú que conservés el seny no podria veure’s afectat per aquesta situació.

Tothom menys en Jackson, és clar, que es passava el dia tocant la guitarra amb els seus presoners.

La resta de soldats ho passava malament. Era una situació extrema. A la presó de Marbella els soldats, els pobres Foques, no tenien qualitat de vida; el tabac escassejava, no es podia beure, res de porros i internet estava capat, a més compartien l’espai amb aquells espanyols merdosos que feien pudor, cridaven molt i sempre mentien.

Però el que ningú del batalló no entenia és el que feia la Molly. Després que en Jackson sotmetés els presos a un concert dels seus, els obligava a amuntegar-se a terra, uns damunt dels altres, humiliats, despullats, torturats. I aleshores, la Molly s’asseia damunt seu armada amb un fusell de repetició i es feia una foto tota somrient. Era una mania una mica excèntrica. En Yan mai no va entendre aquesta fal·lera de la Molly.

—Aquesta tia està tocada del bolet. Una cosa és torturar aquests fills de puta per aconseguir informació que podria salvar milers de vides. I l’altra fer-se una selfie damunt dels presoners despullats per presumir amb les amigues.

—Tranquil, Yan —li va replicar en Jackson fredament—. Les dones són diferents. No són com nosaltres. Necessiten desfogar-se d’altres maneres. En Joe, per exemple, es folla dones mortes. Elles prefereixen fer-se fotos damunt d’una pila de presoners despullats.

—No m’agrada, tio, ja està.

—Tu fes la teva. D’aquí poc, sortirem d’aquest forat.

—T’estimo, tio.

—Jo també t’estimo, company.

—Ei, sense mariconades.

La presó de Marbella es va fer tristament famosa pel destí terrible que esperava als que hi entraven.

Ningú no en sortia. Viu, mai.

Allà hi tancaven els presos més perillosos, els caps dels terroristes espanyols. Banquers, militars, jutges i polítics. Gairebé tots els presidents de les comunitats autònomes, a qui els Foques anomenaven «comandos autònoms». També complien condemna expresidents de tots els partits i un amb bigotet que semblava un còmic de televisió i que assegurava que era amic de Bush.

I un altre més jove, alt i guapo, que es feia dir socialista però que semblava de la CIA i era més fals que una hipoteca.

També tenien una paia repel·lent que es feia dir ciutadana, que es queixava de tot i que volia denunciar-los per tot. Es passava el dia cridant i amenaçant els soldats.

—Per culpa de paies com aquesta odio ser dona —va sospirar la Molly.

En Jackson seia al seu costat, en dues cadires contra la paret del passadís on hi havia les cel·les dels presoners que serien interrogats a la cel·la del blues.

—N’estic fins als collons, d’aquesta paia. Per què no calla d’una puta vegada? —va remugar en Jackson—. Cagondeu, no ho aguanto més, he de tocar la guitarra.

La Molly va somriure per dintre. Sabia que aquesta vegada la ciutadana ho tenia fotut amb en Jackson. L’havia fet emprenyar de debò.

En Jackson va agafar la guitarra i va entrar a la cel·la de la presonera repel·lent.

—Prou de cridar, porca —va dir en Jackson.

—Et denunciaré —va contestar ella, desafiant.

—Em denunciaràs? A qui? A ta puta mare? Ja veig que saps cridar: ara veurem si saps cantar.

La porta de la cel·la del blues es va tancar darrere seu. Va començar l’interrogatori. Va començar la música.

La Molly es va quedar al passadís fent-se una palla.

Des de fora se sentien els crits de la pobra dona. Desafinava com una gossa però cantava. Ho va cantar tot.

Al cap de mitja hora i cinc cançons de blues, en Jackson va sortir de la cel·la, va acostar-se tranquil·lament a la Molly i li va dir:

—No sap on és l’ampolla de Coca-Cola.

—Com ho saps?

—Ha intentat convèncer-me que l’ampolla encara la tenien els independentistes catalans, amagada al sud de França. Una mica més i ho aconsegueix. Menteix de puta mare. Però canta fatal. L’he hagut de matar.

—Gràcies, Jackson, quina paia, em treia de polleguera.

Llavors en Jackson, posant-se bé el paquet com si li costés un gran esforç, va sospirar:

—M’avorreixo. Em sembla que me’n vaig una estona a cantar-li un blues a un socialista. I, parlant de socialistes, tu en saps, de política?

—No —va contestar la Molly.

—Però saps si un socialista és el mateix que un comunista?

—Crec que sí. Un socialista és com un comunista, però més radical, oi?

Aquell dia en Jackson estava fi, inspirat. Tenia ganes de tocar la guitarra. Es va passar la tarda cantant amb els presoners a la cel·la del blues.

Va ser un concert llarguíssim en què en Jackson, l’artista, ho va donar tot. Va tocar com mai. Alguns deien que havia arribat a la maduresa de la seva carrera artística. El concert també va comptar amb la presència d’una pila de convidats molt especials que també van donar el millor de si amb l’ajuda de la guitarra diabòlica d’en Jackson. The Jackson show must go on.

Arran d’aquest concert, un expresident de la comunitat andalusa, un comando del sud, va confessar que havia enverinat un rival polític. Es va declarar culpable d’haver estat subornat per un xeic de Marbella a canvi de favors i de fer trampes al casino.

Un president dels comandos de Llevant va confessar desfalcs immobiliaris més llargs que les vies de l’AVE i que era pederasta i que tenia la sífilis.

El ministre d’Hisenda va confessar que tenia comptes a Panamà, que era addicte a l’heroïna i que tenia un amant japonès.

Un altre ex de les regions del nord va confessar els seus tripijocs amb les energètiques i va manifestar que havia estat amant de l’expresident del Tribunal Suprem, que en pau descansi, i que estava enganxat al Trankimazin.

El president balear va declarar que era el capo de distribució de droga dels càrters de la Guàrdia Civil i que havia assassinat la seva mare.

Tots cantaven i cantaven al so de la guitarra d’en Jackson.

Tots morien i ningú no semblava saber on era la puta ampolla de Coca-Cola.

El xou anava de puta mare fins que va arribar el torn de l’expresident que deia que era amic de Bush. Era un paio baixet, amb un bigotet ridícul, que quan parlava quasi no movia els llavis.

En Jackson va començar amb les preguntes. Aquestes preguntes absurdes que sempre fan els torturadors abans d’anar al gra.

—Li agrada la guitarra, amic?

—Oh, yes, my friend. M’agrada molt —va contestar l’expresident del Govern movent el bigotet simpàticament.

—Com diu?

—I speak English, my friend —va tornar a contestar en un anglès de pa sucat amb oli l’expresident, sense perdre l’expressió amistosa.

Aleshores en Jackson el va advertir:

—T’entenc molt millor quan parles espanyol que quan parles anglès, fill de puta. Repeteixo: t’agrada la guitarra?

L’expresident es va resignar i va fer cara de poeta incomprès.

—Sí. Sobretot la guitarra elèctrica.

—La guitarra elèctrica?

En Jackson no entenia com no se li havia acudit abans. Una guitarra elèctrica. Les possibilitats d’una guitarra electrificada eren infinites. Es podia endollar. Podies afegir electricitat a les tortures, petites descàrregues elèctriques. A més, hi havia la qüestió del so. Els reus confessarien amb efectes a la veu, amb reverb, amb distorsió, amb delay.

Va sortir de la cel·la i se’n va anar a buscar una guitarra elèctrica i un amplificador. Estava entusiasmat. És clar que sí. S’havia de posar al dia, s’havia d’adaptar als nous sons de la guitarra.

Al cap de deu minuts, va tornar a la cel·la del blues, on el seguia esperant l’expresident lligat a una cadira.

En Jackson es va penjar la guitarra elèctrica, va rascar les cordes. Va comprovar que estava afinada. Es va acostar a l’expresident del Govern i li va fer una pregunta taral·lejada com si fos un blues:

—On és l’ampolla de Coca-Cola?

Va treure la corda del mi. Se la va enrotllar als punys i la va acostar, amenaçant, al coll del reu.

L’expresident va confessar més crims de guerra que la Gestapo, va confessar que era el cap de la trama de corrupció del seu partit i fins i tot d’altres partits, va confessar que havia comprat jutges, que s’havia deixat comprar per banquers. Va donar noms, adreces, dates i llocs del crim. Però no va confessar on era l’ampolla de Coca-Cola. Abans de morir, el molt idiota encara demanava per favor que li passessin en Bush.

L’home sagnava, sagnava molt, s’havia pixat al damunt i també s’havia cagat, una diarrea líquida. Estava literalment assegut al damunt d’un bassal de sang, pixats i merda.

Aleshores en Jackson va endollar la guitarra a l’amplificador. Es va acostar més al presoner i sense voler va trepitjar el basal de pixats. El cable també va tocar el bassal. L’electricitat va fer la resta. Una guspira, fum i en Jackson electrocutat. Es va quedar enrampat, sense poder-se desenganxar de la guitarra, que li descarregava milers de volts al baix ventre. L’electricitat li entrava al cos cremant-lo per dins. En Jackson tenia convulsions, tremolava, fins que li va sortir el fum pels ulls, per les orelles i pel cul. Va ensorrar-se damunt de l’expresident, que també estava més fregit que una sardina de Màlaga.

Per culpa del curtcircuit, la presó va quedar a les fosques i en silenci.

La Molly, que encara estava asseguda al passadís, va fer un bot. Va encendre una llanterna. Va creuar el passadís i va entrar a la cel·la del blues.

L’halo de la llum de la llanterna li va mostrar els cadàvers d’en Jackson i de l’expresident, encara fumejants, en una posició innoble i ridícula. L’expresident tenia la cara desfigurada, el bigoti cremat i els cabells de punta. L’habitació feia una pudor terrible. Com si dos porcs s’estiguessin podrint socarrimats damunt d’un bassal de merda.

Llavors la Molly va remugar:

—Homes dels collons, no saben ni torturar.

Estava tipa de compartir món amb aquests éssers menyspreables anomenats homes. Els odiava. No entenia la seva forma de ser, no entenia els seus valors, els seus ideals, les seves inquietuds. La seva maldat. La seva avarícia, la seva mandra.

Per què les dones havien de compartir el món amb aquests éssers tan viciosos i tan burros? Què havien fet malament les dones per acabar sent dominades per aquests monstres masculins?

Seria capaç de vendre’s l’ànima al diable per tal que desapareguessin tots els homes de la capa de la terra. Quina colla d’ineptes. No eren capaços ni de trobar una puta ampolla de Coca-Cola. Es veia a venir que això, al final, ho hauria de solucionar com sempre ella, una dona.

La Molly va anar a la cel·la on hi havia el polític socialista, alt i guapot, amb cara d’agent de la CIA.

—Així que tu eres el president d’aquestes bèsties espanyoles? —va preguntar retòricament la Molly.

—He estat i soc el legítim president de tots els espanyols —va contestar categòricament el socialista.

—I de les espanyoles?

—De les espanyoles també.

—Aleshores per què has dit dels espanyols?

—Em referia al conjunt de les persones que viuen a Espanya.

—M’estàs intentant provocar, masclista de merda?

La Molly s’estava enfurismant. No suportava els masclistes i l’hi va advertir seriosament a l’expresident:

—Si em tornes a parlar així, et foto una hòstia que les cervicals et faran break-dance. Malparit. I ara digues-me: on és l’ampolla de Coca-Cola?

—No ho sé. El Govern l’ha perdut de vista. La deu tenir algun desaprensiu.

—I per què no la té una desaprensiva? Per què l’ha de tenir un home? És clar. Els homes i les vostres putes ampolles de Coca-Cola, i els vostres putos països i el vostre puto sistema fal·lòcrata opressor.

L’expresident va intentar seguir-li la veta.

—Potser té raó i està en mans d’una dona.

—Sí. Seria lògic —va assentir la Molly, i en veu alta va arribar a una conclusió—: de fet, si estigués en mans d’un home, ja l’hauríem trobat. Els homes són incapaços de guardar un secret tan valuós. Ha de ser una dona! L’ampolla està en mans d’una dona! Vinga, celebrem-ho. Em fas un cunnilingus?

—Com diu, senyora?

—Que em mengis el cony o et rebento el cap, malparit de merda, que m’estàs posant calenta.

La Molly es va treure els pantalons i les calces. Va seure a la vora de la taula i va obrir les cames.

—Vinga, menja’m el cony i val més que me’l mengis bé.

El president es va agenollar i va començar a petonejar-li el sexe a la Molly. Ella va obrir més les cames i va començar a donar instruccions:

—Més fort. Més fluix, més suau, més a la dreta, més amunt, aquí, aquí no. Quin inútil. No tens ni puta idea de menjar-te un cony i pretens dirigir un país? Ves-te’n a la merda.

La Molly va treure el ganivet i li va tallar el cap a l’expresident socialista.

Es va ficar el cap del polític entre les cames i va seguir utilitzant-lo de consolador.

Li va treure la llengua al cap tallat intentant que li toqués el clítoris. Però l’expresident tenia encara menys gràcia menjant conys mort que viu.

En aquell moment, va entrar en Joe a la cel·la. Quan va veure l’escena, va recular i va amagar-se darrere la porta mig oberta.

La Molly aguantava el cap de l’expresident entre les cames. Un pit li sortia de la camisa. Era bonic. Es gronxava amb les cames obertes i gemegava intentant donar-se plaer amb aquell tros de cap petonejant-li el sexe.

En Joe va pensar que era la cosa més sensual que havia vist mai. La Molly estava guapíssima i ell, excitadíssim. Estava perdudament enamorat d’aquella noia.

Es va quedar ajupit rere la porta.

En un moment donat, li va semblar que la Molly sabia que l’estava espiant.

La Molly va continuar amb la masturbació, va aixafar-se el cap de l’expresident socialista al cony, li fotia hòsties al clatell i li estirava els cabells. Intentava fotre’s la llengua del polític espanyol com més endins del cony millor. Va intensificar els espasmes i els gemecs.

Al final es va escórrer. I després d’escórrer-se va llençar el cap a terra i va mirar amb lascívia cap a la porta entreoberta on s’amagava en Joe.

En Joe es va esmunyir com un ninja fent mutis pel passadís.

Aquella nit en Joe no va poder dormir.

Va resar a Déu i li va preguntar:

—La Molly feia l’amor amb un mort? És un senyal, Senyor? També li agrada follar-se morts? No soc l’únic? Hi ha més gent com jo? Tindré algú amb qui resar al costat? Podré resar algun dia amb la Molly?





40. DE COM L’ESTAT MAJOR ESPANYOL

ES REPLEGA A COVADONGA

PER INICIAR L’OPERACIÓ RECONQUESTA




LA GUERRA ESTAVA PERDUDA. Els americans ja havien ocupat bona part del país.

Només quedaven petits territoris que es resistien a l’invasor. El País Basc i algunes províncies d’Astúries i Cantàbria. Malgrat tot, els mujahidins musulmans no deixaven que els Estats Units poguessin cantar victòria, encara.

Resistien desplegant una guerra de guerrilles, desgastant l’enemic però sense derrotar-lo mai.

Els becaris s’hi van afegir i van formar grups mixtos: els gallecs lluitaven amb els iraquians, els mallorquins, amb els afgans i algun veneçolà que s’havia apuntat a la festa. Cap de les mil aliances, faccions i grupuscles no tenia cap mena de sentit. Sirians amb valencians d’esquerres, anarquistes extremenys amb iemenites ortodoxos. Sunnites amb les senyores d’Alcorcón.

Moltes de les ciutats estaven devastades. La gent fugia amb pasteres i milers de persones morien ofegades al Mediterrani sense que cap país no les acollís ni les ajudés.

Els que no podien fugir, patien un infern diari. Fam, malalties, rates, pesta, plagues i dolor.

Durant el dia, els Foques entraven als pobles a matar i saquejar.

De nit, entraven els moros a saquejar i matar els pocs supervivents que quedaven.

Era un horror. No hi havia menjar, ni aigua, ni llum, ni carreteres. Els espanyols eren presoners a la seva pròpia terra esperant ser executats per algun estranger. No entenien res i ploraven pel seu destí. I mira que sempre havien tractat els turistes d’allò més bé.

Finalment, els pocs membres del Govern i un grapat d’alts comandaments militars espanyols es van traslladar a Covadonga. Amb l’ampolla de Coca-Cola al seu poder, per descomptat. Encara tenien alguna cosa per negociar.

Des d’allà, igual que en temps immemorials, es va crear un govern provisional i un centre més o menys operatiu per coordinar totes les tropes, tant les espanyoles com les islamistes.

Així que els espanyols atrinxerats a Astúries es van preparar per al que ells van anomenar la Reconquesta.

Igual que feia segles, però a l’inrevés, els espanyols musulmans es disposaven a reconquerir la part d’Espanya ocupada pels maleïts i porcs bàrbars visigots cristians d’Espanya.

La intenció era fer una ofensiva des del nord. Des de Covadonga, reconquerir Lleó, després d’alliberar Valladolid dels infidels, i després dirigir-se victoriosos fins a Madrid.

Era un cop militar molt ben estudiat. Havia de ser un atac llampec, aprofitant algun descuit dels nord-americans.





41. DE COM EN YAN DESCOBREIX

QUE EL CAPITÀ GÓMEZ ÉS UN TRAÏDOR




SI EN YAN HAGUÉS OPTAT per baixar-se pel·lis porno com de costum, potser encara seria viu. Però, aquell dia, en Yan va decidir tafanejar per l’ordinador. Seguia la pista d’un talp. Un infiltrat. Era evident que algú se’ls avançava sempre. Cada vegada que tenien l’ampolla de Coca-Cola a l’abast, de sobte desapareixia com per art de màgia. Algú molt proper devia estar informant de cada pas que feien als seus enemics.

Sens dubte, hagués preferit no saber-ho, però el que va descobrir aquell dia no ho hauria sospitat mai.

El traïdor era el capità Gómez. El talp era el seu comandant, el seu cap, el seu ídol, el seu pare. No s’ho podia creure. L’ordinador vomitava informacions desclassificades del capità Gómez que es podrien al ventre d’alguna web de la CIA. Quina infàmia! El capità Gómez a sou de l’Estat Islàmic! A sou del Govern espanyol!

Però l’ordinador ho deia ben clar, i l’ordinador d’en Yan mai no deia mentides.

Ara ho entenia, tot tenia lògica. Per això els va ordenar capturar el president català, per allunyar-los de l’ampolla i del castell de Llordà. Per això no va intervenir a casa del cacic, per això va intentar evitar que en Joe volés l’església, per això li va perdonar la vida al traficant, per això va deixar entrar sol en Forrest i va permetre que el capturessin a la central nuclear.

En Gómez era un espia. Era l’enllaç que coordinava l’enviament de tropes islamistes a Espanya.

—Hòstia puta, com hem pogut ser tan burros?

En Yan es debatia entre la incredulitat de reconèixer el seu capità com a traïdor i la seguretat d’haver descobert el principal espia d’Espanya, el confident, el talp, l’infiltrat, el traïdor.

Com els havia pogut enganyar? Com és que no se n’havien adonat? Com és que ningú no va lligar caps? Es deia Gómez. Gómez era un nom espanyol. Ningú no ho havia sospitat, perquè els Foques sempre van creure que Gómez era un cognom mexicà.

En Yan estava acollonit. Volia més proves, així que va decidir investigar el capità Gómez pel seu compte.

Aquella nit en Yan es va ficar a l’habitació d’en Gómez. Va creuar el corredor sigil·losament i va arribar darrere de la porta del traïdor. Era un paio esmunyedís, és clar que sempre renegava dels aparells tecnològics: així era més senzill que ningú no pogués rastrejar els seus moviments. Sempre amb l’excusa que no sabia ni fer servir internet.

En Yan espiava en Gómez a través de les ulleres d’infraroigs, que, connectades al seu ordinador, li donaven una imatge nítida del que passava a l’altra banda de la porta, dins de l’habitació.

Va veure en Gómez amb el pit descobert, al llit, menjant-se una llauna de fabada asturiana. A en Yan li va semblar estrany veure en Gómez menjar-se una llauna espanyola. Després va veure-li el tatuatge al pit: un cor amb un lema a sota que posava «Amor de mare». A sobre del cul hi tenia tatuada una cabra.

En Yan va buscar el significat d’aquella cabra a l’ordinador. No va trigar ni tres segons a trobar-la. Era la cabra de la Legió.

—La cabra de la Legió! És un traïdor. —En Yan se’n feia creus, del que veien els seus ulls.

Va tornar a enfocar les ulleres a dins de l’habitació, però en Gómez ja no hi era.

Aleshores va notar una punxada al costat, es va girar, i allà el tenia, en Gómez davant seu.

Com ho havia fet? Com havia aconseguit sortir de l’habitació i plantar-se al passadís amb en Yan en menys de tres segons?

En Gómez el mirava fixament. Els ulls li brillaven i la veu, calmada i absent, li sonava terroríficament freda.

—Ho has vist, Yan? Has vist la por?

En Yan va notar un dolor agut al ventre.

—Em fa mal. Què m’està fent?

—És estrany que et faci mal, perquè m’he empastifat la mà amb anestèsia. No vull veure’t morir patint.

En Yan es va mirar la panxa i va veure la mà d’en Gómez ficada dins del seu estómac. En Gómez va seguir parlant-li amb la mirada clavada als ulls.

—Som dolents, Yan, som una plaga, no hi ha res pitjor, ho entens, Yan? Ho entens? Som diabòlics llauradors de terror, portadors de tragèdia, guardians de la misèria, som botxins, el món sencer és la nostra víctima. Et sembla just?

En Yan l’escoltava mentre notava com la mà d’en Gómez li furgava l’estómac i començava a treure-li la punta dels budells.

—Tranquil, Yan, no et farà mal, ja t’he dit que m’he posat anestèsia a la mà perquè no et fes mal. Així podràs sentir tot el que t’haig de dir. Vols que seguim? La matança del porc. L’aquelarre, l’apocalipsi, som assassins pecadors. Déu no ens perdonarà i els nostres fills tampoc: vols que seguim en el desfici o vols que ho acabem ara?

En Yan sentia com en Gómez començava a treure-li el budellam. En Gómez li estirava l’intestí. En Yan estava paralitzat de l’horror i va començar a treure sang per la boca. Tenia fred. Amb prou feines li feia mal per l’anestèsia, però sentia que moria.

—Acabem-ho, Yan. Tu i jo. N’estic tip, de la guerra. Vull tornar a casa i sentir l’olor dels camps de blat, vull veure els molins altius domant el vent. Vull fer-me vell i llegir El Quixot assegut al divan, davant del foc. Ho entens? Entens que ja no ho suporti més? Vull ser feliç, vull sentir el gust de l’oli d’oliva i com canten els estornells, vull veure com pasturen els toros davant de casa i menjar formatge manxego i pernil de Jabugo.

En Yan es dessagnava lentament, aclucava els ulls per fer pena. Li va murmurar que ho entenia perfectament mentre sentia que li treien les tripes del cos, quasi no tenia veu:

—Per mi no hi ha cap problema, senyor. No diré res a ningú. Del seu secret, muts i a la gàbia.

Aleshores, amb els intestins d’en Yan a les mans, el capità Gómez se’n va anar. En Yan veia com els budells li sortien del cos, com si fos un cordó umbilical infinit que l’unia a en Gómez, que era a l’altra punta del passadís. Sí que són llargs, els nostres budells, collons.

—Ja no hi som a temps, Yan. Hem fet tard. No tenim perdó. Morirem tots i la mort no ens salvarà de la nostra pena i els nostres remordiments. Ho hem fet tot malament.

En Yan va caure de cul a terra, enganxat a la paret. Amb els budells a fora, dessagnant-se. En Gómez va recórrer el passadís i encara es va allunyar més sense deixar anar els intestins d’en Yan.

En Yan gairebé era mort, però encara va tenir forces d’acostar-se a l’ordinador per donar l’alarma a l’alt comandament i delatar en Gómez. Va entrar a la pàgina i va trucar. Va sonar un piiip i un altre piiip. Abans que li agafessin la trucada, en Yan va notar una punxada al pit. Una punxada intensa.

Va mirar i allà davant seu tornava a tenir en Gómez. Com collons ho havia fet tan ràpid?

En Gómez tenia el cor bategant d’en Yan a la mà.

En Yan va morir al cap d’un segon i trenta-sis dècimes.

El capità Gómez va plorar i va demanar perdó al cadàver d’en Yan:

—Adeu, amic meu, que Déu et beneeixi.

I se’n va anar taral·lejant una cançó de Marta Sánchez mentre es menjava el cor cru d’en Yan.





42. DE COM EN JOE VOL CONQUERIR

LA MOLLY DALT D’UN PENYA-SEGAT

AMB VISTES A LES PASTERES




AQUELL DIA EN JOE va tornar a escriure a la seva mare:


Hola, mama.

Sembla que per fi m’envien a casa. Quin descans, quina alegria, tornar sa i estalvi!

Aquí les coses no han millorat. Tot se n’ha anat en orris.

L’horror de la guerra és indescriptible. Mai no em vaig imaginar que un dia m’enfrontaria a gent tan cruel i salvatge com els habitants d’aquest indret llunyà i fosc. Gairebé tots els meus amics han mort. Ja et vaig explicar què va passar amb en Forrest i amb en Paul. Fa poc també vam perdre el sergent Jackson en un accident desgraciat. I en Yan va ser assassinat abans d’ahir al nostre propi campament.

El capità Gómez ha desaparegut, ningú no sap on és. Segurament l’han fet presoner aquests espanyols males bèsties.

El món és cruel, mama.

Sé que algun dia la gent d’aquest país entendrà el nostre sacrifici, i que la història ens recordarà com a herois. Encara no sé si hi ha esperança, ni per a ells ni per a mi. Puc salvar-los? Puc ensenyar-los la llum? De què serveix la vida? De què serveixen la meva lluita i la mort dels meus amics si ells seguiran sent uns animals quan tornem a casa?

Malgrat tot, una llum d’esperança brilla al meu cor. He de dir-te que he conegut una noia. I crec que n’estic enamorat.

Es diu Molly, també és aquí, lluitant per la llibertat. És bonica, senzilla, una mica impetuosa, però humil i molt pencaire.

Ella m’ha ensenyat a ser feliç enmig d’aquest horror. Amb ella he après a dominar les meves debilitats, gràcies a ella puc mirar-me a mi mateix i puc mirar enllà, perquè ella sembla que de vegades em veu sencer.

Compto les hores que falten per sortir d’aquest infern i tornar al món real de Utah. On la pau i l’harmonia regnen al cor de la bona gent. Amb els prats verds, les valls precioses, els boscos frondosos, les esglésies blanques i precioses, el teu pastís de mores. Tinc ganes de presentar-vos la Molly. Vull que la coneguis, i tant de bo el papa i tu ens doneu la vostra benedicció i la Molly es converteixi en la filla que no vau tenir.

Digues-li al papa que tinc ganes de fotre-li una pallissa al beisbol i que em moro de ganes d’anar a pescar amb ell.

Que Déu us beneeixi,

JOE



En Joe estava bojament enamorat de la Molly.

Estava tip, molt tip, d’Espanya. Aquesta guerra s’estava tornant un malson. S’enyorava. Recordava els seus amics caiguts en combat. El somriure etern d’en Forrest, l’olor de les putes hamburgueses d’en Paul, la mala llet d’en Rossi, els blues tristos i melangiosos del sergent Jackson, les pel·lis porno que li descarregava en Yan.

Era la bogeria de la guerra.

Qui no havia comès més o menys atrocitats en aquests temps de violència? Els perdonava a tots, els perdonava i els trobava molt a faltar.

Eren bons nanos. Els duria sempre al cor. Però ara sentia que havia de tornar a casa. Deixar enrere aquesta guerra dels collons i tornar a començar. Volia deixar l’exèrcit i començar a treballar, encara que fos de fuster. Fer-se una cabana vora el llac.

Volia casar-se amb la Molly, tenir fills, servir a la pàtria d’una altra manera, en pau.

Aquell dia va decidir fer-li una sorpresa a la Molly.

Se l’enduria a sopar dalt del penya-segat més alt, on es controlaven les platges d’Almeria.

Des d’allà es veien les pasteres que fugien d’Espanya. És un espectacle molt bonic. Milers de barques amb llumetes sortint a mar obert en plena nit. Com si fossin cuques de llum.

En Joe havia aconseguit que desapareguessin els encarregats de muntar guàrdia aquella nit.

Es quedarien sols amb la Molly. Era el seu regal, la seva manera de declarar-li l’amor. Un sopar romàntic sobre el penya-segat amb vistes a les pasteres.

—T’agrada, Molly?

—M’encanta, gràcies, Joe, és un regal molt bonic.

—Pots disparar a qui vulguis. Els guàrdies ens han deixat sols, aquesta nit. Són totes nostres. Dispara.

Van començar a disparar a les pasteres.

—Mira, aquesta va plena de nens —va dir en Joe amb amor.

—No, prefereixo disparar només als homes —va contestar, brusca, la Molly.

Llavors en Joe, amb aquella ment i aquella sensibilitat pròpia d’un bon soldat, va retreure-li paternalment:

—Algun dia aquests nens tornaran per venjar-se. És millor carregar-nos-els. És més pietós. Si els deixes vius, la guerra mai no acabarà. No són nens, encara que ho semblin, ara són portadors d’odi contra els Estats Units. Si els deixes vius, escamparan el seu odi allà on vagin.

—Doncs jo prefereixo disparar a la pastera dels homes.

La Molly va disparar amb el bazuca.

—Yaba-daba-doo! Tocat i enfonsat! Molly, ets un amor.

No semblava que la Molly s’ho estigués passant gaire bé. La vetllada no era tan romàntica com en Joe s’esperava. Semblava que la Molly evités el flirteig. Es dedicava a caçar homes que queien de les pasteres a l’aigua com carnassa per als taurons.

Així que en Joe va decidir encarar el tema:

—Per què no ens n’anem a Utah, Molly? Per què no ens allunyem de tot aquest horror i ens n’anem a viure a Utah? Ens comprem una caseta a la vora del llac i serem feliços. Lluny de tanta bogeria i de tanta mort. Què et sembla, Molly? Et casaries amb mi? Voldries formar una família amb mi?

—Mira, Joe, que et quedi clar —va contestar la Molly—, jo no vaig venir a la guerra per matar espanyols. Vaig venir a la guerra per matar homes. Ho entens? Els homes em feu fàstic, em feu vomitar, crec que el món se n’ha anat a la merda per culpa vostra. Ens heu pegat, humiliat, violat i assassinat amb la força de la vostra testosterona. Us odio. Em fa fàstic com vestiu, com camineu, com reseu, com parleu, el que dieu i el que creieu, em fan fàstic els herois i els déus que adoreu. Em fa vomitar el vostre sentit de l’honor i el vostre sentit de l’humor. Els vostres actes i els vostres pensaments bruts. Creus que me n’aniré a viure amb tu? Amb un merda com tu, que es folla mortes? Creus que seré la teva doneta? Que per la teva merda de salsitxa em quedaré amb el porc sencer? Em fas fàstic, em fa fàstic el teu cos d’home, la teva suor, els teus pèls, la teva pell, el teu alè, l’escrot on guardes els collons. Em fa fàstic la teva titola, el teu prepuci. M’agafen arcades només de pensar que em fiques la llengua fastigosa a la boca. Per no parlar de la repugnància que tindria si sentís la teva polla al meu cony. El meu cony és sagrat. Abans morta que amb tu, subnormal.

En Joe se la va quedar mirant, embadalit. Adorava com parlava aquella dona, el seu to de veu, el que deia, encara que no ho entenia del tot, era música per a les seves orelles.

—Això vol dir que sí o que no? Vens amb mi a Utah?

La Molly va treure la pistola de la cartutxera i li va fotre un tret a la cara. Era un calibre del trenta-vuit i de la cara bonica d’en Joe no en va quedar ni rastre.





43. DE COM EL FILL DE KIM JONG-UN

ACABA AMB LA GUERRA D’ESPANYA




DEL BATALLÓ DELS SONATS només quedava la Molly, que una nit més fosca del normal va decidir abandonar discretament el país.

Ningú no va saber mai més res d’ella.

La guerra estava en punt mort.

Els americans posaven i treien els presidents com volien, bombardejaven el que volien, saquejaven el que volien i mataven el que volien.

Els moros s’hi encaraven, però el conflicte ja només ocupava un espai petit en els noticiaris del món. Les informacions eren confoses: que si els espanyols allò amb els catalans, que si les forces opositores s’han rebel·lat contra els moros, que si l’ISIS ha pres Salamanca però l’endemà Salamanca ha estat alliberada, que si els voluntaris d’una ONG han estat segrestats pel govern rebel espanyol, que si naps que si cols.

Els americans havien fragmentat la població en tants grups ètnics i ideològics que ningú no tenia ni idea del que passava en realitat. La unitat d’Espanya era un record vague i llunyà. Ara els gallecs lluitaven contra els extremenys, els extremenys contra els valencians, els valencians contra els asturians. Espanya estava més trencada que mai. Espanya era una gran i lliure cagada.

El 23 de febrer, un grupet de militars espanyols, juntament amb uns voluntaris sirians, es preparen per iniciar la reconquesta. Sortiran de Covadonga a trenc d’alba, en direcció a Valladolid.

Són les 22.02 h. A l’altra banda del planeta, a Corea del Nord, el fill petit del president Kim Jong-un entra al despatx del seu pare.

Aquell dia el president etern coreà està molt ocupat amb una pila de paperassa.

El fill de Kim Jong-un s’acosta sigil·losament per sota la taula del pare. Veu una caixeta de vidre amb un botó taronja a dins. Obre la caixeta. El pare li diu:

—No toquis el botonet, rei.

Per primera vegada a la vida, algú desobeeix una ordre seva. El seu fill prem el botonet taronja.

Quatre míssils amb caps nuclears surten volant des d’una base coreana en direcció a Espanya.

Al cap de cinc minuts, esclaten.

D’Espanya, no en queda rastre. Ni de moros ni de cristians.





44. PER CERT, PER SI ALGÚ ENCARA NO HO SABIA:




L’AMPOLLA DE COCA-COLA

NO VA EXISTIR

MAI.





ALBERT PLA i ÁLVAREZ (Sabadell, 22 de setembre de 1966) és un cantautor, actor i escriptor català. Les seves creacions musicals i els seus concerts barregen un to infantil, controvertit, provocador i de denúncia, cosa que el fa molt difícil de classificar en un corrent musical determinat. Les seves creacions musicals i els seus concerts barregen un to infantil, controvertit, provocador i de denúncia, cosa que el fa molt difícil de classificar en un corrent musical determinat. Com a escriptor, el 2015 va publicar la seva primera novel·la, titulada España de mierda, una road trip per una Espanya surrealista, corrupta i en decadència. El 2020 va publicar la seva segona novel·la, España en guerra, sobre la Catalunya postprocès i l’Espanya postdemocràtica.





