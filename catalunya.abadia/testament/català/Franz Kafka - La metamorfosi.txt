La metamorfosi narra la història de Gregor Samsa, un viatjant de comerç que un matí es desperta, a la casa paterna, transformat en un insecte monstruós.

Més enllà d’aquesta espantosa metamorfosi, el text de Kafka ha esdevingut un dels títols fonamentals per entendre la soledat i l’aïllament que l’autor sempre va necessitar per escriure. En darrer terme, el laberint misteriós per on es perdia Kafka potser és el mateix laberint de l’home modern; això explicaria la vigència de la seva obra.

Kafka és considerat un mestre en l’art d’iniciar un text i en aquesta frase primera condensa una imatge pura, per bé que tèrbola, que regirà la narració que teniu a les mans en cada un dels seus incidents, circumstàncies o detalls. La insòlita transformació de Gregor Samsa constitueix un relat emblemàtic de la nostra època, majestuós en la seva simplicitat, i dur i descarnat en el retrat de l’alienació i de la intempèrie a què es troba llançat l’individu en societat. Aquesta història és protagonitzada per uns insectes que s’allotjaran, lector, en el teu imaginari, i que respiraran en el teu record amb uns pessigolleigs i uns xiulets tan contorbadors que mai més no els podràs oblidar.





Franz Kafka





La metamorfosi




ePUB v3.0

AldousHuxley 30.03.12





Títol original: Die Verwandlung

Franz Kafka, 1915

Traducció: Jordi Llovet, 2007

Edició digital: AldousHuxley (v1.0)

Segona edició: Masquin (v2.0)

Tercera edició: EpubCat (v3.0)

ePUBCat base r1.3





1


Quan, un matí, Gregor Samsa va despertar-se d’uns somnis neguitosos, es va trobar al llit transformat en un insecte monstruós. Jeia damunt l’esquena dura, com una closca, i, si aixecava una mica el cap, es veia la panxa de color marró, segmentada per estreps arquejats, com una volta, tan prominent que el cobrellit, a punt de relliscar del tot, amb prou feines s’aguantava. Les cames, molt nombroses i dolorosament primes en comparació amb la grandària habitual de Samsa, s’agitaven indefenses davant els seus ulls.

«Què m’ha passat?», va pensar. Allò no era un somni. La seva habitació, una habitació normal per un home, per bé que una mica petita, es veia endreçada entre les parets tan ben conegudes. A la paret, damunt la taula on hi havia un mostrari de teixits desmanegat —Samsa era viatjant— hi penjava una imatge que feia poc havia retallat d’una revista il·lustrada i havia emmarcat amb un marc daurat molt bonic. Representava una dona asseguda, encarcarada, guarnida amb un barret i un boà de pells, que escometia l’espectador amb un immens maniguet de pells en el qual s’amagava tot l’avantbraç. La mirada de Gregor es va dirigir cap a la finestra, i el mal temps —se sentia com repicaven les gotes de pluja contra l’ampit de zinc de la finestra— el va fer posar molt melancòlic. «I si dormia una mica més, i em treia del cap aquestes fantasies?», va pensar, però això era del tot impracticable, perquè tenia el costum de dormir del costat dret, i en el seu estat actual no podia posar-se d’aquella manera. Amb quina força no va girar-se cap a la dreta!; però es gronxava per tornar a quedar sempre d’esquena. Ho va intentar un munt de vegades, va tancar els ulls per no veure les cames bellugant-se, i només va desistir quan va notar un dolor en un costat, un dolor suau i sord que sentia per primera vegada.

«Déu meu!», va pensar, «quin ofici més esgotador he triat. Un dia sí un dia no de viatge. Aquests afers porten pitjors maldecaps que si es té un negoci propi, a casa; i al damunt aquesta plaga dels viatges, la preocupació per l’enllaç dels trens, els menjars irregulars i dolents, els contactes efímers amb persones sempre diferents, que mai no us tracten amb cordialitat. Que se’n vagi tot al carall!». Va sentir una lleugera punxada a la panxa; i movent l’esquena es va acostar al capçal del llit per poder aixecar millor el cap; va localitzar l’indret que li feia picor —era ple de nítids puntets petits i blancs que no va saber explicar-se—, i volia gratar-se’l amb una cama, però la va enretirar de seguida perquè aquell contacte va produir-li esgarrifances.

Es va esmunyir altra vegada cap a la primera posició. «Això de llevar-se d’hora», va pensar, «ens fa tornar ben ximples. La gent ha de poder descansar de tant en tant. Hi ha viatjants que viuen com les dones d’un harem. Per exemple, quan a mig matí torno a l’hostal per transcriure les comandes que m’han fet, aquells tot just seuen a taula esmorzant. Si jo fes una cosa així, amb el director que tinc, em farien fora de la feina immediatament. Fet i fet, qui sap si això no seria el millor per mi. Si no fos que em continc a causa dels meus pares, ja faria temps que m’hauria acomiadat de la feina. M’hauria presentat davant el director i li hauria dit sense embuts tot el que penso. Segur que hauria caigut d’aquell seu pupitre tan alt! També és una cosa ben curiosa, això de seure damunt del pupitre i conversar des d’allà dalt amb els empleats, que, a més, s’han d’acostar molt al director, perquè sordeja. Bé, encara hi ha esperances. Quan hagi reunit els diners que em fan falta per acabar d’eixugar el deute que tinc amb els meus pares —és cosa de cinc o sis anys més—, llavors, ja ho crec que ho faré. Això assenyalarà la separació definitiva. De moment, però, el que he de fer és llevar-me, que el tren surt a les cinc».

I va donar un cop d’ull al despertador, que tictaquejava damunt el bagul. «Redéu!», es va dir. Eren dos quarts de set i les agulles del rellotge continuaven avançant tranquil·lament; ja eren fins i tot dos quarts tocats, gairebé tres quarts de set. Potser no havia sonat el despertador? Del llit estant es veia que el despertador estava correctament posat a les quatre. Segur que havia sonat. Sí, però, com podia ser que hagués continuat dormint com si res, després d’aquell soroll que arribava a sacsejar els mobles? Bé, un son tranquil, no l’havia tingut; possiblement per això havia dormit tan profundament. I què havia de fer, ara? El pròxim tren sortia a les set. Si volia agafar-lo, havia de córrer com un ximple, i el mostrari encara no estava lligat; i ell mateix tampoc no es trobava especialment espavilat. I encara que atrapés el tren, no hi hauria manera d’evitar els crits del director, perquè el noi dels encàrrecs, que l’acompanyava cada dia en el trajecte, devia haver anat a esperar el tren de les cinc, i ja devia fer estona que havia comunicat la negligència de Gregor. Aquell vailet estava fet a la mida del director: era ximple i sense empenta. Què passaria si trucava dient que estava malalt? Això seria molt penós i despertaria sospites, perquè Gregor no havia estat malalt ni una sola vegada durant els cinc anys de servei en aquella casa. Segur que vindria el director, amb el metge de l’assegurança, i faria retrets als pares per tenir un fill tan mandrós, i el director rebutjaria qualsevol objecció dels pares recolzant-se en les indicacions del metge, segons el qual la gent mai no està malalta, sinó que és gandula. I el cert és que, en aquest cas, no s’hauria equivocat gaire. De fet, tret d’una somnolència poc explicable després d’un son tan llarg, Gregor es trobava molt bé, i fins i tot tenia una gana molt poc habitual.

Mentre aquests pensaments es succeïen ràpidament en el seu cap sense que es pogués resoldre a sortir del llit —acabaven de tocar tres quarts de set— algú va picar suaument a la porta, de la banda del capçal del llit. «Gregor», va dir la veu —era la mare—, «són tres quarts de set. Que no havies de sortir de viatge?». Aquella veu tan dolça…! Gregor es va espantar quan va sentir la pròpia veu que responia i que era, sens dubte, la seva veu de sempre, però que sortia des de molt endins, embarbollada per un piulet dolorós i incontenible, que feia que les paraules només s’entenguessin amb claredat al principi, però que després, mentre ressonaven, quedaven deformades de tal manera que un no sabia si les havia sentides correctament. Gregor hauria volgut respondre extensament i aclarir-ho tot, però ateses les circumstàncies va limitar-se a dir: «Sí, sí, gràcies, mare, ara mateix em llevo». La porta de fusta que els separava devia haver fet que des de fora no es notés gens el canvi de veu de Gregor, ja que la mare es va quedar tranquil·la amb aquell aclariment i es va retirar tot arrossegant els peus. Però aquesta petita conversació havia fet que els altres membres de la família s’assabentessin que Gregor, contràriament al que creien, encara era a casa; i tot seguit el pare va picar a una de les portes, suaument però amb el puny. «Gregor, Gregor», va dir, «què passa?». Immediatament, amb una veu més greu, va tornar a fer: «Gregor! Gregor!». En canvi, a l’altra porta, la germana es planyia en veu baixa: «Gregor, que no et trobes bé? Necessites res?». «Ja estic a punt», va respondre Gregor a tots dos, i va procurar que no notessin res d’estrany en la seva veu, pronunciant les paraules amb cautela i separant-les amb pauses llargues. El pare va tornar a taula, on esmorzava, però la germana va murmurar: «Gregor, obre la porta, per favor». Però Gregor no tenia cap intenció d’obrir, i fins estava ufanós de la precaució —costum adquirit durant els viatges— de tancar les portes mentre dormia, fins i tot a casa.

El primer que volia fer era llevar-se tranquil·lament, sense presses, vestir-se i, abans de res, esmorzar. I, només després d’això, pensar en les coses que havia de fer; perquè al llit, ja se n’havia convençut, les seves cabòries no arribarien a cap solució raonable. Recordava haver sentit força sovint, al llit, una mica de dolor, potser a causa d’una positura incòmoda, un dolor que després, un cop llevat, demostrava ser pura imaginació; i estava intrigat per veure de quina manera s’esvanirien les seves fantasies d’aquell dia. Quant al canvi de la veu, no dubtava gens ni mica que es tractava solament del primer símptoma d’un bon refredat, una malaltia molt comuna entre els viatjants.

Desprendre’s del cobrellit va ser molt senzill: només es va haver d’arquejar una mica i el cobrellit va caure per si sol. Però la resta va ser difícil, a causa sobretot de la seva amplada extraordinària. Hauria necessitat braços i mans per incorporar-se, però, en comptes d’això, només tenia les nombroses cametes que no paraven d’agitar-se en totes direccions i que no podia dominar de cap manera. Si provava de plegar una cama, aquesta es redreçava tot seguit; i quan, finalment, aconseguia amb una cama allò que volia, llavors les altres es bellugaven lliurement amb una excitació extrema i dolorosa. «No penso quedar-me al llit sense fer res», es va dir Gregor.

Primer va pensar que podria sortir del llit començant per la part de baix del cos, però aquesta part —que, d’altra banda, encara no havia vist, i de la qual no es podia fer cap idea precisa— va resultar molt difícil de moure. Tot va anar molt a poc a poc. I quan, finalment, gairebé enrabiat, va reunir totes les forces i va agafar embranzida cap endavant sense miraments, va equivocar la direcció, es va donar un cop molt fort contra els peus del llit, i la coïssor que va sentir li va demostrar que precisament la part de baix del seu cos potser també era, en aquell moment, la més sensible.

Va provar, doncs, de treure primer la part de dalt del cos, i va girar el cap, amb precaució, cap a l’espona. Ho va aconseguir fàcilment i, malgrat l’amplada i la pesantor, la massa del seu cos va començar a seguir, lentament, el moviment del cap. Però quan, per fi, el cap li va penjar en l’aire, fora del llit, va tenir por de continuar amb aquell mètode perquè, si es deixava caure així, seria ben bé un miracle que no es fes mal al cap. I ara sí que no podia perdre per res del món el coneixement; era millor quedar-se al llit.

Però quan, després dels mateixos esforços, entre sanglots, va tornar a quedar ajagut com abans i es va veure les cametes lluitant altra vegada entre si encara amb més braó, si això era possible, i no va veure cap possibilitat de posar pau i ordre en aquell esgavell, es va tornar a dir que no era possible quedar-se al llit i que el més raonable seria arriscar-se del tot per sortir-ne, malgrat que les esperances fossin mínimes. Al mateix temps, no es va oblidar de fer memòria, de tant en tant, que és millor la reflexió serena, i la més serena, que no les decisions desesperades. En moments com aquells dirigia la mirada a la finestra amb la màxima agudesa possible; però, per desgràcia, es podia esperar ben poc encoratjament i reconfort de la visió d’una boira matinal que fins i tot ocultava l’altre costat del carreró. «Ja són les set», es va dir quan el despertador va tornar a sonar, «ja són les set, i encara tanta boira». I durant una estona es va quedar quiet, respirant fluixet, com si esperés d’aquell silenci que les coses tornarien al seu estat natural i veritable.

Però després es va dir: «Abans que toqui un quart de vuit, sens falta, he d’haver sortit del tot d’aquest llit. I, a més, mentrestant arribarà algú de l’oficina per preguntar per mi, perquè obren abans de les set». I es va posar a bellugar tota l’estesa del cos rítmicament, amb la intenció de balancejar-se per saltar del llit. Si es deixava caure d’aquesta manera, el cap, que mantindria vigorosament alçat en el moment de caure, quedaria probablement indemne. L’esquena semblava molt dura; segur que no es ressentiria del cop contra l’estora. El que més el preocupava era pensar en el terrabastall que originaria i que, possiblement, provocaria inquietud, si no angoixa, al darrere de totes les portes. Però s’havia d’exposar a aquest risc.

Quan Gregor ja tenia mig cos fora del llit —el nou mètode era més un joc que un esforç, només calia anar-se gronxant cap endarrere— se li va acudir que tot seria molt fàcil si algú venia a ajudar-lo. Dues persones robustes —pensava en el pare i la minyona— haurien estat suficients; haurien fet lliscar els braços per sota de la seva esquena bombada, l’haurien alçat del llit, s’haurien ajupit amb la càrrega, i llavors només haurien hagut d’esperar, prudentment, que ell, girant-se, completés aquella operació a terra, on era d’esperar que les cametes trobarien la funció que els esqueia. Ara bé, a part del fet que les portes estaven tancades amb clau, havia de demanar cap ajuda, realment? Malgrat la seva desgràcia, no va poder reprimir un somriure davant d’aquesta idea.

Ja s’havia desplaçat tant, que aviat perdria l’equilibri si continuava el balanceig; i no podia trigar gaire a prendre una decisió definitiva, perquè faltaven cinc minuts per un quart de vuit… I en aquell moment va sonar el timbre de la porta de casa. «Deu ser algú de l’oficina», es va dir, i el cos se li va quasi enravenar, mentre, en canvi, les cametes es bellugaven encara més de pressa. Es va fer un gran silenci per uns instants. «No van a obrir», es va dir Gregor, sorprès per una sospita tan poc raonable. Però, com era d’esperar, de seguida es van sentir els passos decidits de la minyona que anava a obrir. Gregor en va tenir prou amb la primera paraula de salutació del visitant per saber qui era: l’encarregat en persona. Per què havia d’estar condemnat a treballar en una empresa en la qual la més petita negligència despertava immediatament el recel més gran del món? És que tots i cada un dels treballadors havien de ser per força uns dròpols? No podia haver-hi entre ells ni un sol home lleial i fidel que, encara que hagués malversat al matí un parell d’hores de feina, es turmentés amb uns remordiments de consciència tals que, precisament per això, li resultés impossible llevar-se? És que no n’hi hauria hagut prou enviant un aprenent a preguntar què passava? —suposant que aquesta mena d’indagació fos necessària—; per què havia hagut de venir el mateix encarregat i fer evident a tota una família sense cap culpa que la investigació d’aquell afer sospitós només es podia confiar al discerniment d’una persona com ell? I, més a causa de l’excitació en què va caure mogut per aquests raonaments, que impulsat per una ferma decisió, Gregor es va llançar amb totes les seves forces daltabaix del llit. Es va sentir un cop sec, però no va ser, pròpiament, un terrabastall. L’estora va amorosir una mica la caiguda, i també l’esquena era més elàstica del que Gregor havia pensat; per això es va produir aquell soroll sord, no massa perceptible. Però no havia tingut prou compte a mantenir el cap alçat, i s’hi va fer mal; el girava i el fregava a l’estora amb ràbia i amb dolor.

«Allà dins ha caigut alguna cosa», va dir l’encarregat a l’habitació veïna de l’esquerra. Gregor va intentar d’imaginar si a l’encarregat no li podia passar algun dia una cosa semblant a la que avui li havia passat a ell; es podia acceptar que això era del tot possible. Però, com una resposta brutal a aquesta suposició, l’encarregat va fer dues gambades a l’habitació del costat picant el terra amb les botes de xarol que portava. Des de l’habitació veïna de la dreta, la seva germana posava Gregor al corrent de la situació xiuxiuejant: «Gregor, hi ha l’encarregat». «Ja ho sé», va dir Gregor en veu molt fluixa; però com que no s’havia atrevit a alçar la veu, la germana no va sentir-lo.

«Gregor», deia ara el pare des de l’habitació veïna de l’esquerra, «ha vingut el senyor encarregat, i pregunta per què no has agafat el primer tren. Nosaltres no sabem què dir-li. I, a més, vol parlar amb tu personalment. O sigui que fes el favor d’obrir la porta. Ja tindrà la bondat de disculpar el desordre». «Bon dia, senyor Samsa», li deia mentrestant l’encarregat, amb amabilitat. «No es troba bé», va dir la mare a l’encarregat mentre el pare parlava encara a través de la porta, «no es troba bé, cregui’m, senyor encarregat. Si no, no hauria pas perdut el tren… Si el noi no pensa en altra cosa que en la feina. Gairebé m’amoïna, que no surti mai de nit; ara ha estat vuit dies seguits sense viatjar i s’ha quedat a casa tots els vespres. Seu a taula al costat nostre i llegeix el diari sense dir res o estudia els itineraris. Una de les poques coses que el distreu és fer treballs manuals a casa. Ara, per exemple, en dos o tres vespres, s’ha fet un marquet de fusta. Ja veurà que és bonic, quedarà bocabadat. El té penjat a l’habitació. El podrà veure així que Gregor obri la porta. Sigui com sigui, estic contenta que hagi vingut, senyor encarregat! Nosaltres sols no hauríem aconseguit que Gregor obrís la porta; és tan tossut! Estic segura que es troba malament, encara que al matí ho hagi negat». «Ja vinc», va dir Gregor a poc a poc i amb esment, sense bellugar-se gens per no perdre’s ni una paraula d’aquella conversació. «Certament, senyora, no m’ho sabria explicar de cap altra manera», va dir l’encarregat, «i espero que no sigui cap cosa seriosa. Encara que, d’altra banda, he de dir-li que nosaltres, els homes de negocis, per sort o per desgràcia segons com es miri, sovint hem d’ignorar qualsevol petita indisposició perquè els negocis reclamen la nostra atenció d’una manera prioritària». «Així, ja pot entrar l’encarregat?», va fer amb impaciència el pare de Gregor, i va tornar a picar a la porta. «No», va dir Gregor. A l’habitació de l’esquerra un silenci penós va seguir la resposta; a l’habitació de la dreta la germana va començar a sanglotar.

Per què la germana no es reunia amb els altres? De fet, s’acabava de llevar i encara no s’havia vestit. Però, per què plorava? Perquè ell no s’havia llevat i no havia deixat entrar l’encarregat, perquè corria el perill de perdre la feina, perquè el director començaria a molestar els pares amb la qüestió dels deutes endarrerits? Ara com ara, aquestes preocupacions eren del tot absurdes. Gregor encara era allà, i no tenia ni la més petita intenció d’abandonar la família. De moment estava prou bé, estirat damunt l’estora, i ningú que conegués la seva situació li hauria exigit seriosament que deixés entrar l’encarregat a l’habitació. Però a causa d’aquella petita descortesia, per la qual no li costaria gaire trobar més tard alguna excusa, no podien acomiadar Gregor d’un dia per l’altre. I a Gregor li va semblar que seria molt més enraonat deixar l’encarregat en pau, en comptes de molestar-lo amb plors i amb arguments. Però era precisament la incertesa allò que neguitejava els altres i allò que justificava la manera com es comportaven.

«Senyor Samsa», va fer llavors l’encarregat amb veu més alta, «vol fer el favor d’explicar-me què li passa? S’ha atrinxerat a la seva habitació, només respon amb sí i amb no, crea als seus pares preocupacions greus i innecessàries, i negligeix els deures professionals —i dic això de passada— d’una manera certament inaudita. Li parlo en nom dels seus pares i del director, i li demano seriosament una explicació immediata i aclaridora. No me’n sé avenir, no me’n sé avenir. Jo el considerava una persona correcta i assenyada, i ara, de sobte, sembla com si volgués vanagloriar-se d’una actitud del tot extravagant. El director m’ha insinuat aquest matí una possible explicació de la seva absència —en relació amb els cobraments que se li havien confiat recentment—, però jo he compromès quasi la meva paraula d’honor assegurant que no podia tractar-se d’això. Però ara, davant d’aquesta obstinació inconcebible, ja no tinc cap ganes d’interessar-me gens ni mica per vostè. I la seva situació a l’empresa no és que sigui gaire segura. Quan he arribat tenia la intenció de dir-li tot això en privat, però, com que em fa perdre el temps inútilment, ja m’és igual que els seus pares també ho sàpiguen. Des de fa un temps, el seu rendiment ha estat molt poc satisfactori; és cert que ara no és la millor època per als grans negocis, ho reconeixem, però una època en què els negocis estiguin totalment aturats, això no passa, senyor Samsa, no ha de passar».

«Però, senyor encarregat», va dir Gregor fora de si, oblidant-se de qualsevol altra cosa a causa de l’excitació, «ara mateix obriré la porta, immediatament. Una lleugera indisposició, un esvaïment m’han impedit de llevar-me fins ara. Encara sóc al llit. Però ja em trobo bé. Ara mateix em llevo. Només un moment de paciència! Encara no em trobo tan bé com em pensava. Però estic més bé. Com pot aixafar una persona, una cosa així! Ahir al vespre em trobava la mar de bé, els meus pares ja ho saben. O, més ben dit, ahir al vespre ja vaig tenir un petit pressentiment. Segur que se’m notava. No entenc per què no vaig dir res a l’oficina! I és que un sempre pensa que una malaltia es podrà suportar sense necessitat de quedar-se a casa. Senyor encarregat, no faci patir els meus pares! Els retrets que m’adreça no tenen cap fonament; ningú no me n’havia dit res, tampoc. Que potser no ha llegit les últimes comandes que vaig trametre? De totes maneres, encara agafaré el tren de les vuit; aquestes dues hores de descans m’han revifat. No s’entretingui més, senyor encarregat; de seguida seré a l’oficina; i tingui la bondat d’explicar-li tot això al director i demanar-li excuses de part meva!».

I mentre deixava anar impetuosament aquest mar de paraules sense saber gairebé el que es deia, Gregor, potser gràcies a la pràctica adquirida al llit, s’havia acostat al bagul sense dificultats i mirava d’enfilar-s’hi. Certament, volia obrir la porta, deixar-se veure i parlar amb l’encarregat. Sentia curiositat per saber què dirien, en el moment de veure’l, aquells que el reclamaven tant. Si s’espantaven, Gregor no assumia cap responsabilitat i podia estar tranquil. I si, al contrari, s’ho prenien tot amb calma, llavors tampoc no tenia cap raó per neguitejar-se; i aleshores, si s’espavilava, podria realment ser a les vuit a l’estació. Primer va relliscar unes quantes vegades per les parets del bagul, però per fi, donant-se un últim impuls, va aconseguir pujar-hi damunt. No es va preocupar més del dolor que sentia a la part de baix del cos, encara que li coïa. Es va deixar caure contra el respatller d’una cadira que hi havia prop del bagul i, amb les cames, es va agafar amb força al caire del respatller. Això li va restituir el domini de si mateix i va guardar silenci per poder sentir què deia l’encarregat.

«Han entès alguna cosa del que ha dit?», va preguntar l’encarregat als pares, «no serà que ens vol fer ballar el cap?». «Per l’amor de Déu», va fer la mare entre sanglots, «potser està malalt de debò i nosaltres l’estem turmentant. Grete! Grete!», va dir llavors. «Què hi ha, mare?», va preguntar la germana des de l’altra banda. S’entenien a través de l’habitació de Gregor. «Vés a cridar el metge ara mateix. En Gregor està malalt. Corre a buscar el metge. L’has sentit, ara, com parlava?», «Era una veu d’animal», va dir l’encarregat amb una veu sorprenentment fluixa comparada amb els crits de la mare. «Anna, Anna!», va cridar el pare des del rebedor en direcció a la cuina i picant de mans, «vés corrent a buscar un manyà!». I les dues noies van arrencar a córrer, travessant el rebedor, fent soroll amb el frec de les faldilles —com havia pogut vestir-se tan de pressa, la germana?—, i van obrir d’una revolada la porta de l’escala. No es va sentir cap cop de porta. La devien haver deixada oberta, com se sol fer a les cases on hi ha hagut una desgràcia molt gran.

Però Gregor s’havia calmat molt. És cert que les seves paraules ja no s’entenien, encara que a ell li semblaven prou clares, més clares que abans i tot, potser perquè la seva oïda s’hi anava acostumant. Però l’important era que ja s’havien adonat que li passava alguna cosa i que estaven disposats a ajudar-lo. La seguretat i la fermesa amb què s’havien pres les primeres mesures van confortar-lo. Se sentia altra vegada integrat a la comunitat dels homes i esperava, tant del metge com del manyà —sense poder-los distingir, pròpiament—, resultats importants i remarcables. Per tal d’aconseguir una veu com més clara millor de cara a les decisives conversacions que s’acostaven, va estossegar una mica, tan fluix com va poder, naturalment, perquè fins i tot aquest soroll podia sonar diferent d’un estossec humà, diferència que ell ja no creia poder distingir. Mentrestant, a l’habitació del costat s’havia fet un gran silenci. Potser els pares parlaven en veu baixa amb l’encarregat, tots asseguts a taula; potser paraven tots l’orella i escoltaven, enganxats a la porta.

Gregor es va arrossegar lentament cap a la porta empenyent la cadira. Un cop allà se’n va separar, es va repenjar a la porta, s’hi va agafar —la polpa dels peus estava impregnada d’una substància enganxosa—, i va descansar una mica de l’esforç que acabava de fer. Després, amb la boca, va començar a fer girar la clau dins el pany. Semblava que, per desgràcia, no eren exactament dents, allò que tenia —així, doncs, amb què devia agafar la clau?—, però, en canvi, les mandíbules eren molt fortes. Amb aquesta ajuda va començar a bellugar la clau, tot volent ignorar el mal que, sens dubte, es feia en un lloc o altre, perquè un líquid fluid i negrós va començar a sortir-li de la boca i, lliscant per la clau, gotejava a terra. «Escoltin», va dir l’encarregat a l’habitació del costat, «gira la clau». Això va significar un gran encoratjament per a Gregor, però haurien hagut d’animar-lo tots, el seu pare i la seva mare també: «Vinga, Gregor», haurien hagut de dir, «endavant, agafa’t fort a la clau!». I, pensant que tots seguien amb molta atenció els seus treballs, va mossegar la clau amb totes les forces de què podia disposar, mig desmaiat. A mesura que la clau girava, ell també girava en l’aire al voltant del pany, sostenint-se només amb la boca aferrada a la clau, ara repenjant-s’hi, ara empenyent-la amb tot el pes del cos. El soroll clar del pany en el moment d’obrir-se el va acabar d’espavilar. «Doncs bé, no ha calgut que vingués el manyà», i va reclinar el cap en el pom de la porta, per acabar d’obrir-la.

Tot i que la porta va quedar un bon tros oberta, aquesta manera d’obrir-la va fer que a ell encara no se’l veiés. Primer havia de tombar-se a poc a poc, agafat a un dels batents, fins arribar a l’altre costat de la porta; però calia anar amb compte si no volia caure d’esquena al llindar. Estava ocupat en aquest moviment tan difícil, sense tenir temps de pensar en res més quan, de sobte, va sentir l’encarregat que expel·lia un «oh!» vibrant —va sonar com el xiulet del vent—, i el va veure tot seguit, molt a prop de la porta, prement una mà contra la boca oberta i retrocedint lentament, com si l’empenyés una força invisible, compassada. La mare —malgrat la presència de l’encarregat encara anava tota despentinada i amb els cabells esborrifats de la nit— va mirar primer el pare amb les mans plegades, va fer després dos passos cap a Gregor, i va caure a terra enmig de les faldilles fetes un embolic, enfonsant completament la cara en el seu pit. El pare movia el puny amb expressió bel·ligerant, com si volgués empènyer Gregor cap a l’habitació; després va mirar amb incertesa al seu voltant, es va tapar els ulls amb les mans, i plorava tant que el seu pit vigorós en tremolava.

Gregor, doncs, no va avançar cap al menjador sinó que es va quedar dins de l’habitació repenjat en el batent fix de la porta, de manera que només se li veia la meitat superior del cos, amb el cap inclinat, espiant els altres en aquesta posició. Mentrestant havia clarejat i a l’altra banda del carrer es retallava nítidament un tros de l’edifici del davant, un edifici molt llarg, de color fosc —era un hospital—, amb unes finestres simètriques que tallaven la monotonia de la façana. Encara plovia, però ara queien unes gotes grosses, fàcils de distingir una per una, i que també arribaven a terra ben separadament. Els plats de l’esmorzar estaven parats a taula i no hi faltava res, perquè l’esmorzar era considerat pel pare com l’àpat més important del dia. L’allargava hores i hores amb la lectura de diversos periòdics. A la paret del bell davant de Gregor penjava una fotografia seva de quan feia el servei, en la qual se’l veia vestit de lloctinent, la mà a l’espasa, somrient despreocupadament, com si la seva actitud i l’uniforme exigissin molt de respecte. La porta que donava al rebedor era oberta, i com que la porta de la casa també ho era, es veia el replà i el començament del ram de l’escala que baixava.

«Bé», va dir Gregor, i estava convençut de ser l’únic que havia conservat la calma, «ara mateix em vesteixo, embolicaré el mostrari i sortiré de viatge. Em deixareu, oi que em deixareu anar de viatge? Doncs bé, senyor encarregat, ja ho veu: no sóc tossut, i treballar m’agrada. Viatjar és cansat, però jo no sabria viure sense fer-ho. On va, ara, senyor encarregat? A l’oficina? Sí? Els ho explicarà tot tal com ha passat? Hi ha moments en què un és incapaç de treballar, però llavors justament és quan els altres s’han de recordar dels moments de bons rendiments i pensar que més endavant, quan haurà passat la incapacitat per la feina, llavors un treballarà amb més ganes i més energia que mai. Li estic tan reconegut, al senyor director! Vostè ho sap prou bé. D’altra banda, m’he de preocupar dels meus pares i de la meva germana. Ara em trobo en un destret, però estic segur que me’n sortiré. No em faci les coses més difícils del que són! Posi’s al meu lloc! Ja sé que a l’empresa no tenen simpatia pels viatjants. Es pensen que guanyem els diners a mans vessades i que ens donem la gran vida. Encara que, de fet, no hi ha cap raó per modificar aquest prejudici. Vostè, senyor encarregat, és capaç de veure les coses d’una altra manera que la resta del personal. Fins i tot, i li ho dic amb tota la confiança, vostè pot veure les coses millor que el senyor director, el qual, per la seva qualitat d’empresari, s’equivoca sovint en el judici dels empleats, per desgràcia seva. Vostè també sap prou bé que el viatjant, com que es passa gairebé tot l’any fora de l’oficina, esdevé fàcilment víctima de xerrameques, enraonaments fortuïts i acusacions infundades contra les quals li és impossible defensar-se perquè, generalment, no n’arriba a saber res fins al moment que torna a casa esgotat del viatge; i només aleshores pateix, en la pròpia pell, les greus conseqüències d’una cosa que ja no pot esbrinar-se. Senyor encarregat, no se’n vagi sense haver-me dit alguna cosa que em demostri que em dóna la raó, almenys parcialment!».

Però des de les primeres paraules de Gregor, l’encarregat ja s’havia tombat, i només el mirava per damunt les espatlles convulsivament agitades i amb els llavis embotornats. I mentre Gregor havia parlat no va parar quiet, sinó que es va enretirar cap a la porta, amb els ulls clavats en Gregor, però molt a poc a poc, com si una estranya interdicció l’impedís de retirar-se d’aquella habitació. Ja era al rebedor i, d’acord amb el moviment sobtat amb què havia enretirat l’últim peu del menjador, s’hauria dit que el terra li cremava la sola de la sabata. Un cop al rebedor va allargar la mà dreta en direcció a l’escala, com si n’esperés una salvació sobrenatural.

Gregor va comprendre que no podia deixar de cap manera que l’encarregat se n’anés en aquell estat, perquè, si ho feia, perillava del tot el seu lloc a l’empresa. Els pares no ho comprenien tan bé, això; amb els anys s’havien anat convencent que Gregor es quedaria en aquella empresa tota la vida, i, d’altra banda, estaven tan amoïnats amb les preocupacions d’aquell moment que ni els passava pel cap la possibilitat que acomiadessin Gregor. Però Gregor sí que la va preveure, aquesta possibilitat. Calia aturar l’encarregat, tranquil·litzar-lo, convèncer-lo i finalment conquerir-lo; el futur de Gregor i de la seva família depenien d’això. Si hi fos la germana! Era molt espavilada; ja se li havien escapat les llàgrimes quan ell encara jeia d’esquena plàcidament. Ben segur que l’encarregat, sempre cortès amb les dones, s’hauria deixat portar per ella, que hauria tancat la porta del menjador i, allà al rebedor, enraonant amb l’encarregat, li hauria tret la por del cos. Però la germana no hi era; Gregor havia d’actuar tot sol. I, sense tenir present que encara no coneixia tots els seus recursos per bellugar-se, sense tenir present que, si enraonava, el més probable, per no dir el més segur, era que ara tampoc no l’entendrien, va separar-se del batent de la porta on es repenjava, es va arrossegar per l’espai que hi havia entre els batents, va voler anar cap a l’encarregat, que ja era al replà agafant-se a la barana amb les dues mans, d’una manera grotesca; però, de seguida, quan Gregor ja mirava a on agafar-se, va caure a terra, sobre les cames, fent un gemec. Tot just acabava de caure quan va sentir, per primera vegada en aquell dia, un benestar corporal: els peus tocaven terra ferma i les cames l’obeïen perfectament, com va comprovar amb exaltació; fins i tot s’esforçaven a traslladar-lo allà on volia; i va començar a semblar-li que s’acostava el final definitiu de les seves desventures. Però en el mateix moment que es va trobar a terra, gronxant-se amb un moviment recelós i prudent, gens lluny de la seva mare, ben bé al seu davant, ella va fer un bot enlaire, tot d’un plegat —ella que semblava tan entotsolada—, i, amb els braços alçats i els dits estesos, va exclamar: «Prou, per l’amor de Déu, prou!»; va inclinar el cap, com si volgués veure millor Gregor, però, en contradicció amb això, va caure endarrere sense sentits; havia oblidat que darrere seu hi havia la taula parada; va topar-hi i, precipitadament i com embadalida, hi va caure asseguda al damunt; i no va semblar adonar-se que havia tombat la cafetera, i que el cafè es vessava a doll sobre l’estora.

«Mare, mare», va dir Gregor fluixet, i se la va mirar. Per uns moments va oblidar-se de l’encarregat; en comptes de pensar-hi no va poder evitar obrir i tancar les barres en el buit, en veure el cafè com es vessava. Aquest moviment amb la boca va provocar un altre crit de la mare, que va baixar de la taula i va caure als braços del pare, que ja hi corria. Però Gregor no podia entretenir-se amb els seus pares; l’encarregat ja havia arribat a l’escala i amb la barbeta repenjada a la barana es girava per dirigir-li l’última mirada. Gregor hi va córrer d’una revolada, fent tot el possible per atrapar-lo; l’encarregat degué imaginar-se les intencions de Gregor, perquè va fer un salt de molts graons i va desaparèixer; i encara va fer un crit, «uh!», que va ressonar, potent, pel forat de l’escala. Per desgràcia, la fugida de l’encarregat més aviat va trasbalsar el pare, que fins aquell moment s’havia comportat amb relatiu conteniment; i en comptes de córrer, ell també, al darrere de l’encarregat, o, si més no, permetre a Gregor aquella persecució, va agafar amb la mà dreta el bastó que l’encarregat havia oblidat damunt una cadira amb el barret i l’abric, i amb l’esquerra va abastar un diari molt gruixut que hi havia sobre la taula, i es va posar a empaitar Gregor picant de peus i donant cops amb el diari i el bastó per tal de fer-lo entrar altra vegada a l’habitació. Cap súplica de Gregor no va servir de res, cap súplica no va ser compresa; si ell girava el cap submisament, el pare picava de peus encara amb més força. Darrere el pare, la mare havia esbatanat una finestra malgrat que fresquejava, i, abocada amb el cos molt enfora, es tapava la cara amb les mans. Entre el carrer i l’escala es va fer un corrent d’aire molt fort, les cortines de la finestra voleiaven, els diaris es removien, alguns fulls solts van volar i van caure per terra. El pare continuava empaitant Gregor sense pietat i proferia uns crits sibilants, com un salvatge. Però Gregor no tenia pràctica a caminar de reculons i la cosa anava molt a poc a poc. Si Gregor s’hagués pogut girar ja s’hauria ficat dins l’habitació, però tenia por que el pare perdés la paciència, perquè girar-se hauria exigit una bona estona, i el bastó que el pare brandava significava en tot moment l’amenaça d’un cop mortal al cap o a l’esquena. Al final, Gregor va veure que no tenia cap altra possibilitat que donar la volta, perquè va adonar-se, esgarrifat, que caminant de recules no arribava a controlar la direcció que prenia; així, doncs, dirigint contínues i esfereïdes mirades de reüll al seu pare, va començar a girar-se tan de pressa com va poder, és a dir, de fet molt lentament. Potser el pare va copsar la bona voluntat de Gregor, perquè ja no el va molestar mentre es girava, i fins i tot es va posar a dirigir adesiara l’operació, des de lluny, amb la punta del bastó. Si almenys hagués parat aquell xiulet insuportable! Això, a Gregor, el treia de polleguera. Ja s’havia girat gairebé del tot quan, desorientat a causa d’aquell xiulet, va equivocar la direcció per uns moments. Però quan, per fi, es va trobar feliçment amb el cap davant l’obertura de la porta, va adonar-se que el seu cos era massa ample per poder-hi passar sense més ni més. Per descomptat, atès el seu estat d’aquell instant, al pare no se li va acudir obrir una mica l’altre batent de la porta per fer-li a Gregor un pas suficient. La seva idea fixa era només que Gregor havia d’entrar com més aviat millor a la seva habitació. Tampoc no hauria pogut suportar els preparatius necessaris a Gregor per posar-se dret i mirar de passar la porta en aquesta posició. Al contrari, l’empenyia cap endavant encara amb més brogit, com si no hi hagués cap obstacle; allò que Gregor sentia darrere seu ja no li sonava com la veu d’un sol pare; veritablement, s’havia acabat la gresca i Gregor es va llançar contra la porta, passés el que passés. Es va aixecar de costat, va quedar-se inclinat al llindar, es va fer mal al flanc amb aquell refrec, i la blancor de la porta va quedar clapejada amb unes taques fastigoses; no va trigar a quedar encallat, i tot sol no s’hauria pogut bellugar mai més; les cames del costat superior li penjaven tremoloses en el buit, les de l’altre costat havien quedat dolorosament premsades contra terra… Llavors el pare li va etzibar per darrere una trompada certament alliberadora, i el va rebotre lluny, a l’interior de l’habitació, sagnant abundosament. La porta va ser tancada amb el bastó, i es va fer, finalment, el silenci.





2


Gregor no va despertar-se fins al vespre d’un son molt feixuc, que havia estat com un esvaïment. No hauria trigat a despertar-se tot sol, perquè ja es sentia prou descansat i deixondit, però li va semblar que el desvetllaven uns passos fugissers i el soroll de la porta que donava al rebedor en ser tancada amb molt de compte. Els llums elèctrics del carrer es reflectien lívidament al sostre de l’habitació i a la part més alta dels mobles; però a sota, allà on jeia Gregor, era ben fosc. Lentament, encara inhàbil en el domini de les antenes que tot just havia començat a valorar, es va arrossegar cap a la porta per observar el que havia passat. El seu costat esquerre semblava una única, llarga i molesta cicatriu, i ranquejava en caminar amb les potes d’un costat i de l’altre. A més a més, una de les potes havia quedat ferida de debò durant els incidents del matí —era gairebé un miracle que només s’hagués fet mal en una pota—, i l’arrossegava morta.

Quan va arribar a la porta es va adonar d’allò que realment l’hi havia empès: era l’olor d’alguna cosa comestible. Al costat de la porta hi havia una escudella plena de llet amb sucre, amb tot de trossets de pa que hi nedaven. Va estar a punt d’esclatar d’alegria perquè encara tenia més gana que al matí i, tot d’una, va submergir el cap dins la llet, gairebé fins al coll. Però de seguida el va enretirar, amb frustració, no solament perquè menjar li resultava dificultós a causa del dolor al costat esquerre —només podia menjar si tot el cos hi col·laborava agitant-se—, sinó també perquè la llet, la seva beguda preferida fins aquell moment, i que sens dubte per aquesta raó li havia portat la seva germana, ja no li agradava gens ni mica. Es va apartar de l’escudella quasi amb repugnància i va arrossegar-se de nou cap al mig de l’habitació.

Al menjador, com Gregor va veure per l’escletxa de la porta, el llum era encès. Però si habitualment a aquesta hora el pare llegia el diari de la tarda, en veu alta i ressonant, a la mare i de vegades també a la germana, aquell dia no se sentia res de res. Potser últimament s’havia perdut el costum d’aquella lectura, de la qual sempre li havia parlat i escrit la seva germana. Però regnava pertot un gran silenci, per bé que la casa, certament, no era buida. «Doncs quina vida més agradable ha tingut, la família», es va dir Gregor; i, mentre fendia la fosca amb la mirada, va sentir-se molt orgullós d’haver procurat als pares i a la germana una vida així, en una casa tan ben parada. Què passarà, si tota aquesta calma, aquest benestar, aquesta felicitat s’acaben amb estralls? Per no perdre’s en aquests pensaments, Gregor va preferir posar-se en moviment i va començar a arrossegar-se d’un costat a l’altre de l’habitació.

Al llarg d’aquell vespre tan llarg es va obrir una mica un dels batents de la porta, i després l’altre, fins a deixar una petita obertura; però la porta es va tancar immediatament. Semblava com si algú tingués necessitat d’entrar, però s’hi repensés massa. Aleshores Gregor va plantar-se davant la porta del menjador per mirar d’atreure el visitant indecís o, almenys, per esbrinar qui era. Però la porta ja no es va tornar a obrir i Gregor va esperar en va. Al matí, quan les portes eren tancades, tothom havia volgut entrar a la seva habitació, i ara que ell mateix havia obert una porta i les altres havien estat manifestament obertes durant el dia, ja no entrava ningú, tot i que les claus eren al pany, part de fora.

El llum del menjador no es va apagar fins ben entrada la nit; llavors Gregor es va adonar que els pares i la germana havien vetllat fins aquell moment, perquè va sentir-se amb prou claredat com tots tres s’allunyaven de puntetes. Segur que fins a l’endemà ja ningú no passaria a veure Gregor; tenia, doncs, prou temps per pensar, sense que el destorbessin, de quina manera havia d’ordenar la seva vida a partir d’aquell moment. Però aquella habitació alta i espaiosa, en la qual es veia obligat a jeure estirat a terra, li feia una por que no sabia explicar-se, perquè, de fet, era l’habitació on havia viscut els últims cinc anys. I d’una manera mig inconscient, no sense sentir una estranya vergonya, va córrer cap a sota el sofà; i allà a sota, malgrat que l’esquena li quedava una mica premsada i que no podia ni aixecar el cap, de seguida va trobar-s’hi molt a pler. I només es lamentava que el seu cos fos massa ample per poder-lo entaforar del tot sota el sofà.

Va quedar-s’hi tota la nit, que va passar en part mig adormit, despertant-se neguitós de tant en tant a causa de la gana, en part capficat per preocupacions i vagues esperances que el portaven sempre a la conclusió que, en principi, el que havia de fer era actuar amb calma i mirar de fer suportable a la família, amb paciència i la més gran consideració, tots els inconvenients que per força els causava la seva situació present.

De bon matí, encara era gairebé de nit, Gregor va tenir l’oportunitat de provar la força de les resolucions que acabava de prendre, perquè des del menjador, quasi vestida del tot, la germana va obrir la porta i va mirar encuriosida cap dins. No el va veure de seguida, però quan el va distingir sota el sofà —per Déu, bé havia d’estar en un lloc o altre, no es podia haver escapat volant!— es va espantar de tal manera que, en un rampell, va tornar a tancar la porta de fora estant. Però com si es penedís del seu comportament, de seguida va tornar a obrir la porta i va entrar de puntetes, com si es trobés davant un malalt greu o en presència d’un estrany. Gregor havia arrossegat el cap fins gairebé fora del sofà, i l’observava. S’adonaria ella que no havia tastat la llet, i no precisament per falta de gana, i li portaria alguna altra cosa per menjar, més adient amb els seus gustos? Si a ella mateixa no se li acudia de fer-ho, abans es moriria de gana que no li faria evidents les seves preferències, encara que, de fet, una força incontenible l’impulsava a sortir arrossegant-se de sota el sofà, llançar-se als peus de la germana i suplicar-li que li portés alguna cosa bona per menjar. Però la germana va veure de seguida l’escudella encara plena, de la qual només s’havia vessat una mica de llet, la va agafar immediatament, no amb les mans nues sinó amb un drap, i se la va endur. Gregor tenia una curiositat extrema per saber què li portaria en comptes de la llet, i li van passar pel cap les idees més diverses. Però mai no hauria pogut endevinar allò que la bondat de la germana li preparava realment. Per saber què li agradava, li va portar tota una tria de menjars, escampats damunt d’un diari vell. Hi havia verdures sobrants, mig podrides; ossos del sopar de la nit anterior voltats d’una salsa blanca que s’havia quallat; dues panses i unes quantes ametlles; un tros de formatge que Gregor havia declarat incomestible dos dies abans; un rosegó, una llesca de pa amb mantega, i una altra amb mantega i sal. A més de tot això, la germana va portar l’escudella, que havia omplert d’aigua, i que aparentment semblava reservada al seu ús exclusiu. I amb delicadesa, perquè sabia que Gregor no menjaria davant seu, es va retirar tot seguit i fins i tot va tancar amb clau, només perquè Gregor s’adonés que podia instal·lar-se tan còmodament com volgués. Les cames de Gregor tremolaven quan es va dirigir cap al menjar. D’altra banda, les ferides també devien haver-se curat del tot, perquè ja no sentia cap molèstia; i va quedar-ne estranyat en recordar que feia cosa d’un mes s’havia fet un tall de no res al dit, amb un ganivet, i que abans d’ahir encara se sentia lleugerament de la ferida. «Potser és que ara sóc menys sensible?», va pensar, i va començar a llepar àvidament el formatge, que l’havia atret a l’acte i amb més força que cap dels altres aliments. Una cosa rere l’altra, saltant-li les llàgrimes de satisfacció, va devorar ràpidament el formatge, les verdures i la salsa; per contra, els aliments frescos no li agradaven, no podia ni suportar-ne l’olor, fins al punt que va arrossegar un tros enllà les coses que volia menjar-se. Ja feia estona que havia acabat i mandrejava estirat al lloc, quan la germana va girar la clau lentament per donar-li a entendre que havia de retirar-se. Tot i que estava endormiscat, aquell soroll el va sobresaltar; i va córrer a amagar-se sota el sofà. Però li va costar un gran esforç de voluntat quedar-se allà sota, encara que només hagués de ser l’estoneta que la germana seria a l’habitació, perquè aquell àpat suculent li havia botit una mica el cos i a causa de l’estretor del lloc, amb prou feines podia respirar. Entre petits atacs d’ofec i amb uns ulls que li sortien de les conques va veure la seva germana que, sense imaginar res del que li passava, recollia amb una escombra no solament les deixalles, sinó també els aliments que Gregor no havia ni tocat, com si també fossin per llençar, i va veure com ho abocava tot a corre-cuita en una galleda, que va cobrir amb una tapa de fusta; i va veure com després s’ho enduia tot de l’habitació. Tan bon punt ella va haver-se tombat, Gregor va sortir de sota el sofà, es va estirar i va respirar fondo.

Gregor va rebre diàriament el menjar d’aquesta manera: un cop al matí, quan els pares i la minyona encara eren al llit, i un altre després del dinar que feien plegats, quan els pares dormien la migdiada i la minyona era enviada per la germana a fer qualsevol encàrrec. No és que els pares i la minyona volguessin que Gregor es morís de fam, però potser no haurien pogut suportar saber dels seus àpats res més que allò que en sentien dir; potser la germana els volia estalviar una pena —que, tanmateix, hauria estat petita— pensant que els pares, de fet, ja tenien prou maldecaps.

Gregor no va arribar a esbrinar amb quina excusa havien estat acomiadats, aquell primer matí, el metge i el manyà, perquè, com que a ell no podien entendre’l, ningú no va imaginar-se, ni tan sols la germana, que ell era capaç d’entendre els altres; així, doncs, sempre que la germana entrava a l’habitació, ell havia d’acontentar-se sentint de tant en tant com gemegava i invocava tots els sants. Més endavant, quan es va haver acostumat una mica a aquella situació —com és natural, mai no es podria parlar d’una habituació absoluta—, Gregor copsava sovint alguna observació de la germana que, si bé no era amistosa, almenys podia ser interpretada com a tal cosa. «Avui sí que li ha agradat», deia quan s’adonava que havia escurat el plat; mentre que, en el cas contrari, cada vegada més freqüent, deia gairebé amb tristesa: «Avui ha tornat a deixar-ho tot».

Però, encara que Gregor no podia assabentar-se directament de cap novetat, parava l’orella cap a totes les habitacions veïnes, i, així que sentia alguna veu, corria cap a la porta adequada i s’hi premia amb tot el cos. Especialment els primers dies no hi va haver cap conversació que no tractés d’ell d’una manera o altra, encara que fos veladament. Durant dos dies seguits, a l’hora dels àpats, es van sentir deliberacions sobre el comportament que calia adoptar; però també entre els menjars es parlava de la mateixa qüestió, perquè sempre es quedaven a casa almenys dos membres de la família: ningú no volia quedar-se tot sol amb Gregor, i per res del món gosaven deixar la casa sola. Quant a la minyona —no era gens clar què sabia de tot plegat, ni si en sabia molt o poc—, tot just el primer dia havia pregat de genolls a la mare que l’acomiadés de seguida, i quan se’n va anar, al cap d’una estona, va agrair amb llàgrimes als ulls que l’haguessin despatxada, com si amb això li fessin el favor més gran del món; i sense que ningú li ho hagués demanat, va fer el jurament solemne que no explicaria absolutament res a ningú.

La germana, doncs, va començar a ajudar la mare a la cuina, cosa que no li donava gaire feina perquè no menjaven gairebé res. Gregor sentia tot sovint com, inútilment, s’encoratjaven l’un a l’altre a menjar i per tota resposta se sentia sempre: «Gràcies, ja en tinc prou», o alguna cosa semblant. Possiblement tampoc no bevien gens. Sovint la germana preguntava al pare si volia una cervesa, i s’oferia de tot cor a anar-l’hi a buscar ella mateixa i, com que el pare callava, ella, pensant que el pare no volia destorbar-la, li deia que podia enviar-hi la portera; però llavors el pare deia un «no» definitiu, i ja no se’n parlava més.

Durant els primers dies el pare va exposar, tant a la mare com a la germana, el conjunt de la situació familiar i les perspectives econòmiques. De tant en tant s’aixecava de taula per anar a buscar a la caixeta d’estalvis, salvada de la fallida de feia cinc anys del seu negoci, qualsevol paper o un llibre de comptes. Se sentia com obria aquell pany tan complicat i com tornava a tancar-lo després d’haver-ne tret el que buscava. Aquelles explicacions del pare van ser, en part, la primera cosa agradable que Gregor va sentir des del seu empresonament. Ell sempre havia pensat que al pare no li quedava absolutament res d’aquell negoci; en tot cas el pare no li havia dit el contrari, si bé era cert que Gregor tampoc no li havia preguntat res. En aquell temps, l’única preocupació de Gregor havia estat fer tot el possible perquè la família oblidés com més aviat millor aquella desgràcia econòmica que els havia portat a tots a la més gran desesperació. Per això s’havia posat a treballar de valent i havia passat, com qui diu de la nit al dia, de dependent sense importància a tot un viatjant, amb totes unes altres possibilitats de guanyar diners, com és natural, i amb uns èxits professionals que es traduïen a l’acte en forma de comissions en metàl·lic que en arribar a casa es podien posar damunt la taula, per a admiració i felicitat de la família. Van ser uns temps molt feliços, que ja no es van repetir, almenys amb aquella brillantor, si bé Gregor va arribar a guanyar prou diners per estar en disposició de portar el pes de la casa, i així ho feia. Però al capdavall s’hi van acostumar, tant la família com Gregor: ells rebien els diners agraïts i Gregor els lliurava de bon grat; però es va perdre aquella escalfor que hi havia hagut al començament. La germana sí que li va conservar sempre l’estimació i, com que a ella, a diferència de Gregor, li agradava molt la música i tocava el violí amb molt de sentiment, ell tenia el propòsit secret d’enviar-la l’any següent al Conservatori, sense pensar en les enormes despeses que això li ocasionaria i que s’haurien pogut destinar a qualsevol altra cosa. Sovint durant les estades breus de Gregor a la ciutat, el tema del Conservatori venia a tomb en les conversacions que tenia amb la germana; però sempre com un somni daurat, la realització del qual no podien ni imaginar. Als pares mai no els van fer cap gràcia aquells plans innocents, però Gregor hi pensava seriosament i tenia el propòsit d’anunciar-ho amb solemnitat la nit de Nadal.

Tots aquests pensaments, ben inútils en la seva situació present, li rondaven pel cap sempre que es quedava dret enganxat a la porta, tot escoltant el que passava a l’altra banda. De vegades, de pur cansament, no podia continuar escoltant i deixava caure el cap amb negligència contra la porta, però el redreçava immediatament, perquè fins i tot aquest sorollet que causava el sentien a l’habitació del costat i feia emmudir tothom. «Què deu fer, ara?», deia el pare al cap d’una estona, possiblement girat cap a la porta; i després, de mica en mica, reprenien la conversació.

Gregor, doncs, es va assabentar amb prou detall —perquè el pare sovint repetia les coses durant les seves explicacions, en part perquè no n’havia parlat des de feia temps, en part també perquè la mare no ho entenia mai la primera vegada— que encara disposaven d’un cabal antic, fet i fet molt petit, conservat malgrat totes les desgràcies i augmentat lleugerament a causa dels interessos acumulats durant tot aquell temps que ningú havia tocat per res els diners. A més d’això, els diners que Gregor portava a casa cada mes —ell només se’n quedava un parell de gúldens— mai no es gastaven del tot, i els estalvis havien arribat a fer un petit capital. Darrere la porta, Gregor brandava el cap amb energia, content d’aquella previsió i d’aquells estalvis inesperats. Cert que amb aquells diners sobrants ell hauria pogut liquidar molt abans el deute que el pare tenia amb el director, i així hauria estat més pròxim el dia en què hauria pogut acomiadar-se d’aquella feina; però ara li semblava indubtablement millor la manera com el pare havia arranjat les coses.

Però aquests diners no bastaven, ni de molt, perquè la família pogués viure dels interessos; potser serien suficients per mantenir-se durant un any, dos a tot estirar, però més no. De fet, es tractava solament d’una quantitat que no s’havia de tocar per res, i que calia conservar per si passava qualsevol cosa; ara bé, els diners per menjar cada dia s’havien de guanyar. Però el pare, que ja era un home gran encara que amb molta salut, feia cinc anys que no treballava i no es podia esperar gran cosa d’ell; durant aquests cinc anys, els primers anys de lleure en la seva vida tan atrafegada com infructuosa, s’havia engreixat molt i s’havia tornat feixuc. Havia de ser la mare qui portés els diners a casa, una dona vella, que patia d’asma, que es fatigava només de caminar d’un costat a l’altre del pis, que havia de passar un dia de cada dos estirada al sofà a causa dels ofecs, amb la finestra oberta? O havia de ser la germana qui s’anés a guanyar la vida, encara una criatura de setze anys, i que fins aleshores havia tingut una vida molt agradable, que havia consistit només a empolainar-se, dormir fins tard, ajudar en les feines de la casa, fruir d’algunes modestes diversions i, sobretot, tocar el violí? Al començament, sempre que es parlava de la necessitat de guanyar diners, Gregor es separava de la porta i es tirava a sobre del sofà de pell tan fresca que hi havia al costat, encès de vergonya i de tristesa.

Sovint s’hi quedava ajagut tota la llarga nit, sense dormir gens ni mica i esgarrapant la pell del sofà hores i hores. Altres vegades li venia de gust fer l’esforç d’arrossegar una cadira fins a la finestra, enfilar-se com podia fins a l’ampit i repenjar-s’hi, recolzat en la cadira, sens dubte per recordar la sensació d’alliberament que sempre li havia causat mirar per la finestra. Perquè el cert era que cada dia distingia amb menys claredat les coses només una mica allunyades; l’hospital del davant, que sempre havia evitat de mirar, ja no el veia; i si no hagués estat del tot cert que vivia a la Charlottenstrasse, un carrer tranquil però al mig de la ciutat, hauria pensat que la seva finestra donava a un desert en el qual s’unien indistintament el cel i la terra grisos. N’hi va haver prou que la germana, observadora, veiés dues vegades la cadira arrambada a la finestra perquè després, cada vegada que feia l’habitació, ella mateixa, en acabar, traslladés la cadira fins a la finestra; i, fins i tot, a partir d’aleshores, va deixar oberts els porticons.

Si Gregor hagués pogut parlar amb la germana i agrair-li tot el que feia per ell, hauria suportat sense tanta pena els serveis que li feia; però patia perquè no era així. Cert que la germana feia tot el possible per dissimular la molèstia que tot allò li ocasionava, i com més temps passava, més ho aconseguia, naturalment; però també era cert, per contra, que amb el temps Gregor s’adonava de totes les coses amb més penetració. Solament la manera d’entrar de la germana ja li semblava terrible. Només havia passat el llindar que ja corria cap a la finestra; ni s’entretenia a tancar la porta —i abans tant que es preocupava d’estalviar a tothom que veiés l’habitació de Gregor—; obria precipitadament la finestra de bat a bat, com si s’ofegués, es quedava allà dreta una estona, fins i tot quan encara feia molt de fred, i respirava fondo. Aquestes corredisses i l’enrenou que feia espantaven Gregor dues vegades cada dia; passava aquesta estona tremolant sota el sofà, encara que estava segur que ella li hauria estalviat amb gust aquell destorb si li hagués estat possible quedar-se a l’habitació amb la finestra tancada.

Un dia, quan ja havia passat un mes llarg d’ençà de la transformació de Gregor i la germana ja no tenia cap raó especial per estranyar-se del seu aspecte, va entrar a l’habitació una mica abans que no solia i el va trobar quiet, mirant per la finestra; en una posició, doncs, que hauria pogut espantar molt la germana. A Gregor no li hauria estranyat que no hagués entrat a l’habitació, perquè tal com estava situat, li hauria impedit d’obrir la finestra, però no solament no va entrar, sinó que fins i tot es va retirar i va tancar la porta; un estrany hauria pensat que Gregor havia estat sotjant la germana amb la intenció de mossegar-la. Naturalment, Gregor es va amagar de seguida a sota el sofà, però la germana ja no va tornar fins al migdia; i quan va aparèixer semblava més intranquil·la que mai. Llavors ell va adonar-se que la germana encara no podia suportar la seva presència i que havia de resultar-li insuportable per sempre més; i també va adonar-se que ella s’havia de sobreposar molt per no arrancar a córrer davant la visió del tros més petit del cos de Gregor, com el tros que ara li sortia per sota el sofà. Per estalviar-li fins i tot aquesta visió, un dia va arrossegar damunt les espatlles el llençol del llit fins al sofà —va estar-hi quatre hores—, i ho va disposar tot de tal manera que quedava del tot amagat i la germana no l’hauria vist ni ajupint-se. Si això no li hagués semblat oportú a la germana, hauria pogut endreçar el llençol, perquè no hi havia cap dubte que, a Gregor, aïllar-se d’aquella manera no li causava cap satisfacció. Però va deixar el llençol on era, i a Gregor fins li va semblar que copsava una mirada d’agraïment quan un dia, recelós, va treure el cap per sota el llençol per veure què li havia semblat el nou parament a la germana.

Els primers quinze dies, els pares no van estar en disposició d’entrar a veure’l, i ell sentia tot sovint com ponderaven el treball present de la germana, mentre abans no paraven de renyar-la perquè els semblava una noia força inútil. Però ara s’esperaven tots dos, el pare i la mare, davant l’habitació de Gregor, mentre la germana l’endreçava i, tan bon punt en sortia, li feien explicar amb pèls i senyals l’aspecte que presentava l’habitació, què havia menjat Gregor, com s’havia comportat aquella vegada, i si se li notava alguna millora. De fet, però, la mare va voler visitar Gregor relativament aviat, i el pare i la germana la van dissuadir amb uns raonaments que Gregor escoltava amb molta atenció i aprovava plenament. Però més endavant van haver de retenir la mare amb violència, i quan exclamava: «Deixeu-me entrar a veure Gregor; al cap i a la fi és el meu pobre fill! Que no ho compreneu, que necessito veure’l?», llavors Gregor pensava que potser sí que estaria bé que entrés la mare, no cada dia, per descomptat, però potser un cop a la setmana; de fet ella ho entenia tot molt millor que la germana, que malgrat el seu atreviment només era una criatura i, comptat i debatut, potser s’havia fet càrrec d’una tasca tan dura només a causa de la seva lleugeresa quasi infantil.

El desig de Gregor de veure la mare no va trigar a satisfer-se. De dia, Gregor no volia que el veiessin per la finestra, per respecte envers els seus pares, i tampoc no podia arrossegar-se gaire pel terra de pocs metres quadrats de l’habitació; se li feia cada vegada més difícil jeure en silenci tota la nit, el menjar ja no li deia res, i per això, com una distracció, va agafar el costum d’arrossegar-se d’un costat a l’altre, amunt i avall, per les parets i el sostre de l’habitació. Li agradava especialment aguantar-se penjat del sostre; això era ben diferent que estirar-se a terra; al sostre s’hi respirava més lliurement; un balanceig tremolós li travessava tot el cos; i enmig de l’embadaliment quasi feliç en què Gregor es trobava allà dalt, podia passar que es desprengués del sostre i anés a parar a terra, per sorpresa seva. Però, naturalment, Gregor ja tenia un domini del seu cos molt diferent del començament, i no es feia mal quan es donava una trompada així. La germana es va adonar de seguida del nou entreteniment que Gregor s’havia enginyat —en arrossegar-se deixava per aquí i per allà empremtes de la substància enganxosa que tenia a les polpes dels peus—, i se li va acudir de facilitar al màxim els desplaçaments de Gregor traient de l’habitació els mobles que podien fer-li nosa, especialment el bagul i l’escriptori. Però ella tota sola no tenia prou força; al pare no gosava demanar-li ajuda; i, quant a la minyona, una noieta de cap a setze anys, estava segura que no l’ajudaria, perquè, si bé havia tingut el coratge de quedar-se a la casa en el lloc de la cuinera que tenien, havia demanat com un favor especial poder mantenir sempre tancada la porta de la cuina i obrir-la solament quan la cridessin per alguna cosa; així, doncs, la germana no podia recórrer sinó a la mare quan el pare no hi fos. La mare va respondre a aquesta crida amb exclamacions de commosa alegria, però es va tornar muda quan es va trobar davant la porta de l’habitació de Gregor. Naturalment, primer la germana va mirar si a l’habitació tot estava endreçat abans de fer-hi entrar la mare. Gregor, a corre-cuita, havia estirat el llençol encara més avall i penjava del sofà formant plecs abundosos, com si algú l’hi hagués llançat sense més ni més. També aquesta vegada Gregor es va abstenir d’espiar per sota el llençol; renunciava a veure la seva mare en aquella ocasió; ja estava prou content que per fi s’hagués decidit a anar-hi. «Entra, no tinguis por, que no se’l veu», va dir la germana, tot conduint la mare per la mà. Gregor només sentia com les dues dones, sense força, enretiraven del seu lloc el bagul vell i feixuc, i com la germana volia encarregar-se de la part més grossa del treball, sense fer cas dels advertiments de la mare, que tenia por que es fatigués. L’operació va durar molt. Al cap d’una estona de treballs, la mare va dir que seria millor deixar el bagul on era: primer, perquè era massa pesant, i no l’haurien tret abans que el pare arribés, i si el bagul es quedava al mig de l’habitació barraria tots els camins a Gregor; i segon, perquè no hi havia ni la més petita certesa que el fet de retirar els mobles hagués d’afavorir la situació de Gregor. A ella li semblava tot el contrari; la vista de les parets buides li oprimia el cor, per què no havia de sentir Gregor el mateix? Al cap i a la fi, s’havia acostumat a veure sempre aquella habitació amb mobles, i amb l’habitació buida es trobaria desemparat. «No semblarà, llavors» —va concloure la mare en veu baixa, gairebé xiuxiuejant tal com havia fet temps enrere, com si volgués evitar que Gregor, de qui no sabia l’indret exacte on es trobava, sentís altra cosa que el to de la seva veu, perquè estava convençuda que no podia comprendre les seves paraules—, «no semblarà, llavors, que traient els mobles volem fer-li entendre que renunciem a tota esperança de millora i que el deixem tot sol sense cap consideració? Em sembla que el millor seria intentar conservar l’habitació exactament en el mateix estat en què estava, de manera que quan retorni a nosaltres, no trobi res canviat i li resulti més fàcil oblidar aquesta experiència».

En sentir les paraules de la mare, Gregor va comprendre que la falta d’una relació directa amb el llenguatge humà durant aquells dos mesos, al costat de la monotonia de la vida que portava enmig de la família, per força li havia pertorbat la raó; altrament, no podia explicar-se que mai hagués desitjat seriosament que li buidessin l’habitació. És que volia de debò que la seva habitació, tan agradable i tan confortablement guarnida amb mobles dels seus avantpassats, es convertís en una caverna on certament hauria pogut arrossegar-se en totes direccions i sense cap destorb però, al mateix temps, li podia fer oblidar de seguida i del tot el seu passat humà? De fet, ja s’havia acostat molt a aquest punt en què podia oblidar-se de tot, i la veu de la mare, que no havia sentit des de feia molt de temps, va ser l’única cosa que el va espavilar. No s’havien d’endur res; tot havia de quedar-se on era; no el podien privar de la bona influència que els mobles exercien en el seu estat; i si els mobles li feien nosa per practicar els seus desplaçaments absurds, això no s’havia d’entendre com un perjudici, sinó com un avantatge molt gran.

Però, per desgràcia, la germana no era del mateix parer; s’havia acostumat, i amb raó, a presentar-se davant els pares com una experta en tot allò referent a les coses de Gregor. Per això el suggeriment de la mare va ser suficient per decidir-la a treure de l’habitació no solament el bagul i l’escriptori, com era la seva primera intenció, sinó també la resta dels mobles a excepció de l’indispensable sofà. És clar que aquesta determinació no era solament fruit de la tossuderia infantil o de la confiança en si mateixa que havia adquirit darrerament amb tanta dificultat i d’una manera tan inesperada; realment, s’havia adonat que Gregor necessitava molt d’espai per arrossegar-se i que, d’altra banda, no feia servir els mobles per a res, almenys en aparença. Potser també hi jugava el temperament esbojarrat d’una joveneta, que busca qualsevol oportunitat per manifestar-se i que en aquells moments havia temptat Grete a exagerar l’adversitat de la situació de Gregor per tal de poder-li ser encara més útil que fins aleshores. Perquè ningú, fora de Grete, no s’atreviria a entrar en una habitació en la qual Gregor dominés, ell tot sol, les parets nues.

Així doncs, la germana no va deixar que la mare l’apartés dels seus propòsits i com que, de fet, aquesta se sentia molt incòmoda i per tant insegura dins d’aquella habitació, aviat va callar i va ajudar la germana, com va poder, a traslladar el bagul. Bé, si calia, Gregor podia estar-se del bagul, però l’escriptori sí que havia de quedar-se on era. I tan bon punt les dones van haver sortit de l’habitació amb el bagul, empenyent-lo amb esbufecs, Gregor va treure el cap per sota el sofà, per veure com podia intervenir amb precaució i la màxima consideració possibles. Però, per desgràcia, va ser precisament la mare la primera a tornar del menjador mentre Grete encara sostenia el bagul amb els braços, sacsejant-lo tota sola d’un costat i de l’altre, sense moure’l del lloc, naturalment. Però com que la mare no estava avesada a l’aspecte de Gregor, i això hauria pogut indisposar-la, Gregor es va posar a córrer de reculons, esfereït, fins a l’altre costat del sofà, sense poder evitar que el llençol que penjava per davant es bellugués una mica. Això va ser suficient per atreure l’atenció de la mare. Va aturar-se, es va quedar plantada un moment, i va tornar al costat de Grete.

Encara que Gregor mirava de convèncer-se que no passava res d’extraordinari i que només canviaven de lloc alguns mobles, aviat va haver d’admetre que, de fet, aquell anar i venir de les dones, els petits comentaris, el xerric que feien els mobles mentre els arrossegaven, l’afectaven com un immens tumult que l’escometia per tots costats, i va haver de reconèixer, tot encongint el cap i les cames i prement el cos contra terra, que no suportaria allò gaire estona més. Li buidaven l’habitació; li prenien tot el que s’estimava; el bagul, on guardava la serra de mà i altres eines, ja se l’havien endut; i ara ja movien l’escriptori sòlidament plantat a terra, l’escriptori en què havia fet els deures quan estudiava comerç, quan feia el batxillerat i fins i tot quan anava a escola… Ara sí que ja no podia entretenir-se mesurant les bones intencions de les dues dones, l’existència de les quals ja gairebé havia oblidat, perquè, mortes de fatiga, treballaven en silenci i només se sentia el soroll feixuc dels passos.

Així, doncs, va sortir de l’amagatall —en aquell moment les dones reprenien alè repenjades a l’escriptori—, va canviar quatre vegades la direcció sense saber realment què havia de salvar primer; llavors va veure, penjat a la paret ja nua, destacant-s’hi, el quadre de la dona guarnida amb aquell embalum de pells, s’hi va enfilar de pressa tot arrossegant-se i es va prémer contra el vidre, que l’aguantava i al mateix temps li donava com un benestar a la panxa calenta. Almenys aquell quadre, que Gregor ocultava per complet, segur que ningú no se l’enduria. I va girar el cap en direcció a la porta del menjador, per observar les dones quan tornessin.

No s’havien pres un descans gaire llarg i ja tornaven; Grete havia agafat la mare amb un braç i quasi la sostenia. «I bé, què ens enduem, ara?», va dir Grete mirant al voltant seu. Llavors la seva mirada es va trobar amb la de Gregor agafat a la paret. Va dominar-se, cert que només a causa de la presència de la mare, es va inclinar sobre Gregor per evitar que la mare pogués veure res, i va dir, si bé amb una veu precipitada i tremolosa: «Vine, no et sembla que serà millor que tornem una estona al menjador?». Gregor va comprendre clarament la intenció de Grete: volia portar la mare a un lloc segur, i després tornar a l’habitació per fer-lo baixar de la paret sense contemplacions. Doncs bé, que s’atrevís a fer-ho! Ell continuava aferrat al quadre i no pensava rendir-se. Abans s’estimaria més saltar a la cara de Grete.

Però les paraules de Grete més aviat van inquietar la mare, la qual es va moure cap a un costat, va entreveure l’enorme taca grisa sobre el paper de flors de la paret i, sense tenir, de fet, consciència clara que allò que veia era Gregor, va cridar amb una veu escanyada i ronca: «Déu meu, Déu meu!». I va caure amb els braços estesos damunt el sofà, com qui ha perdut tota esperança, i no es movia gens. «Ja n’hi ha prou, Gregor!», va cridar la germana amb el puny enlaire i la mirada penetrant. Eren les primeres paraules que li adreçava directament des de la transformació. Va córrer a l’habitació del costat a buscar algun apòzema per revifar la mare del seu esvaïment; Gregor també volia col·laborar —ja hi hauria temps per salvar el quadre—, i estava tan enganxat al vidre que va haver de deseixir-se’n amb violència; després va córrer també cap al menjador, per si havia de donar algun consell a la germana, com temps enrere; però va haver de quedar-se darrere seu sense fer res; mentre ella remenava diversos flascons es va tornar a espantar quan va tombar-se i el va veure; una ampolleta li va caure a terra i es va trencar; un resquill de vidre es va clavar a la cara de Gregor, i una mena de medecina corrosiva el va ruixar de cap a peus; Grete, sense aturar-se més, va prendre tants flascons com li cabien a les mans i va córrer cap a la mare; la porta, va tancar-la amb el peu. Gregor es trobava ara separat de la mare, que potser estava en perill de mort per culpa seva; no havia d’obrir la porta si no volia espantar la germana, que havia de quedar-se al costat de la mare; no podia fer altra cosa que esperar; i, assetjat per la inquietud i els remordiments, va començar a grimpar pertot arreu, pels mobles, per les parets, i a recórrer el sostre del menjador; i, finalment, quan semblava que tota l’habitació començava a girar al seu voltant, va caure al mig de la taula, abatut per la desesperació.

Va passar una estona. Gregor jeia abaltit damunt la taula. No se sentia res enlloc; potser era un bon senyal. Llavors van trucar a la porta de l’escala. La minyona, com sempre, estava tancada a la cuina, de manera que va haver d’anar a obrir Grete. Era el pare. «Què ha passat?», van ser les seves primeres paraules; ho havia endevinat tot per l’aspecte de Grete. Ella, potser reclinant la cara en el pit del pare, va respondre amb una veu sorda: «La mare ha tingut un desmai, però ja es troba més bé. En Gregor s’ha escapat». «Ja ho veia venir, això», va dir el pare, «ja us ho deia, jo, però vosaltres, les dones, mai no feu cas de ningú». Gregor va comprendre que el pare havia interpretat malament les notícies massa precipitades de Grete i havia entès que ell havia estat el causant d’algun acte de violència. Per això ara Gregor havia de procurar tranquil·litzar el pare, perquè no tenia temps ni cap possibilitat d’aclarir-ho tot. Així doncs, va fugir cap a la porta de la seva habitació i s’hi va repenjar, per tal que el pare, en passar la porta del menjador, pogués comprendre de seguida que Gregor tenia la bona intenció de tornar immediatament a l’habitació sense que fos necessari que l’hi empenyessin, sinó que n’hi hauria prou amb obrir la porta i ell desapareixeria a l’acte.

Però el pare no estava en la millor disposició per advertir aquesta subtilesa: «Ah!», va exclamar tan bon punt va ser al menjador, amb un to furiós i exultant alhora. Gregor va separar el cap de la porta i el va alçar cap al pare. Realment, no s’havia imaginat el pare d’aquella manera; cert que, darrerament, ocupat en el nou estil d’arrossegar-se per les parets i el sostre, ja no es preocupava com abans pels esdeveniments de la resta de la casa, quan, de fet, s’hauria hagut d’anar preparant a topar amb situacions inèdites. Amb tot i malgrat tot, allò era realment el seu pare? Era el mateix home que jeia colgat al llit, abatut, quan ell se n’anava de viatge de negocis? El mateix que els vespres, en tornar de viatge, el rebia amb bata, assegut a la poltrona, sense poder-se aixecar i fent-li un signe d’alegria amb els braços oberts? Era el mateix home que durant les rares passejades que feien plegats, un parell de diumenges l’any i en les festes assenyalades, avançava amb penes i treballs entre Gregor i la mare —que de fet ja caminaven prou lentament—, sempre una mica endarrerit, embolicat en el seu abric vell, repenjant-se prudentment en el bastó a cada pas, i que, quan volia dir alguna cosa, solia parar-se per reunir la família al seu voltant? Doncs ara anava ben garratibat; vestit amb un uniforme sever amb botons daurats, com el que porten els nois dels encàrrecs als bancs; del coll enterc i alt de la jaqueta li sobreeixia un sotabarba feixuc; dels ulls negres, sota les celles espesses, sortia, punyent, una mirada fresca i atenta; els cabells blancs, abans sempre en desordre, ara estaven allisats i pentinats amb una ratlla acuradament exacta i brillant. Va llançar la gorra, que duia enganxades unes inicials —probablement les d’un banc—, la gorra va dibuixar una línia corba que va travessar l’habitació fins al sofà, i es va dirigir cap a Gregor, amb els faldons del llarg uniforme tirats enrere, les mans a les butxaques, amb una cara rabiosa. Segurament no sabia què es proposava fer, però, sigui com sigui, va aixecar els peus més amunt que mai no s’havia vist, i Gregor es va sorprendre de la mida gegantina de les soles de les botes que portava. Gregor no va quedar-se allà parat, ni molt menys, perquè sabia prou bé, des del primer dia de la seva nova existència, que el pare considerava les mesures més severes contra ell com les més adequades. I per això es va posar a córrer fugint del pare; i es parava quan el pare s’aturava, i arrencava a córrer altra vegada només que el pare es bellugués una mica. Així van donar la volta al menjador unes quantes vegades, sense que arribés a passar res decisiu, i sense que aquell espectacle, a conseqüència del ritme sincopat, no arribés ni a fer la impressió d’un perseguiment. Per això, de moment, Gregor no abandonava el terra de l’habitació, perquè temia que el pare no es prengués com una dolenteria malintencionada qualsevol fugida cap a les parets o el sostre. Tanmateix, Gregor va comprendre que no resistiria molta estona aquella cursa, perquè mentre el pare feia una gambada, ell havia de dur a terme una gran quantitat de moviments. Aviat es va fer evident que Gregor panteixava; tampoc en altres temps no havia pogut confiar gaire en els seus pulmons. Estava dret, tentinejant, reunia totes les forces per córrer, amb prou feines podia mantenir els ulls oberts; enmig de l’enervament no pensava en cap altra salvació que córrer; i ja quasi havia oblidat que les parets eren terreny lliure per a ell, malgrat que al menjador estaven en bona part cobertes amb mobles acuradament tallats, plens de cantells i d’arestes, quan, molt a prop seu, aviada sense força, alguna cosa va volar cap a terra i va rodar fins al seu costat. Era una poma. De seguida en va volar una altra, en direcció a ell; Gregor es va quedar paralitzat; continuar corrent era inútil, perquè el pare estava decidit a bombardejar-lo. S’havia omplert les butxaques amb les pomes que hi havia a la fruitera, damunt el bufet, i les llançava, de moment sense afinar gaire la punteria, l’una rere l’altra. Aquelles pomes petites i vermelles rodolaven per terra com electritzades, xocant entre si. Una poma llançada feblement va fregar-li l’espatlla sense fer-li mal. En canvi, una altra poma, llançada immediatament després, se li va entaforar a l’esquena; Gregor va voler arrossegar-se un tros més, com si cregués que aquell dolor inesperat i increïble desapareixeria canviant de lloc; però es va sentir com clavat a terra, i va quedar-se allà estirat, eixancarrat i sense sentits. Encara va veure, amb l’última mirada, com s’obria bruscament la porta de la seva habitació, i com la mare en sortia corrents, en camisa, perquè la germana, a causa del desmai, l’havia despullada perquè respirés més lliurement; i, al darrere, la germana que cridava; i després la mare que corria cap al pare mentre li relliscaven pel camí els enagos deslligats; i va veure com ensopegava amb els enagos fins anar a topar amb el pare, i tot abraçant-lo i estrenyent-lo, unida totalment amb ell —però ara Gregor ja tenia la vista emboirada—, amb les mans plegades al clatell del pare li suplicava per la vida de Gregor.





3


La greu ferida de Gregor, que va trigar un mes llarg a tancar-se-li —la poma es va quedar encastada en la carn, com un testimoni visible del que havia passat, sense que ningú no s’atrevís a treure-la-hi— va semblar que recordava al mateix pare que Gregor, malgrat el seu aspecte present, penós i repulsiu, era un membre de la família a qui no s’havia de tractar com un enemic; el deure familiar exigia, ben al contrari, sobreposar-se a la repugnància i suportar Gregor amb paciència: només suportar-lo.

I si bé Gregor, a causa de les ferides i potser per sempre, havia perdut molta agilitat i en el moment present necessitava, com un vell invàlid, llargs i inacabables minuts per travessar l’habitació —ni pensaments de grimpar per les altures—, va rebre a canvi d’aquest empitjorament del seu estat una compensació del tot suficient segons el seu criteri, i això era que tots els dies, cap al tard, s’obria la porta que donava al menjador —i ell ja no treia els ulls d’aquella porta una o dues hores abans que l’obrissin—, de tal manera que Gregor, estirat en la fosca de la seva habitació, invisible des del menjador, podia veure tota la família asseguda a la taula il·luminada i escoltar les seves conversacions com qui diu amb consentiment general, és a dir, en millors condicions que fins aleshores.

És clar que ja no eren les conversacions animades d’altres temps, que Gregor enyorava en les habitacions menudes dels hostals quan, fatigat, es ficava en un llit estrany, de llençols humits. Generalment, les vetllades transcorrien ara en silenci. El pare s’adormia de seguida a la butaca, després de sopar; la mare i la germana s’exhortaven mútuament al silenci; la mare, molt encorbada sota el llum, cosia robes fines per a una casa de modes; la germana, que s’havia col·locat de dependenta, aprofitava els vespres per aprendre estenografia i francès, potser per arribar a aconseguir una col·locació més bona. De tant en tant, el pare es despertava i, com si no fos conscient que havia dormit una estona, deia a la mare: «Sí que cuses, avui, també!», i tornava a adormir-se de seguida, mentre la mare i la germana es miraven, cansades, fent un somriure.

Per una mena d’obstinació, el pare es negava a treure’s l’uniforme de treball, i el duia fins i tot per estar per casa; i mentre la bata estava penjada inútilment a l’armari, ell dormisquejava a la butaca totalment uniformat, com si estigués sempre a punt per a qualsevol encàrrec, i com si esperés, fins i tot a casa, que el cridés el seu superior. En conseqüència, l’uniforme, que ja era usat quan van donar-li, es va anar deslluint cada cop més, malgrat la gran cura que en tenien la mare i la germana; i, tot sovint, Gregor es passava el vespre sencer mirant aquell vestit tot ple de taques, lluent de tan tronat, però, això sí, amb els botons daurats ben polits, dins el qual el vell dormia d’allò més engavanyat i, malgrat tot, plàcidament.

Tan bon punt tocaven les deu, la mare intentava despertar el pare parlant-li fluixet i el persuadia d’anar-se’n al llit, perquè assegut a la butaca no dormia pròpiament i el pare necessitava dormir bé per sobre de tot, perquè entrava a treballar a les sis del matí. Però amb l’entossudiment que li havia agafat d’ençà que treballava d’empleat, insistia sempre a quedar-se a taula, malgrat que després sempre tornava a adormir-se, i llavors resultava d’allò més difícil fer-li canviar la butaca pel llit. Ja podien la mare i la germana burxar-lo amb enraonaments tant com volguessin, que ell es quedava allà assegut, fent lentes cabotades una bona estona, amb els ulls tancats. La mare el sacsejava per la màniga, li deia paraules dolces a l’orella, la germana deixava la feina per ajudar la mare… però no hi havia res a fer. Ell encara s’aclofava més a la butaca. I només quan les dues dones l’aixecaven per les aixelles, llavors obria les parpelles i mirant ara la mare, ara la germana, deia: «Quina vida! I aquesta és la pau de la meva vellesa!». I agafant-se en les dues dones, com si fos per a si mateix una gran càrrega, s’aixecava penosament i es deixava conduir per elles fins a la porta; allà els feia un gest perquè el deixessin, i continuava el camí tot sol, mentre la mare i la germana deixaven cuita-corrents els estris de costura i la ploma, i corrien darrere el pare per assistir-lo un tros més.

Qui hauria tingut lleure, en aquesta família carregada de feina i de fatics, d’agombolar Gregor més que no era del tot imprescindible? El pressupost de la casa es va anar reduint cada cop més; la nova minyona també va ser acomiadada, i una dona de fer feines gegantina i tot ossos, amb els cabells blancs que li voleiaven al voltant del cap, venia una estona al matí i a la tarda per fer els treballs més durs; de tota la resta en tenia cura la mare, a més a més de la costura. Fins i tot va arribar el moment que es van vendre unes quantes joies de família que temps enrere la mare i la germana havien lluït, felices i plenes d’orgull, a festes i celebracions; Gregor se’n va assabentar un vespre que parlaven plegats dels diners obtinguts per la venda. Però d’allò que més es lamentaven era del fet que no podien anar-se’n d’aquell pis, que s’havia tornat massa gran per les necessitats presents, perquè no podien ni imaginar com havien de transportar Gregor. Però Gregor sabia molt bé que ell no era l’únic impediment per aquest trasllat perquè, de fet, a ell l’haurien pogut transportar fàcilment en una caixa prou espaiosa i amb dos forats per la ventilació; allò que veritablement privava la família de canviar-se de pis era sobretot la completa desesperació i el pensament d’haver estat colpits per una desgràcia com mai havia succeït a ningú del cercle familiar i d’amistats. Cap de les misèries que sofreixen els pobres no els era estranya: el pare anava a buscar l’esmorzar d’empleats sense importància, la mare se sacrificava per la roba de gent desconeguda, la germana corria amunt i avall darrere un taulell tot atenent les comandes dels clients. Però havien arribat al final de les seves forces. I a Gregor la ferida a l’esquena li feia tant de mal com el primer dia cada vegada que la mare i la germana, després d’haver portat el pare al llit, tornaven al menjador, deixaven les feines i s’estrenyien molt fort, assegudes galta amb galta; i també quan la mare, assenyalant la cambra de Gregor, feia: «Tanca aquesta porta, Grete»; i també quan, llavors, Gregor tornava a jeure en la fosca, mentre allà al costat les dones barrejaven les llàgrimes o es quedaven mirant la taula fixament, amb els ulls secs.

Gregor passava els dies i les nits sense dormir gairebé gens. De vegades se li acudia pensar que, quan la porta tornaria a obrir-se, prendria altra vegada a càrrec seu els afers de la família, com feia abans; en els seus pensaments tornaven a aparèixer, després de molt de temps, el director i l’encarregat, els empleats i els aprenents, aquell noi dels encàrrecs tan curt de gambals, dos o tres amics d’altres establiments, la cambrera d’un hotel de províncies —un fugisser record d’amor—, la caixera d’una botiga de barrets, a qui havia fet la cort seriosament però amb poca insistència… Tots apareixien barrejats amb cares de gent estranya o oblidada, però en comptes d’ajudar-los a ell i a la seva família, eren del tot inassequibles; i Gregor estava content quan s’esfumaven. Però després, a causa d’aquestes visions, perdia totes les ganes de preocupar-se dels maltractes de què era objecte i, per bé que no podia imaginar-se res que pogués despertar-li la gana, es posava a rumiar de quina manera arribaria fins al rebost per menjar-se, encara que fos sense gana, tot allò que de fet li pertocava. La seva germana ja no es preocupava d’endevinar què podia venir-li més de gust, i al matí i a la tarda, abans de córrer cap a la botiga, empenyia amb el peu dins l’habitació, a corre-cuita, qualsevol cosa de menjar; i al vespre, sense fixar-se si Gregor només havia tastat el menjar o no l’havia ni tocat, com era gairebé sempre el cas, retirava les deixes amb un cop d’escombra. Quant a l’endreç de l’habitació, que ara Grete feia sempre al vespre, ja no podia fer-lo més de pressa. Ratlles de brutícia, testimoni de les trajectòries de Gregor, corrien d’un cap a l’altre de les parets; aquí i allà hi havia munts de pols i escorrialles apilotades. Al començament, quan entrava la germana, Gregor se situava als racons més plens de brutícia per fer-li, d’aquesta manera, una mena de retret o indicació. Però ja s’hauria pogut quedar als racons més bruts setmanes senceres, que la germana no s’hauria esmenat; veia la brutícia tan bé com ell, però, pel que semblava, havia decidit deixar-la on era. Amb un zel molt desconegut en ella, que tanmateix tota la família va copsar, Grete va vetllar perquè l’endreçament de l’habitació de Gregor quedés reservat només a ella. Un dia, la mare va emprendre una neteja a fons de l’habitació de Gregor, cosa que només va aconseguir amb l’ajut de moltes galledes d’aigua —i tanta humitat, d’altra banda, va perjudicar Gregor, que es va quedar tot estirat al sofà, amargament paralitzat. Però la mare no es va poder estalviar el càstig: aquell vespre, tan bon punt la germana va haver-se adonat dels canvis en l’habitació de Gregor, profundament ofesa, va arrencar a córrer cap al menjador i, malgrat que la mare ja aixecava les mans demanant disculpes, va rompre a plorar convulsivament, cosa que els pares —el pare, com era d’esperar, va fer un bot a la cadira, sobresaltat— van contemplar, d’entrada, amb desconcert i sense saber què fer; fins que ells també van començar a esvalotar-se; el pare, a la dreta, feia retrets a la mare per no haver reservat a la germana la neteja de l’habitació de Gregor; a l’esquerra, per contra, cridava a la germana prohibint-li per sempre més de netejar l’habitació de Gregor; mentrestant la mare intentava arrossegar el pare, boig d’excitació, cap al dormitori; la germana, sacsejada pels plors, picava la taula amb aquelles manetes que tenia; i Gregor xiulava fort i amb ràbia, veient que a ningú no se li acudia tancar la porta per estalviar-li aquell espectacle i aquell rebombori.

Però si la germana, rendida després de la feina a la botiga, s’havia anat despreocupant de Gregor i ja no se’n cuidava com abans, s’havia d’evitar per tots els mitjans que fos la mare qui la substituís; no per això Gregor quedaria abandonat. Perquè ara hi havia la dona de fer feines. Aquella viuda gran, que al llarg de la vida havia estat capaç de suportar les pitjors adversitats amb l’ajuda de la seva constitució robusta, no sentia pròpiament cap repulsió per Gregor. Sense ser tafanera, ni molt menys, un dia va obrir per casualitat la porta de l’habitació de Gregor i, quan el va veure, tot esverat i corrent d’un costat a l’altre encara que no el perseguia ningú, va quedar-se dreta, estupefacta, amb les mans plegades a la falda. A partir d’aquell dia, no s’oblidava mai, els matins i els vespres, d’obrir una mica la porta, d’amagat, per espiar Gregor. Al començament, fins i tot el cridava amb paraules que a ella li devien semblar amistoses, com ara: «Vine aquí, cuca caganera!», o bé: «Mireu-lo, l’escarabat de femer». A tals dicteris, Gregor no contestava res, sinó que es quedava immòbil al seu lloc, com si la porta ni s’hagués obert. En comptes de permetre aquella dona que el destorbés inútilment quan li venia el rampell, hauria valgut més que li manessin de netejar cada dia l’habitació! Un dia, de bon matí —una pluja forta colpejava els vidres, potser un signe que ja s’acostava la primavera—, Gregor estava tan indignat perquè la dona de fer feines ja tornava a començar amb aquelles foteses, que ell, com si volgués atacar-la, va girar-se contra ella, tanmateix a poc a poc i sense força. Però la dona, en comptes d’espantar-se, es va limitar a aixecar enlaire una de les cadires que hi havia al costat de la porta i, com que es va quedar allà dreta amb la boca molt oberta, semblava clar que la seva intenció era tancar la boca just després d’haver atacat l’esquena de Gregor amb la cadira que tenia a la mà. «I doncs, no volies brega?», li va preguntar en veure que Gregor girava cua; i, tranquil·lament, va tornar a deixar la cadira en un racó.

Gregor ja no menjava gairebé gens ni mica. Només quan passava casualment pel davant del menjar que li portaven en mossegava un bocí per distreure’s, el rosegava hores i hores, i gairebé sempre l’escopia. Al començament, va pensar que la seva desgana s’havia d’atribuir a la tristesa que li causava l’estat de la seva habitació, però s’equivocava, perquè, de fet, s’havia avingut de seguida als canvis que s’hi produïen. Havien pres el costum d’encabir a la seva habitació totes les coses que haurien fet nosa en qualsevol altre lloc, i d’aquestes coses n’hi havia un munt, perquè una de les peces de la casa havia estat llogada a tres dispesers. Aquests senyors seriosos —tots tres portaven barba, com Gregor va comprovar un dia a través d’una escletxa de la porta— eren partidaris d’un ordre escrupolós no solament a la seva habitació, sinó a tota la casa, i especialment a la cuina: per alguna cosa havien triat aquella casa per viure-hi a dispesa. No podien suportar els trastos inútils i menys encara les rampoines. A més a més, s’havien portat el propi mobiliari. Per això, moltes coses que no es podien ni vendre ni llençar es van tornar innecessàries. Totes aquestes coses anaven a parar a l’habitació de Gregor. Fins i tot la cendrera i la galleda de les escombraries de la cuina. Tot allò que de moment resultava inútil, la dona de fer feines, que sempre anava amb presses, ho engegava sense més ni més a l’habitació de Gregor; afortunadament, Gregor només solia veure l’objecte en qüestió i la mà que l’aguantava. Potser aquella dona tenia la intenció, si trobava l’avinentesa, d’anar-se emportant altra vegada aquelles coses o de llençar-les totes de cop, però el fet era que no es movien del lloc on havien anat a raure el primer dia; això si Gregor no serpejava per aquella habitació de mals endreços i els donava una empenta, primer senzillament per força, perquè ja no li quedava espai lliure per arrossegar-se, però després amb satisfacció creixent, per bé que aquestes passejades el deixaven exhaust per moltes hores, mort de cansament i de tristesa.

Com que els dispesers solien sopar a casa, al menjador familiar, la porta de la seva habitació que donava al menjador quedava molts vespres tancada, i això a Gregor tant se li’n donava perquè, de fet, molts vespres que l’havien oberta ell no se n’aprofitava, sinó que es retirava a jeure al racó més fosc de l’habitació, sense que la família se n’adonés. Però un dia la dona de fer feines va deixar la porta una mica oberta, i així estava aquell vespre quan els tres dispesers van entrar al menjador i van encendre el llum. Van seure a taula, on temps enrere seien el pare, la mare i Gregor, van desplegar els tovallons i van agafar forquilla i ganivet. A l’acte va aparèixer la mare amb una plàtera de carn, i just darrere seu la germana amb una cassola plena de patates fins al capdamunt. El menjar fumejava amb una olor molt forta. Quan les dones van haver deixat les plàteres sobre la taula, els dispesers s’hi van inclinar al damunt, com si volguessin examinar el menjar abans de tastar-lo i, efectivament, el que seia al mig, al qual els altres dos semblaven considerar una autoritat en la matèria, va tallar un tros de carn a la plàtera, segurament per comprovar si era prou cuita o si calia que tornessin a endur-se-la a la cuina. Estava satisfet; i la mare i la germana, que havien seguit l’operació amb inquietud, es van somriure assossegades.

La família menjava a la cuina. Amb tot, abans de retirar-s’hi, el pare entrava al menjador i amb la gorra a la mà feia una sola reverència donant la volta a la taula. Els dispesers s’aixecaven tots a l’una i murmuraven alguna cosa entre les barbes. Quan tornaven a quedar-se sols, continuaven menjant enmig d’un silenci quasi absolut. A Gregor li semblava molt curiós que sempre es sentís, entre els diversos sorolls que feien en menjar, el soroll de les dents mastegant, com si amb això se li volgués demostrar que es necessiten dents per menjar, i que no serveix de res tenir les mandíbules més sòlides del món si no es tenen dents. «Doncs jo tinc gana», es deia Gregor preocupat, «però no d’aquestes coses. Com endrapen, aquests dispesers i jo aquí, amb una fam que tomba!».

Aquell mateix vespre —Gregor no recordava haver sentit el violí en tot aquell temps—, es va sentir una música que venia de la cuina. Els dispesers ja havien acabat de sopar, el del mig havia tret un diari i n’havia donat un sol full a cada un dels altres dos, i ara llegien tots tres aclofats a les butaques, fumant. Quan el violí va començar a sonar es van estranyar, van aixecar-se i van anar de puntetes cap a la porta del rebedor, i van quedar-s’hi drets, apinyats l’un contra l’altre. Alguna cosa devien haver sentit els de la cuina, perquè el pare va dir: «Que potser destorba els senyors, aquesta música? Podem plegar ara mateix». «Al contrari», va dir l’home que sempre es col·locava al mig, «no li agradaria, a la senyoreta, venir amb nosaltres a tocar al menjador, que s’hi està més bé i és més agradable?». «Amb molt de gust», va dir el pare, com si fos ell qui toqués el violí. Els tres homes van retirar-se al menjador, i esperaven. De seguida va arribar el pare amb el faristol, la mare amb les partitures i la germana amb el violí. La germana, sense dir paraula, va preparar-ho tot per tocar; els pares, que fins aleshores mai no havien llogat habitacions a ningú i per això exageraven la gentilesa cap als dispesers, no van ni gosar seure a les butaques de sempre; el pare es va repenjar a la porta, amb la mà dreta mig amagada entre dos botons de la lliurea ben cordada; però la mare va acceptar el seient que li va oferir un dels homes i es va asseure en un racó apartat, perquè no va tocar la cadira del lloc on aquell home l’havia deixada a l’atzar.

La germana va començar a tocar; pare i mare seguien atentament, cadascú des del seu lloc, els moviments de les mans de Grete. Gregor, atret per la música, havia gosat desplaçar-se un tros endavant, i el cap ja era visible del menjador estant. Ja no s’estranyava dels pocs miraments que darrerament tenia envers els altres; abans, aquesta consideració pels altres havia estat el seu orgull. I ara precisament era quan més raons hauria hagut de tenir per amagar-se, perquè a causa de la brutícia que s’havia acumulat a la seva habitació i dels remolins de pols que s’alçaven amb el moviment més petit, ell també anava cobert de pols de dalt a baix; amunt i avall traginava al damunt, a l’esquena i pels costats, fils, cabells i restes de menjar; la seva indiferència per tot era molt més gran que en aquells temps passats en què, unes quantes vegades al cap del dia, s’ajeia d’esquena a terra i es refregava damunt de l’estora. I malgrat l’estat en què es trobava, no va tenir cap vergonya d’avançar un tros més pel terra immaculat del menjador.

Cert que ningú no es preocupava d’ell, en aquells moments. La família estava del tot captivada pel violí; els dispesers, en canvi, que al començament s’havien col·locat, amb les mans a la butxaca, al darrere i massa a tocar del faristol de la germana, tan a prop que fins i tot haurien pogut seguir la partitura —cosa que, sens dubte, hauria molestat la germana—, aviat es van enretirar tot decantant els caps i parlant a mitja veu de cara a la finestra prop de la qual es trobaven; el pare se’ls mirava neguitós. Semblava més que evident que havien estat decebuts en la seva suposició d’escoltar un concert de violí bonic o senzillament distret, que ja en tenien prou d’aquella sessió, i que aguantaven aquell destorb només per cortesia. Especialment la manera com treien el fum dels cigars pel nas i per la boca donava a entendre que ja en tenien ben bé prou. I tan bé com tocava, la germana! Mantenia el cap inclinat cap a un costat, els ulls seguien atentament i amb tristesa els pentagrames. Gregor es va arrossegar encara un tros endavant, amb el cap ran de terra, per tal de topar amb la seva mirada. Que potser era un animal, que la música l’encantava d’aquella manera? Era com si davant els ulls se li obrís el camí d’un aliment temptador i desconegut. Estava decidit a avançar fins a la germana; estirar-li el vestit per fer-li entendre que havia d’anar a la seva habitació amb el violí, on seria molt ben acollida, i on ell apreciaria molt la seva música, i no com allà al menjador, on ningú no li feia cas. Un cop allà, ja no la deixaria sortir de l’habitació, almenys mentre ell visqués; el seu aspecte fastigós li seria útil per primera vegada: correria al mateix temps a totes les portes de l’habitació per rebutjar tots els agressors; però la germana no s’havia de quedar amb ell per força, sinó de bon grat; seuria al seu costat, al sofà, reclinada sobre seu, i llavors ell li confiaria a l’orella que havia tingut la ferma intenció d’enviar-la al Conservatori, i que així ho hauria dit a tothom, sense preocupar-se de les possibles objeccions, la nit passada de Nadal —així, doncs, ja havien passat les festes de Nadal?— si mentrestant no li hagués succeït aquella desgràcia. Després d’aquesta explicació, la germana arrencaria a plorar, emocionada, i Gregor se li pujaria a les espatlles i li faria petons al coll, que portava tot nu, sense cinta ni gorgera, d’ençà que treballava a la botiga.

«Senyor Samsa!», va exclamar l’home del mig al pare tot assenyalant amb l’índex, sense engegar cap altra paraula, Gregor que es movia lentament cap endavant. El violí va callar a l’acte, l’home del mig va riure primer mirant els altres dos i bellugant el cap, i tot seguit va tornar a mirar Gregor. Al pare no li va semblar tan necessari foragitar Gregor com tranquil·litzar els tres dispesers abans de res, encara que no estaven gens espantats i semblava que l’aparició de Gregor els distreia més que el violí. Va córrer cap a ells i va mirar d’empènyer-los cap a la seva habitació amb els braços estirats, mentre els tapava amb el cos la visió de Gregor. Ara sí que va semblar que s’enfadaven una mica, sense que quedés clar si s’enfadaven pel comportament del pare, o perquè acabaven d’assabentar-se que havien tingut fins aleshores un veí com Gregor sense saber-ho. Van exigir del pare un aclariment, van aixecar els braços, ells també, es van forfollar la barba, neguitosos, i van recular a poc a poc cap a l’habitació. Mentrestant, la germana s’havia sobreposat al desconcert en què havia caigut un cop va haver parat sobtadament de tocar, i, després d’aguantar una estona el violí i l’arquet amb les mans penjades lànguidament, i després de continuar mirant les partitures com si encara estigués tocant, va reaccionar de sobte i va deixar l’instrument a la falda de la mare, que encara seia a la butaca amb ofecs i amb el pit que li bategava, i va anar corrents cap a l’habitació del costat, a la qual ja s’acostaven els tres homes, més i més de pressa, sota l’escomesa del pare. Es va veure com volaven enlaire els coixins i les mantes sota les mans àgils de la germana, mentre desfeia i feia els llits. I, efectivament, abans que els tres homes haguessin entrat a l’habitació, ella ja havia acabat de fer els llits i s’esmunyia de nou cap al menjador. El pare semblava altra vegada tan endut per la seva obstinació, que havia oblidat del tot el respecte que tanmateix mereixien els dispesers. Només els empenyia i empenyia, fins que, al llindar de la porta de l’habitació, l’home del mig va donar amb força un cop de peu a terra que va fer que el pare s’aturés. «Amb això vull proclamar», va dir alçant la mà i buscant amb la mirada la mare i la germana, «que d’acord amb les repulsives condicions d’aquesta casa i de la família que l’habita», aquí, amb una decisió sobtada, va escopir a terra, «abandono la meva habitació immediatament. Per descomptat que no pagaré ni un cèntim pels dies que he viscut en aquesta casa, sinó que, al contrari, consideraré fins i tot la possibilitat de demandar-los per danys i perjudicis, basant-me en al·legacions —creguin-me— molt fàcils de comprovar». Va callar i va mirar al davant, com si esperés alguna cosa. Efectivament, els seus dos amics van intervenir a l’acte amb aquestes paraules: «Nosaltres també ens n’anirem immediatament». Dit això, l’home del mig va agafar el pom de la porta de la seva habitació, va entrar-hi i va tancar la porta amb un cop.

El pare, trontollant i ajudant-se amb les mans, va arribar fins a la butaca i s’hi va deixar caure; feia l’efecte que s’havia estirat per la becaina de cada vespre, però les contínues i incontenibles capcinades que feia demostraven que no dormia, ni molt menys. Gregor s’havia quedat estirat al mateix lloc on l’havien sorprès els dispesers. El desencant causat pel fracàs dels seus plans, però potser també la debilitat causada pel desnodriment, va fer que li resultés impossible bellugar-se. Temia amb una certa seguretat que d’un moment a l’altre s’havia de descarregar damunt seu un esfondrament general; i esperava. Ni tan sols el va espantar el soroll del violí que va relliscar de les mans tremoloses de la mare i li va caure de la falda a terra, fent una nota ressonant.

«Estimats pares», va dir la germana, donant un cop a la taula a tall d’introducció, «això no pot continuar així. Vosaltres no us en feu el càrrec, però jo sí. Davant aquest monstre no goso ni pronunciar el nom del meu germà, i per això em limito a dir: hem d’intentar desprendre’ns d’aquest monstre. Hem fet tot l’humanament possible per cuidar-lo i suportar-lo; em sembla que ningú no podrà fer-nos cap retret».

«Té tota la raó», va dir-se el pare. La mare, que continuava respirant amb dificultat, va començar a estossegar sordament, amb una mà a la boca i una expressió de bogeria als ulls.

La germana va córrer cap a la mare i li va aguantar el front. El pare, que semblava capficat en la interpretació de les paraules de la germana, s’havia aixecat de la butaca, jugava amb la gorra d’uniforme entre els plats del sopar dels dispesers, encara parats a taula, i de tant en tant mirava Gregor, que no es movia gens ni mica.

«Hem de mirar de desfer-nos-en», va repetir finalment la germana al pare, perquè la mare no sentia res a causa de la tos, «si no, encara acabarà amb tots nosaltres, ja ho veig venir. Quan s’ha de treballar tan durament com ho fem nosaltres, no es pot suportar, al damunt, aquest turment interminable a casa. Ja no puc més». I va arrencar a plorar tan fort, que les llàgrimes relliscaven per la cara de la mare; la germana les hi eixugava amb un gest mecànic de la mà.

«Filla meva», va dir el pare compassivament i amb una evident comprensió dels fets, «però què vols que fem?».

La germana es va limitar a arronsar les espatlles com un signe de la perplexitat que l’havia sorpresa mentre plorava, en contrast amb la seva seguretat de feia una estona.

«Si almenys ens entengués», va dir el pare com qui fa una pregunta; la germana, entre plors, va moure vivament la mà, volent dir que en això no calia ni pensar-hi.

«Si almenys ens entengués», va repetir el pare, i va tancar els ulls com si indiqués que compartia la convicció de la germana sobre la impossibilitat d’una cosa així, «llavors potser seria possible arribar a un acord amb ell. Però d’aquesta manera…».

«Se n’ha d’anar», va dir la germana, «només hi ha aquesta solució, pare. Has de mirar de treure’t del cap que aquest és en Gregor, això és tot. Haver pensat així fins ara, aquesta és precisament la nostra desgràcia. Com vols que sigui en Gregor? Si el fos, ja faria temps que hauria entès que és impossible la convivència dels homes amb un animal així, i se n’hauria anat per ell mateix. Llavors, ja no tindríem el germà, però podríem continuar vivint i conservar amb honor la seva memòria. Però tal com són les coses, aquesta bèstia ens persegueix, espanta els dispesers, vol apropiar-se clarament de tota la casa, i acabarà per fer-nos dormir al carrer. Mira, pare», va cridar tot d’un plegat, «ja hi torna!». I amb un espant totalment incomprensible per Gregor, la germana va deixar fins i tot la mare, es va apartar d’un bot de la butaca, com si preferís sacrificar la mare abans que quedar-se prop de Gregor, i va córrer darrere el pare, el qual, excitat per aquell comportament de la germana, també es va aixecar, amb els braços mig estirats, com per protegir-la.

Però Gregor no tenia la més petita intenció de fer por a ningú, i menys encara a la seva germana. No havia fet altra cosa que començar a girar-se per tornar a l’habitació, i solament això els degué esverar, perquè donat el seu estat penós, per fer aquell difícil moviment de donar la volta havia d’ajudar-se amb el cap, alçant-lo i abatent-lo a terra moltes vegades. Es va aturar i va mirar al voltant. Semblava que havien reconegut les seves bones intencions; havia estat solament un moment de pànic. Ara tots el miraven sense dir res, i amb pena. La mare estava mig estirada a la butaca, amb les cames estirades i molt juntes l’una contra l’altra, els ulls mig tancats a causa del defalliment; el pare i la germana seien de costat; la germana havia abraçat el pare al coll.

«I bé, ara potser podré girar-me», va pensar Gregor tot reprenent la tasca. No podia contenir els esbufecs que li causava aquell esforç, i havia de descansar de tant en tant. Tanmateix, ningú no l’empaitava, l’havien deixat que s’apanyés tot sol. Tan bon punt va haver acabat de donar la volta, va començar a fer, de dret, el camí de retorn. El sorprenia la gran distància que el separava de l’habitació, i no comprenia com havia pogut recórrer el mateix camí feia una estona quasi sense adonar-se’n en aquell estat lamentable. Capficat només per arrossegar-se ben de pressa, amb prou feines va adonar-se que ni una paraula ni una exclamació de la família no el destorbaven en la seva marxa. Al moment d’arribar a la porta va girar el cap, no del tot perquè sentia que tenia el coll enravenat, però prou per veure que res no havia canviat darrere seu, tret que la germana s’havia aixecat. La darrera mirada va fregar lleugerament la mare, que ja s’havia adormit del tot.

Un cop va ser dins l’habitació, la porta va ser tancada immediatament, amb violència, i barrada amb pany i forrellat. Gregor es va espantar a causa d’aquell soroll sobtat; les cames li tremolaven. Era la germana, qui havia tingut tanta pressa a tancar. Ja estava dreta abans que ell es fiqués a l’habitació i havia esperat el moment de llançar-se cap a la porta amb pas lleuger i sense fer soroll. Gregor no l’havia sentida. I mentre girava la clau al pany, la germana va dir als pares: «Per fi!».

«I ara, què?», va preguntar-se Gregor, i va fitar la foscor que hi havia tot al voltant. Aviat va constatar que ja no podia bellugar-se ni poc ni gens. No se n’estranyava, al contrari, li semblava quasi impossible que fins aquell moment hagués pogut bellugar-se amunt i avall amb aquelles cametes tan primes. A part d’això, es trobava relativament bé. Cert que tot el cos li feia mal, però era com si el dolor hagués d’anar minvant a poc a poc fins desaparèixer del tot. De la poma podrida encastada a l’esquena i la coïssor per tota la perifèria, completament coberta d’un polsim blanquinós, amb prou feines se’n sentia. Pensava en la família amb entendriment i amor. Si una cosa així era possible, encara estava més fermament convençut que la seva germana que ell havia de desaparèixer. Va quedar-se en aquest estat de reflexió plàcida i deserta fins que al rellotge del campanar van tocar les tres de la matinada. Encara va viure l’inici de l’ample trenc de l’alba darrere els vidres. Després va reclinar el cap inconscientment fins a tocar a terra, i pels narius va escolar-se feblement el seu últim alè.

Quan, de bon matí, va arribar la dona de fer feines —amb les presses donava tals cops de porta, malgrat que li havien pregat d’evitar-los, que a tota la casa era impossible continuar dormint quan arribava—, no va notar en Gregor res d’estrany en entrar a l’habitació per fer-li la ràpida visita de costum. Va pensar que jeia així quiet intencionadament, i que es volia fer l’ofès; el creia capaç de qualsevol estratagema. Com que, per atzar, tenia a les mans l’escombra de pal llarg, va mirar de fer-li pessigolles des de la porta. Com que amb això no semblava aconseguir res, es va enfurismar i va començar a burxar Gregor amb el pal, i només quan va veure que l’havia desplaçat un tros sense que oferís cap resistència, va quedar intrigada. Quan va adonar-se, al cap d’uns moments, de la veritable situació, va obrir uns ulls com unes taronges i va deixar anar un xiulet, però no es va quedar dreta gaire estona, sinó que va sortir corrents i va obrir la porta del dormitori dels pares d’una revolada, cridant en veu alta enmig de la fosca: «Vinguin, vinguin a veure-ho! Ha fet un pet com una gla!».

El senyor i la senyora Samsa, que s’havien incorporat al llit de matrimoni, van haver de recuperar-se d’aquell sobresalt abans de poder entendre l’avís de la dona de fer feines. Però després es van llevar tots dos cuita-corrents, cadascú pel seu costat del llit; el senyor Samsa es va tirar una manta a l’esquena, la senyora Samsa anava només amb camisa de dormir; i així van entrar a l’habitació de Gregor. Mentrestant també s’havia obert la porta del menjador, on Grete dormia des de l’arribada dels dispesers; anava vestida de dalt a baix, com si no hagués dormit en tota la nit, i la mala cara que feia semblava confirmar-ho. «Mort?», va dir la senyora Samsa amb una mirada d’interrogació a la dona de fer feines, per bé que ella mateixa podia comprovar-ho i fins i tot adonar-se’n sense necessitat de cap prova. «Jo ho diria», va fer la dona tot empenyent el cadàver de Gregor amb l’escombra, a manera de verificació, i arrossegant-lo un bon tros cap a un racó. La senyora Samsa va fer un gest com si volgués aturar l’escombra, però va reprimir-se. «Bé», va dir el senyor Samsa, «donem gràcies a Déu». Va senyar-se, i les tres dones van seguir l’exemple. Grete, que no treia els ulls del cadàver, va dir: «Mireu que prim que estava. Ja feia molt de temps que no menjava res. Així com entrava el menjar a l’habitació, així en sortia». Certament, el cos de Gregor estava completament aplanat i eixut, com era fàcil de veure, de fet per primera vegada, ara que les cames ja no el sostenien i que podien mirar-lo bé i sense cap prevenció.

«Vine, Grete, entra una estoneta a la nostra habitació», va dir la senyora Samsa amb un somriure nostàlgic, i Grete es va tombar i va mirar el cadàver per última vegada; i va anar darrere els pares, cap al dormitori. La dona de fer feines va tancar la porta i va obrir la finestra de bat a bat. Malgrat l’hora del matí, l’aire fred ja començava a barrejar-se amb una certa tebior. I és que ja eren els finals de març.

Sortint de la seva habitació van aparèixer els tres dispesers, que es van posar a buscar per totes bandes l’esmorzar, tot estranyats: s’havien oblidat d’ells. «On és l’esmorzar?», va preguntar emmurriat l’home del mig a la minyona. Però la dona de fer feines es va posar un dit als llavis i després va fer un signe ràpid i silenciós als tres homes perquè la seguissin fins a l’habitació de Gregor. Hi van anar i van quedar-se drets, amb les mans a les butxaques de les seves prou deslluïdes jaquetes, al voltant del cadàver de Gregor, a l’habitació ja plena de claror.

Llavors va obrir-se la porta del dormitori, i el senyor Samsa va aparèixer en lliurea, de bracet amb la seva dona i la seva filla, una a cada banda. Se’ls notava que havien plorat: de tant en tant Grete enfonsava la cara en l’espatlla del pare.

«Abandonin immediatament casa meva!», va dir el senyor Samsa assenyalant la porta, sense deixar anar les dones. «Què vol dir, amb això?», va dir l’home del mig una mica desconcertat i amb un somriure ximplet. Els altres dos tenien les mans a l’esquena i se les fregaven sense parar, com si esperessin delerosos una gran baralla que només a ells podia resultar-los favorable. «Vull dir exactament el que he dit», va respondre el senyor Samsa, i va avançar amb les seves acompanyants de dret cap al dispeser. Aquest, al començament, va quedar-se quiet i callat, mirant a terra, com si les coses es regiressin en el seu cap per trobar un nou ordre. «En aquest cas, ens n’anem», llavors va dir; i va aixecar els ulls cap al senyor Samsa, com si amb un sobrat impuls d’humilitat esperés una autorització fins i tot per acomplir aquest propòsit. El senyor Samsa es va limitar a fer-li breus inclinacions de cap amb els ulls molt oberts. Després d’això, l’home del mig, sense pensar-s’ho gens, es va dirigir amb passes llargues cap al rebedor; els seus dos companys, que havien estat escoltant i ja feia una estona que tenien les mans quietes, li van anar al darrere fent saltirons, com si tinguessin por que el senyor Samsa arribés abans al rebedor i s’interposés entre ells i el seu capitost. Un cop al rebedor, van agafar tots tres els barrets del penjador, van agafar els bastons de la bastonera, van fer una reverència sense dir paraula, i van sortir de la casa. Amb una desconfiança totalment infundada, com es va demostrar, el senyor Samsa va sortir al replà amb les dues dones i, repenjats a la barana, van mirar com els tres homes, certament a poc a poc però sense aturar-se, baixaven la llarga escala, es perdien de vista a cada pis per un colze que feia i al cap d’un moment tornaven a aparèixer. Com més avall arribaven, més s’esvania l’interès de la família Samsa per ells; i quan el noi de la carnisseria es va creuar amb els homes i després els va deixar enrere pujant per l’escala amb un cistell que portava tot cofoi damunt el cap, el senyor Samsa i les dues dones es van separar de la barana i van tornar plegats a casa com si s’haguessin tret un pes de sobre.

Van decidir dedicar aquell dia al descans i a passejar; no solament es mereixien aquella pausa en el treball sinó que fins i tot els resultava indispensable. Així, doncs, van seure a taula i van escriure tres cartes de justificació: el senyor Samsa a la direcció, la senyora Samsa a qui li proporcionava la feina, i Grete a l’encarregat de la botiga. Mentre escrivien, va entrar la dona de fer feines per dir que havia acabat la feina del matí i que se n’anava. Els tres van continuar escrivint sense fer-li cas, fent solament un moviment amb el cap; però, veient que la dona no se n’anava, van mirar-se-la molestos. «Què vol?», va preguntar el senyor Samsa. La dona estava dreta a la porta, somrient, com si tingués una gran notícia per explicar, però donant a entendre que només parlaria si li adreçaven la pregunta adequada. La plometa d’estruç que duia gairebé dreta al barret, que al senyor Samsa l’havia molestat des del primer dia que havien agafat aquella dona, es gronxava lleugerament en totes direccions. «Vol dir-me què vol, d’una vegada?», va preguntar la senyora Samsa, que era a qui més respecte tenia la minyona. «Doncs», va respondre la dona sense poder parlar de tant que se li escapava el riure, «doncs bé, que no cal que es preocupin de desempallegar-se d’aquella andròmina d’allà al costat. Ja està tot enllestit». La senyora Samsa i Grete es van tornar a inclinar sobre les cartes i van continuar escrivint; el senyor Samsa, veient que la dona de fer feines estava a punt d’explicar-ho tot fil per randa, la va aturar amb un gest enèrgic de la mà. La dona, en veure que no li permetien d’esplaiar-se, es va recordar de la molta pressa que tenia i, visiblement ofesa, va fer: «Passi-ho bé tothom!», es va girar enfurismada i va sortir de la casa donant uns cops de porta que feien por.

«Aquest vespre, la despatxo», va dir el senyor Samsa, però no va rebre cap resposta ni de la seva dona ni de la filla, perquè la dona de fer feines només semblava haver tornat a destorbar la seva tranquil·litat, amb prou feines recobrada. Les dues dones van alçar-se, van anar cap a la finestra i, allà dretes, van quedar-se una estona fortament abraçades. El senyor Samsa es va girar, assegut a la butaca, i se les va mirar una estona sense dir res. Després va dir: «Apa, veniu. No us hi capfiqueu més. Estigueu també una mica per mi». Les dones van obeir-lo immediatament, hi van córrer, van amanyagar-lo i van acabar cuita-corrents les cartes.

Després van sortir de casa tots tres, cosa que no havien fet des de feia mesos, i van agafar el tramvia fins a camp obert, als afores de la ciutat. El vagó, del qual eren els únics passatgers, estava inundat dels raigs calents del sol. Còmodament reclinats als seients, conversaven sobre les perspectives pel futur, i van trobar que, ben mirat, aquest futur no se’ls presentava gens fosc, tota vegada que les seves col·locacions —sobre les quals, de fet, encara no s’havien preguntat res l’un a l’altre—, eren del tot favorables, i especialment prometedores per més endavant. De moment, la millora més gran en la seva situació havia de produir-se, naturalment, canviant de casa; llogarien un pis més petit i més barat, però més ben situat i, sobretot, més pràctic que el que tenien, que l’havia triat Gregor. Mentre parlaven d’aquestes coses, el senyor i la senyora Samsa van adonar-se quasi simultàniament, en veure l’exuberància creixent de la seva filla, que, darrerament, malgrat tots els neguits que li havien esblanqueït les galtes, havia crescut fins a fer-se una noia bonica i ufanosa. Sense dir-se res i entenent-se quasi inconscientment amb la mirada, van pensar que ja s’acostava el moment de buscar-li un marit com cal. I quan, al final del trajecte, la noia es va aixecar la primera i va desplegar el cos juvenil, allò va ser per als pares com una confirmació dels seus nous desigs i de les seves bones intencions.





FRANZ KAFKA (Praga, 1883 - Viena, 1924) fou un escriptor d’origen jueu en llengua alemanya.

La seva narrativa desassossegadora i simbòlica, escrita en alemany, va anticipar l’opressió i l’angoixa del segle XX. La seva influència ha fet que el terme «kafkià» s’apliqui a situacions socials angoixants grotesques.

La seva obra és una de les més influents de la literatura universal de l’últim segle, malgrat no ser gaire extensa: va ser autor de tres novel·les (El procés del 1925, El castell del 1926 i Amèrica del 1927), dues novel·les curtes, La metamorfosi (1915) i La colònia penitenciària (1914), i un cert nombre de paràboles i relats breus. A més, va deixar una abundant correspondència i escrits autobiogràfics, la major part publicats pòstumament.





