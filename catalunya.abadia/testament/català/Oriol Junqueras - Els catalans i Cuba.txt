L’empremta de les relacions comercials, polítiques i culturals entre Catalunya i Cuba és ben viva encara avui. A part de la memòria de tants “avis” que van anar a Cuba, les cases dels “americanos” i “indianos” que esquitxen les nostres costes, els poemes de Verdaguer o de Maragall, les havaneres, les indústries catalanes creades a partir de capitals acumulats al Carib, per exemple, en són testimoni. El llibre d’Oriol Junqueras exposa de manera diàfana aquestes complexes relacions transatlàntiques: els èxits i els fracassos, les anades i vingudes en relació amb la política dels governs de Madrid, les preses de posició dels catalans a favor i en contra de la independència de la colònia… Grans plantacions, monopolis comercials, grans fortunes, però també malalties tropicals, soledats, misèria, morts lluny de casa, enyorances…





Oriol Junqueras





Els catalans i Cuba


Pròleg de Josep M. Solé i Sabaté

Epíleg de Joaquim Roy



ePUB v1.0

Tompopal 07.04.21





Títol original: Els catalans i Cuba

Oriol Junqueras, 1998

Il·lustració de la portada: Carlos Cubeiro

Edició digital: Tompopal (v1.0)

ePUBCat base r1.3





Al meu avi Isidre i a la meva àvia Berta,

que amb una paciència i un interès infinits,

m’han ensenyat a estimar la història del meu país.





«Els contrasentits són l’única lògica forta i fonda de la vida. Resignem-nos a no entendre. Disfrutem, disfrutem de la bellesa dels absurds, l’anguniós delit d’avançar a les palpentes, per obscuritats corprenedores, envers el filet de llum puríssima, eterna, que brilla en l’infinit fons del fons».

JOAN MARAGALL

«El no espantar-se davant cap conclusió, el desitjar comprendre-ho tot, denota valor moral».

JAUME BROSSA

«Porque vivimos a golpes,

porque apenas si nos dejan

decir que somos quien somos,

nuestros cantares no pueden ser,

sin pecado, un adorno».

GABRIEL CELAYA





AGRAÏMENTS


Vull expressar el meu agraïment al Ricardo García Cárcel, al Francesc Xavier Hernández i Cardona, a l’Antoni Simon i Tarrés i al Josep Maria Solé i Sabaté, que —amb la seva amistat, confiança i suport— m’han honorat i ajudat molt més enllà del que mereixo.

I, especialment, haig d’expressar el meu agraïment a la Maria Antònia Martí Escayol, sense la qual aquest llibre i tantes altres coses no haurien estat possibles.





PRÒLEG


L’any 1898 marca un punt clau en la història de Catalunya i d’Espanya. La patentització de la decadència espanyola es posa de manifest de la manera més cruel amb la considerada, aleshores, «vergonyosa» pèrdua colonial de Cuba, les Filipines i Puerto Rico.

La comparació amb les altres potències europees sobre els fets colonials és terrible per a la consciència espanyola que ha viscut sobre el somni de mites medievals i la idea d’un destí imperial que hauria atorgat a Espanya la redempció d’una part de la humanitat —«el fet més important de la història» de la propaganda oficial— i ara s’encarava amb la cruel realitat de veure que quan les nacions més poderoses d’Europa completen el domini colonial del planeta, Espanya havia d’abandonar derrotada unes terres, les restes de l’imperi, que havia considerat part substancial del seu territori.

La guerra de 1895-1898 era la lògica circumstància d’una sèrie contínua de despropòsits que havia convertit la metròpoli en una feixuga i antiquada càrrega econòmica i política que Cuba i, en grau menor, Puerto Rico i les Filipines veien ineficaç i no reformable.

La resposta de la societat espanyola i catalana és no coincident i posteriorment serà divergent, si no enfrontada.

El 1898 per a Espanya és el despertar d’un somni que havia mantingut el simulacre de gran potència quan era un Estat que no avançava en el camí de la industrialització, modernització i avenç d’unes estructures polítiques i socioeconòmiques de forma paral·lela a com feien els altres països de l’occident europeu.

La seva resposta davant les reivindicacions de les colònies no fou mai descentralitzadora políticament, ni moderna econòmicament, fet que era un autèntic suïcidi davant l’afany imperialista d’un país, els Estats Units, que havia completat la seva conquesta anterior de l’Atlàntic al Pacífic i havia aconseguit donar una sortida prou sòlida al conflicte esclavista durant la guerra de Secessió.

Espanya va optar per la via militar, i en aquest camp la superioritat era indiscutible, com s’havia demostrat en la guerra de 1868-78 i en els enfrontaments bèl·lics posteriors. Però ara hi havia la presència nord-americana i aquesta demostraria l’obsolescència de l’exèrcit espanyol, la manca de previsió i coordinació en l’armada i una profunda corrupció en els serveis per tot el que afectava l’exèrcit d’ultramar.

La quantitat de soldats —més de 200.000— que Espanya havia traslladat a l’altra riba de l’Atlàntic era fins aleshores la xifra més alta de trasllat de tropes en la història de la humanitat, però el corc estava no solament en les dures condicions de vida de les tropes en zones tropicals, en la gairebé nul·la infraestructura sanitària o mèdica, en la poca adequació de l’equip de campanya o en els particulars interessos econòmics de grups de pressió que volien fer de les illes colonials mercats tancats a una competència exterior que era més poderosa i potencialment molt més beneficiosa, sinó també en el retard econòmic, social i polític que l’oligarquia terratinent i centralista espanyola volia conservar contra l’evolució del temps i de la història. El conflicte era inevitable.

La resposta és sabuda, Espanya afronta el repte militar des d’un patrioterisme nacionalista exacerbat i gairebé histriònic a partir d’uns periòdics mediatitzats i des d’un sistema polític, la Restauració, que és feble per a encarar els conflictes que el moviment obrer, el sentiment nacional de Catalunya i després el País Basc, un amenaçador carlisme i la lluita per la modernització global d’una societat que es veu i se sent ofegada per tantes tensions a les quals no es dóna respostes plausibles.

La derrota militar, hom diu que és sabuda per la monarquia, salva l’honra però deixa Espanya abocada al desastre.

El retorn a l’espiritualitat és la resposta de la Castella eterna, és fugir del present per ensimismamiento en les glòries del passat, és culpar l’altri del desastre. Els militars, els polítics, els regionalistes, els americans, el populacho fan acusacions encreuades de l’amarg despertar després de la derrota de Cavite a les Filipines i de Santiago de Cuba.

La resposta a Catalunya comença a manifestar-se abans del 1898. La complexitat de la societat catalana la feia més crítica davant el sistema de la Restauració. L’esforç per la industrialització, l’aprofundiment democràtic, el moviment obrer, la conversió del catalanisme popular i la catalanitat ancorada en les entranyes del país es van manifestant cada cop més cap a actituds polítiques davant la ignorància d’un sistema polític caduc.

Sectors catalanistes, així com alguns del món obrer, havien manifestat les seves reserves davant el conflicte bèl·lic. A poc a poc i durant el decurs de la guerra mostren un perfil que demana reformes i canvis, també hi comencen a participar algunes veus crítiques de l’Església i, en menor grau, alguna veu de la burgesia industrial.

La pèrdua de les colònies és un detonant per a Catalunya: hom veurà en el regeneracionisme una sortida a tot el que la societat catalana aspira a ser, una societat paral·lela als altres països veïns de l’Europa més avançada.

Catalunya no es lamentarà de dolor, acusarà el vell sistema per estèril i corrupte, mirarà nord enllà, on veu progrés industrial, democràtic i cultural. El 1898 Catalunya fa un salt per seguir una via pròpia, allunyada espiritualment d’Espanya, d’aquí l’elecció d’una via catalana, això és, l’afany múltiple de la societat catalana, de vegades contradictori, però mai confús, de seguir un camí on l’horitzó és la indústria, el comerç, la democràcia i la defensa dels propis interessos sense intermediaris de cap mena. Seria l’aposta catalana la que canviaria el propi país i seria un dels principals impulsors que faria canviar moltes de les estructures d’Espanya.

Oriol Junqueras ha fet un estudi profund, rigorós i amè. Des d’una recerca lúcida, exposa des dels antecedents que duen Cuba a la independència fins a les conseqüències que això suposa per a Catalunya i també per a Espanya. És un treball d’un historiador amb ofici que sap comunicar des de la recerca, un fet que cal destacar entre molts altres mèrits d’aquest llibre que mostra que el 1898 és ambivalent: molt positiu per a Catalunya, frustrant per a Espanya.



Josep M. Solé i Sabaté





INTRODUCCIÓ


Aquest llibre pretén ser una obra de divulgació general destinada a lectors que no han d’estar necessàriament especialitzats en la matèria. No es tracta en cap cas d’una obra d’investigació original sobre fonts inèdites, sinó que vol oferir una síntesi amena i rigorosa sobre alguns dels aspectes més interessants de les relacions entre Catalunya i Cuba, entre la segona meitat del segle XVIII i la primera del segle XX.

Amb aquest objectiu, el llibre es divideix en dos apartats que es diferencien tant pel que fa al marc cronològic com pel que fa a la temàtica. Així, en línies generals, podem afirmar que el primer d’aquests apartats centra l’atenció en les relacions comercials catalanocubanes, en el desenvolupament econòmic d’ambdós països i en el paper dels catalans a Cuba, entre el segle XVIII i l’any 1868 (aproximadament); mentre que el segon apartat concentra la seva atenció en els aspectes bèl·lics, polítics i intel·lectuals que caracteritzen les relacions hispanocatalanocubanes entre el 1868 (aproximadament) i la dècada dels anys trenta del segle XX. En qualsevol cas, cal aclarir que aquesta divisió cronologicotemàtica presenta diverses excepcions i interferències del tot inevitables per a la comprensió de la realitat històrica i per a l’interès de l’obra. Sigui com sigui, hem d’indicar que aquesta divisió no és de caràcter aleatori, sinó que està absolutament condicionada pels canvis extraordinaris que es produïren l’any 1868 a Cuba, a Catalunya i a Espanya.

Evidentment, l’obra està condicionada per l’extraordinària amplitud del tema que vol presentar a la consideració del lector. No cal assenyalar que l’aproximació a la realitat històrica de dos països i de les seves relacions mútues durant més de dos segles constitueix un tema d’estudi d’una amplitud gairebé inabastable. Per tant, cal tenir ben present que l’obra fuig voluntàriament de qualsevol intent d’exhaustivitat i d’ordenació tradicional de les temàtiques presentades. La voluntat de l’autor ha estat la de prioritzar la captació de l’interès i la curiositat dels lectors amb l’ús d’un estil volgudament «narratiu» que, prescindint de l’esclavatge de les divisions cronològiques i temàtiques més tradicionals, exposa l’evolució de determinats esdeveniments i les experiències vitals de determinats personatges per facilitar-ne el coneixement. Per tant, en diverses ocasions, el lector haurà de fer una mena de viatges en el temps, saltant endavant i enrere, amb la voluntat expressa que pugui concentrar la seva atenció en determinades evolucions personals i col·lectives, que poden ser especialment útils per a aproximar-se a alguns dels aspectes de la història de Catalunya. Una història indubtablement complexa i extraordinàriament apassionant.

Així, doncs, alguns dels personatges i dels esdeveniments històrics d’aquell llarg i dens període seran objecte d’un seguiment puntual des del moment de la seva entrada en l’escena de la història fins a la caiguda del seu teló individual.

De forma inevitable, això comportarà diverses ruptures del que podria ser un fil argumental de caràcter tradicional; però pensem que pot ser extraordinàriament útil per a il·lustrar determinades contradiccions i complexitats de la història. Contradiccions i complexitats que poden ser molt interessants.

En qualsevol cas, desitgem que aquest criteri «narratiu» no hagi convertit el que havia de ser un llibre d’Història (en majúscula) en un seguit d’històries inconnexes, ja que la voluntat de l’autor ha estat la d’intentar combinar-les de forma adequada sobre una línia argumental bàsica, a la qual ha volgut ser extremament fidel.

És a dir, que si comparéssim aquest llibre amb una pel·lícula de cine, hauríem de dir que aquesta pel·lícula ha volgut tenir un guió molt clar i que —precisament per aquest mateix motiu— ha pensat que podia permetre’s el luxe de presentar amb un cert detall alguns dels protagonistes i dels escenaris del film.

A més, cal subratllar que en aquest llibre es fa un ús abundant de textos de l’època, amb la intenció de donar la paraula als mateixos protagonistes de la història i de permetre que el lector tingui un contacte directe amb ells. En aquest sentit, per tal de facilitar el maneig de l’obra per part de lectors no especialitzats en la matèria, s’ha cregut convenient de reduir al màxim el nombre de notes, i limitar-les —fonamentalment— a aquelles que fan referència als diversos textos citats al llarg del llibre.

L’objectiu fonamental de l’autor ha estat l’intent de presentar algunes de les múltiples i profundes contradiccions i complexitats que caracteritzen la història de Catalunya i de les seves relacions amb Cuba i Espanya durant més de dos segles. Unes contradiccions i complexitats que es posen de manifest en els textos citats i que volen ser una invitació a la curiositat i la reflexió dels lectors. Amb aquest objectiu s’han volgut remarcar alguns dels elements de ruptura i continuïtat que caracteritzen les evolucions i les relacions d’alguns dels personatges i dels grups socials que van coprotagonitzar l’esdevenir històric de Catalunya. Desitgem que les relacions dels catalans i Cuba constitueixin un marc adequat per a l’assoliment d’aquests objectius. Uns objectius que, indubtablement, superen infinitament les limitacions d’aquest llibre i del seu autor.





1.

EL TREBALL I ELS HOMES.

CAMPS, VAIXELLS I FÀBRIQUES.

DES DEL SEGLE XVIII FINS AL

1868 (APROXIMADAMENT)


ELS ANTECEDENTS

Al setembre del 1714, Catalunya era un país vençut, devastat per vuitanta anys de guerra quasi constants. Guerres que, fins al 1700, havien enfrontat les monarquies de França i Espanya. Guerres en les quals els catalans havien lluitat primer contra França, després contra Espanya, i, finalment, havien lluitat en l’un i l’altre bàndol —simultàniament— enfrontant-se, en moltes ocasions, entre ells mateixos. I per si tot això no hagués estat suficient, a partir del 1705, els catalans —animats per les promeses de suport fetes per Anglaterra, Holanda i Àustria— decidiren lluitar contra la nova aliança hispanofrancesa. El resultat és prou conegut: el 1713 els aliats de Catalunya es retiraren de la guerra i aquesta restà sola en la lluita per salvar les seves llibertats. El preu que aquells catalans hagueren de pagar fou terrible; però, sorprenentment, mig segle després, els catalans donaven mostres d’una recuperació demogràfica i econòmica extraordinària i es llançaren a poblar i a comerciar terra endins i mar enllà. Sens dubte, la presència catalana a Cuba constitueix un dels episodis més interessants d’aquesta expansió dels catalans i llurs activitats.

Durant la segona meitat del segle XVIII, l’economia cubana —i especialment les plantacions sucreres dels voltants de l’Havana— va tenir un creixement espectacular i, per tant, l’illa caribenya va esdevenir un destí privilegiat per a uns catalans desitjosos de trobar nous mercats i noves oportunitats col·lectives i individuals. I això coincidí amb les mesures adoptades per Carles III per a liberalitzar el comerç entre la península Ibèrica i les colònies americanes.

Tradicionalment s’ha afirmat que aquestes mesures legals són en l’origen de la industrialització catalana del segle XIX. Cal aclarir, però, que la industrialització catalana no és solament una conseqüència directa de l’obertura dels mercats colonials espanyols al lliure comerç. Els decrets de llibertat de comerç entre els ports peninsulars i els americans, aprovats per Carles III, no foren redactats amb la voluntat explícita d’afavorir els seus súbdits catalans, tal com en moltes ocasions s’ha insinuat. Tampoc no és cert que, amb anterioritat a l’aprovació d’aquests decrets, els catalans tinguessin prohibit de comerciar amb Amèrica.

En realitat, aquesta prohibició mai no va existir. En tot cas, el que estava prohibit era el comerç directe entre els ports catalans i els ports de l’imperi colonial americà, però res no impedia als comerciants catalans de tenir agents a Sevilla o Cadis per a comerciar a través d’aquests ports amb les colònies, tal com havien fet als segles XVI i XVII els genovesos, els flamencs, els francesos i els anglesos. Caldria aclarir que si durant aquells dos segles els catalans no van comerciar amb Amèrica és perquè no tingueren prou forces per a fer-ho, però no perquè no els ho permetessin. Fins a mitjan segle XVIII, Catalunya era un país massa buit —en el pla demogràfic— i massa dèbil —en el pla econòmic— per a poder competir en el comerç atlàntic amb les grans potències econòmiques de l’època.

Al segle XVIII, per contra, Catalunya experimentà —malgrat la terrible derrota política i militar amb què s’havia iniciat el segle— un creixement intern extraordinari. Un augment demogràfic i una expansió econòmica que tenen les arrels en el segle anterior. Així, doncs, cal posar de manifest que els fonaments del creixement econòmic català dels segles XVIII i XIX foren establerts en la conflictiva segona meitat del segle XVI, quan els exèrcits de les monarquies de França i Espanya es disputaren reiteradament el control del Principat. Per a entendre aquesta suposada contradicció, cal tenir present que mentre els exèrcits devastaven bona part de la Catalunya Vella, alguns sectors socials catalans obtingueren uns beneficis extraordinaris amb els subministraments que oferien a les tropes de l’un i l’altre bàndol.

Sobre el procés de creixement experimentat per la Catalunya del segle XVIII podem donar algunes dades que resultaran prou eloqüents per la seva contundència. Al començament d’aquell segle, Barcelona té uns 35.000 habitants, i és molt possible que en tota l’època moderna no hagués anat mai gaire més enllà de 40.000. És a dir, no s’havien pogut superar les xifres del final del segle XIII i el començament del XIV. Per contra, durant el segle XVIII, en menys de cent anys la capital de Catalunya va triplicar la població i va passar d’aquells «tristos» 35.000 habitants a més de 100.000. Fins al final d’aquest segle, doncs, els barcelonins no van poder omplir completament el recinte emmurallat que cinc segles abans havia fet construir el rei Pere el Gran en el moment culminant del poder català a la Mediterrània.

Però si el cas barceloní és prou significatiu, encara hi ha dades més contundents. Entre el final del segle XIV i l’inici del XVIII, cap ciutat de Catalunya no havia arribat ni de lluny a 5.000 habitants, amb les úniques excepcions de la mateixa capital i de Perpinyà. Per contra, durant el segle XVIII, una ciutat com Reus passà de 2.000 a 15.000 habitants.

Fou aquest espectacular creixement demogràfic el que —acompanyat per una transformació decisiva de l’agricultura i per l’inici de la Revolució Industrial— va permetre als catalans de projectar-se a través de l’Atlàntic cap a Amèrica i el nord d’Europa. Per tant, també ha de quedar ben clar que, quan Carles III aprovà els decrets de lliure comerç, ja feia bastants anys que els catalans protagonitzaven un comerç atlàntic força actiu. Tal com diu Carlos Martínez Shaw:





«… (en) 1740 los catalanes no sólo cubren la ruta de Cádiz con sus barcos (…), sino que se preparan para fletar en dirección a América sus propias naves, cargadas con sus productos, controlando así todas las etapas del comercio indiano, desde Barcelona a Veracruz».[001]



Segons Ivette Barbaza, els primers «cossos presents» a Sant Feliu de Guíxols per algun dels seus habitants morts a Amèrica són del 1732.[002]

En aquesta quarta dècada del segle XVIII, el vell sistema de flotes que creuaven l’Atlàntic conjuntament va demostrar uns graus d’ineficàcia insostenibles, i el monopoli gadità va signar la sentència de la seva futura desaparició. Fins al 1739, tots els vaixells que tornaven d’Amèrica havien de creuar l’oceà formant flotes protegides i vigilades per la marina de guerra hispànica.

Des del 1717, tots els vaixells que anaven i venien d’Amèrica havien de passar per Cadis (abans d’aquesta data ho havien de fer per Sevilla). Però, a partir del 1740 —forçada pel fracàs definitiu d’aquest vell sistema de flotes—, la monarquia hispànica es va veure en la necessitat de permetre els anomenats buques de registros sueltos, és a dir, que alguns vaixells rebien permisos puntuals per a fer algun viatge concret a Amèrica al marge del monopoli gadità. Entre el 1745 i el 1753, en cinc ocasions algun vaixell català va rebre aquest tipus de permís per a comerciar directament amb Amèrica.[003]

Un altre exemple prou evident de la importància del comerç català amb Amèrica —abans dels decrets de llibertat de comerç aprovats per Carles III— es posa de manifest en les activitats de la Real Compañía de Comercio de Barcelona, fundada el 1755, que consolidà les xarxes comercials catalanes que —fins en aquell moment— havien de passar obligatòriament per Cadis. Precisament, aquesta companyia constitueix un pas addicional —després del que representà la implementació dels buques de registro sueltos— en el llarg camí cap a la llibertat de comerç definitiva. Però cal tenir ben present que la Real Compañía de Comercio de Barcelona no va gaudir ni de bon tros d’aquesta llibertat comercial. En efecte, la seva àrea d’acció estava específicament restringida a una zona molt marginal de l’imperi colonial espanyol, formada per Puerto Rico, Santo Domingo i La Margarita.[004]

En realitat, la mateixa migradesa del mercat que li havia estat assignat per la monarquia condemnà la companyia barcelonina al fracàs econòmic, però constituí un pas intermedi molt important per a consolidar la presència comercial catalana anterior i per a eixamplar el camí per on fluiria la futura emigració catalana cap a les Antilles, especialment a partir dels decrets de lliure comerç.[005]

D’aquesta manera, el viatger francès Thiéry de Ménonville podrà afirmar que:





«El comerç de l’Havana i de Mèxic està en mans dels catalans, ja que el seu esperit actiu, treballador, emprenedor i tossut els ha generat fortunes considerables».[006]



Mentrestant, Alexandre Laborde assegurava que:





«Sovint cal tenir l’orgull de no poder ésser vençut per a assolir la victòria; i quan hom està dotat, com els catalans, d’una activitat infatigable i d’una paciència a tota prova, hom havia de reeixir, com ells ho han fet, en les aventures més arriscades».[007]



Per tant, resulta prou evident que el dinamisme econòmic català del segle XVIII havia permès al Principat de projectar-se Atlàntic enllà, molts anys abans de la promulgació dels decrets de Carles III sobre la llibertat de comerç entre els ports espanyols i americans. Però, a més —al marge del fet que l’economia catalana creixia abans de l’aprovació dels decrets de llibertat de comerç—, cal deixar ben clar que si la monarquia va aprovar aquells decrets fou en benefici propi, i no per afavorir cap zona en concret. Perquè, tal com ha explicat Josep Maria Delgado, la decisió de la monarquia d’obrir el comerç amb Amèrica va respondre, bàsicament, a motivacions fiscals, és a dir, a la voluntat de recaptar més diners.[008]

Una altra cosa és que alguns catalans sabessin treure profit de la disminució de les traves burocràtiques; però la presència catalana a Amèrica s’hauria donat igualment, perquè la força interna del país així ho imposava, de la mateixa manera que la debilitat intrínseca de Catalunya havia impedit la seva presència al Nou Món durant els dos segles anteriors.

Si al final del segle XVIII Catalunya i Cuba es varen trobar, és perquè eren les dues zones econòmicament més dinàmiques de tota la monarquia espanyola. Cuba i Catalunya constituïen les dues puntes de llança de la modernització agrària i industrial. Recordem tan sols una dada: la primera línia de ferrocarril de la península Ibèrica fou la que uní Barcelona i Mataró el 1848; en aquella data, ja feia onze anys que s’havia inaugurat la primera línia cubana.

Els primers contactes estables dels catalans amb Cuba es remunten a les dècades centrals del segle XVIII, just en el moment en el qual l’economia catalana començava a disposar d’importants excedents productius per a ser exportats. Tal com va sintetitzar Pierre Vilar, Catalunya havia passat de produir per consumir a produir per vendre. Així, doncs, durant el segle XVIII, l’economia catalana es va anar modernitzant de forma molt accelerada gràcies al creixement més o menys conjunt de l’agricultura comercialitzable (bàsicament la vinya), de les manufactures tèxtils i papereres (bàsicament les indianes) i de les activitats marítimes.

Tal com succeí a la Cuba de la segona meitat del segle XVIII, el creixement econòmic català té una de les causes fonamentals en l’estímul dels mercats exteriors en els quals la Gran Bretanya tenia un paper decisiu, com —per exemple— en la compra del sucre cubà i dels productes vitivinícoles catalans (bàsicament l’aiguardent). Els lligams de Cuba amb Anglaterra també es posen de manifest en el fet que l’illa caribenya fou el primer territori espanyol que introduí l’ús de màquines de vapor, que serviren per a multiplicar la producció sucrera. De la mateixa manera, els anglesos també tingueren un paper decisiu en l’economia catalana com a subministradors del cotó que va alimentar les indústries del Principat.

El cas del cotó és prou il·lustratiu de l’expansió industrial catalana. En efecte, en principi els catalans importaven els teixits de cotó (les indianes) que els anglesos adquirien a l’Índia i, per tant, els catalans es limitaven a tenyir unes peces de roba que ja estaven teixides; més tard, des de Catalunya s’optà per importar el fil de cotó per teixir-lo en el propi país; i, finalment, estigueren en disposició d’importar el cotó en floca i desenvolupar tot el procés industrial transformador a Catalunya mateix, on, efectivament, el cotó era filat, teixit i tenyit fins a convertir-lo en teles que podien ser exportades als mercats americans. D’aquesta manera, en un espai de temps relativament curt —i gràcies a l’esperit dels seus habitants— Catalunya va poder desenvolupar una indústria tèxtil relativament potent i diversificada.

En qualsevol cas, també és just reconèixer que l’èxit de l’economia catalana al segle XVIII fou el fruit dels esforços i els coneixements acumulats per diverses generacions de catalans. Els comerciants catalans d’aquell segle van poder conquerir els mercats antillans perquè van saber-se adaptar a la realitat d’uns mercats escarransits. Els vaixells eren petits i amb tripulacions escasses; dos elements que permetien disminuir els costos dels viatges. Uns viatges que eren finançats per societats formades per molts inversors que distribuïen els seus capitals en diverses participacions repartides en vaixells diferents.

D’aquesta manera, podien sumar-se capitals prou importants, mentre —simultàniament— es diversificaven els riscos i s’impedia que una mala jugada del destí portés a la ruïna alguns inversors. A més, els capitans dels vaixells disposaven d’una densa xarxa d’amics i parents repartits pels ports americans que adquirien la càrrega dels vaixells en petites partides, que podien ser fàcilment absorbides pels mercats locals. Una absorció que també es veia facilitada pel fet que els carregaments d’aquests vaixells eren molt variats; era habitual que cada vaixell portés teixits de cotó, mitges de seda, paper, vi, aiguardent, eines de ferro i un diversificat etcètera. Per tant, els vaixells no quedaven immobilitzats durant gaire temps en un sol port a l’espera de poder col·locar els seus productes. I, així, la freqüència dels viatges es multiplicava, igual que els beneficis. A més, cada travessia de l’Atlàntic servia per a situar algun agent comercial nou que, en els pròxims viatges, facilitaria la comercialització de més productes.

Així, doncs, aquests mercaders pogueren anar a fer les Amèriques perquè al seu darrere existia una densa xarxa d’economia productiva que subministrava productes, diners, treballadors i experiència al món del comerç. Posem-ne un exemple: quan Sitges estava posant els fonaments del seu «imperi comercial» americà a la segona meitat del segle XVIII, segons el cadastre del 1772, en aquest municipi hi havia dinou comerciants, però també hi havia —i sense ells hauria estat impossible anar a Amèrica— cinc corders que subministraven cordes, catorze teixidors de lli que treballaven en la confecció de veles i trenta traginers, tan indispensables com els millors mariners.[009] A més d’un exèrcit de pagesos de tot el Garraf i l’Alt Penedès, sense l’esforç dels quals no hi hauria hagut res per a anar a vendre.

Pel que fa a les causes de l’èxit dels comerciants i mariners catalans en els negocis americans, podem recordar algunes versions poc amables i menys justificades, com la del comte de Floridablanca, que en una carta dirigida al comte d’Aranda li deia el següent:





«(…) sepa V. E. que los catalanes son en mucha parte los enemigos de nuestro comercio de Indias y nuestras fábricas de España. No puede V. E. figurarse las artes que han usado para falsificar los sellos, y hacer pasar por nacionales los géneros extranjeros, aprovechando de la libertad o baja de derechos concedida a los nuestros en el comercio de América. Como ellos ganen, mienten de hecho y de palabra por todas sus coyunturas».[010]



Una altra explicació força curiosa fou donada per un comerciant mexicà que feia el següent raonament per explicar l’èxit dels catalans en el comerç americà:





«la excesiva frugalidad de los catalanes (…) es otra causa accidental que produce la perdición de los demás vasallos de la Península, porque en concurrencia con ellos no puede adelantar el valenciano, vizcaíno, castellano ni andaluz. Todos quedan arruinados en la misma negociación que le es útil al catalán».[011]



Per altra banda, respecte a aquesta mateixa qüestió de l’èxit comercial dels catalans, podem recordar versions força diferents com la de Nicollé de la Croix i José Jordán, que el 1779 havien escrit que: «los naturales (de Catalunya) son activos valerosos, célebres guerreros, insignes labradores, y los mayores comerciantes del mundo; pues apenas hay industria, ni manufactura, que no se halle en el Principado». Mentre que, el 1770, Giuseppe Baretti afirmava que: «aquells que acusen els espanyols d’ociosos haurien de fer almenys una excepció a favor dels camperols catalans». I, parlant de Barcelona, deia: «són moltes les manufactures que treballen amb un esperit desconegut a les altres parts d’Espanya».[012]

És una opinió àmpliament compartida per diversos intel·lectuals espanyols, com Jovellanos, que destacà la capacitat dels catalans per a conrear fins els llocs més abruptes de les seves muntanyes.

En un sentit diametralment oposat, cal destacar que un segle més tard molts catalans hauran oblidat que per a poder ser comerciant cal tenir alguna cosa per a vendre, i els municipis del litoral català viuran la ruïna del seu comerç i el descens de la seva població; però aquesta és una altra història —en la qual influiran diversos factors— i ja la veurem més endavant. Encara que també cal recordar que, en aquest mateix moment, tenim testimonis força explícits de la duresa de la feina de molts catalans, com un noi de Canet que, el 1873, escrivia aquestes línies a la seva mare:





«El trabajo es muy apurado, pues, madre, hay días que nos levantamos a las tres y media y nos acostamos a las doce; esto es, tres horas y media para dormir (…), y después que digan los charlatanes de Canet que venimos a robar el dinero».[013]



En qualsevol cas, és interessant observar que, a Catalunya, hi havia molta gent que pensava —de forma justificada o per enveja— que els que anaven a Cuba s’hi enriquien robant. En alguns casos era cert; però, probablement, en la immensa majoria dels casos era totalment fals.

Però, retornant al segle XVIII, cal insistir en el fet que Catalunya no disposava, com Cuba, de fèrtils terres verges ni de mà d’obra esclava d’origen africà; per contra, les famílies catalanes hagueren de treballar molt durament i durant molt de temps per poder tirar endavant. I cal tenir present que aquesta referència a les famílies no és gens ni mica gratuïta, ja que cal insistir en el fet que darrere del triomf econòmic de qualsevol català d’aquella època, a Santiago de Cuba o a l’Havana, s’hi amaga l’esforç de molts parents. L’esforç d’uns avis que havien plantat un tros de vinya, d’uns pares que —gràcies a la suor d’aquells avis— havien pogut posar una botiga en algun poble costaner, d’uns germans que —gràcies als sacrificis d’aquells pares— havien pogut anar a Cuba en algun petit vaixell de vela per vendre-hi un petit carregament. Un petit carregament que havia permès a un d’aquells germans de quedar-se a l’illa per intentar de vendre’l, mentre l’altre germà s’embarcava de retorn cap a casa amb el compromís de retornar al més aviat possible amb nous subministraments.

En aquest sentit, podem citar un text de Josep Maria Delgado que sintetitza les seves aportacions sobre aquesta qüestió:





«En la suma total de l’emigració catalana, hi predomina un tipus social concret: el petit comerciant, o aprenent de comerciant, que viatja com a responsable —“encomendero”— d’un carregament de mercaderies amb la missió de “beneficiar-les” a les colònies. Un cop acomplert l’objecte del viatge, retorna a Catalunya amb el producte de la seva gestió per tal de donar comptes als altres interessats. L’experiència i l’èxit econòmic d’un primer viatge li permetrà de trobar nous socis, o animar els antics per organitzar una nova expedició».[014]



Aquesta fou la història —molts cops frustrada— dels primers catalans que arribaren a Cuba durant la segona meitat del segle XVIII i que contribuïren a integrar Catalunya en les xarxes del comerç internacional. Sens dubte —tal com veurem a continuació—, per als membres de l’oligarquia criolla cubana el camí cap a la riquesa fou bastant més fàcil i segur.

L’ECONOMIA CUBANA A LA SEGONA MEITAT DEL SEGLE XVIII

El camí cap al creixement econòmic cubà en les quatre darreres dècades del segle XVIII està marcat per tres esdeveniments fonamentals que modificaren les relacions de Cuba amb els mercats internacionals; de la mateixa manera que el creixement econòmic català, en aquell mateix període, estava determinat en bona mesura pel contacte dels productes vitivinícoles i de les indianes amb els mercats exteriors.

Els tres esdeveniments que afavoriren l’expansió de l’economia cubana foren l’ocupació anglesa de l’Havana el 1762, la independència dels Estats Units el 1783 i la revolució d’Haití el 1791.

L’Havana era una peça fonamental en el sistema imperial espanyol. En aquell port s’havien reunit, tradicionalment, els vaixells provinents dels ports americans que havien de travessar l’Atlàntic en direcció a Espanya, formant una flota conjunta. Per aquesta raó, l’Havana era una plaça militar de primer ordre en la defensa de les rutes oceàniques espanyoles. Per tant, en cas de guerra constituïa un objectiu prioritari dels enemics, de tal manera que durant la guerra dels Set Anys —en què Espanya combatia al costat de França contra el Regne Unit— els anglesos van assetjar i ocupar l’Havana el 1762. L’ocupació va durar tan sols onze mesos, fins que es va firmar la pau. Però aquest curt espai de temps fou suficient per a transformar l’economia havanera. Els anglesos estaven interessats en el sucre i inundaren la ciutat d’esclaus negres. Les plantacions de sucre —estimulades per la demanda i la presència abundant de mà d’obra— es van estendre. Les inversions es van multiplicar i les relacions entre l’oligarquia criolla i Londres van trobar canals estables. La realitat havanera s’havia transformat per sempre, i, quan els espanyols recuperaren la ciutat, l’oligarquia criolla era perfectament conscient que els seus interessos no tenien per què ser coincidents amb els de la corona.

A partir d’aquell moment, s’inicià un procés que tindria una llarga durada, el dels intents de les elits havaneres per a influir en les decisions polítiques dels governs, amb l’objectiu d’assegurar els seus interessos econòmics. En principi, l’oligarquia criolla, que fonamentava el seu poder en les seves plantacions de sucre, es limitaria a influir en les decisions dels capitans generals que governaven l’illa. Amb el pas del temps, però, anirien apareixent noves elits econòmiques, que es disputarien els favors dels capitans generals amb la vella oligarquia sucrera, i, finalment, les oligarquies cubanes aprendrien a influir decisivament en els governs de Madrid; però aquest és un procés que ja veurem més endavant de manera molt detallada.

Retornem ara a l’ocupació anglesa de l’Havana i a les transformacions que va comportar; cal indicar que —després d’onze mesos de presència anglesa a la ciutat— Espanya la va poder recuperar en els tractats de pau, malgrat que la guerra s’havia conclòs amb el triomf britànic i la derrota hispanofrancesa. En qualsevol cas, la corona va haver d’adaptar-se a les noves circumstàncies i, conscient de la ineficàcia del seu sistema colonial, va decidir emprendre el camí de la liberalització comercial entre els ports peninsulars i els d’Amèrica. Tot i així, aquesta primera mesura liberalitzadora del 1764 no seria completada fins a un segon decret del 1778.

El segon fet determinant en el creixement econòmic cubà d’aquesta segona meitat del segle XVIII fou la independència dels Estats Units, la qual comportà l’obertura d’un mercat molt important i proper. En molt poc temps, el nou veí del nord va esdevenir el principal subministrador i comprador de l’economia cubana. D’aquesta manera, els interessos de tots dos quedaven estretament lligats; un lligam que no deixaria de fer-se més estret amb el pas del temps. Així, no és estrany que durant bona part del segle XIX existissin en ambdós països grups «assimilacionistes» molt importants; és a dir, grups que defensaven la conveniència que Cuba s’integrés als Estats Units i quedés assimilada en l’interior de la federació.

El tercer element —i potser el més decisiu— que va determinar l’espectacular creixement econòmic cubà fou la revolució dels negres haitians, que convertí Cuba en el primer productor mundial de sucre. Haití fou una colònia francesa fins al 1791, i fins a aquesta data havia estat el principal productor de sucre del món; però aquell any es produí una revolució de la nombrosíssima població negra que comportà l’extermini o la fuga de la població blanca. La producció haitiana de sucre es va ensorrar, els preus es van disparar a l’alça, i Cuba ocupà el lloc deixat per Haití. Cuba disposava de terres, de tècnics francesos fugits d’Haití, de xarxes comercials amb els Estats Units i Europa i d’un subministrament abundant de mà d’obra esclava.

Tot plegat va contribuir que Cuba visqués, en aquella darrera dècada del segle XVIII, una autèntica danza de los millones.

FACTORS EXPLICATIUS DE L’EMIGRACIÓ CATALANA CAP A CUBA

Evidentment, l’illa caribenya esdevenia —amb la danza de los millones— una destinació extremament atractiva per a tots aquells que desitgessin fer negocis o, simplement, fugir de la misèria del seu lloc d’origen. I això passava just en el moment en el qual Catalunya iniciava una llarga etapa de dificultats. En efecte, en els cinquanta anys que transcorren entre el 1790 i el 1840, Catalunya visqué un període força conflictiu que inclou la Guerra Gran contra la República Francesa, la guerra del Francès contra l’imperi napoleònic, la restauració absolutista de Ferran VII, la pèrdua de l’imperi colonial espanyol al continent americà i una llarga guerra civil —que amb el pas del temps seria coneguda com la Primera Guerra Carlina—. I tot això amanit amb una sèrie quasi interminable de pronunciamientos de tots els signes polítics. I, a més, per si no n’hi hagués prou, la Catalunya d’aquells anys vivia els efectes socials de la primera fase de la Revolució Industrial. Així, doncs, durant tot aquest llarg període va haver-hi motius més que sobrats perquè molts catalans anessin a provar fortuna a terres llunyanes, i, evidentment, el lloc més atractiu fou Cuba (la Perla del Caribe).

Però l’illa caribenya no solament era atractiva pel seu enorme potencial econòmic, sinó que existien altres factors d’atracció força importants. En efecte, no podem oblidar que Cuba fou la colònia més fidel de la monarquia espanyola i, per tant, era el lloc on els peninsulars nouvinguts eren més ben rebuts. En aquest sentit, hem de tenir present que l’emigració catalana cap a Cuba va tenir el seu moment de màxim creixement durant la segona i la tercera dècada del segle XIX, justament en el període de l’esfondrament de l’imperi espanyol a causa de les guerres d’independència de les colònies americanes. Unes colònies entre les quals tan sols Cuba i Puerto Rico es mantingueren fidels a Espanya.

A més, un altre factor que pot explicar la importància de la immigració catalana a Cuba consisteix en el fet que els catalans ja hi tenien una presència força important (no podem oblidar el flux migratori que s’havia donat durant les últimes dècades del segle XVIII) i, per tant, molts dels que sortien de Catalunya ja hi tenien parents o amics. Així, en general, cal dir que l’emigració catalana no es feia «a cegues», sinó que queia sobre una mena de xarxa prèvia de relacions econòmiques i personals. La majoria dels emigrants catalans eren nois joves que anaven a viure i a treballar a la casa i la botiga d’algun parent, en una mena d’emigració en cadena. Allí ajudaven en el negoci familiar mentre aprenien un ofici. Molts dels suposats èxits d’un individu concret foren el resultat de l’acumulació d’esforços familiars durant dues o tres generacions.

Evidentment, la immensa majoria dels catalans que emigraren a Cuba mai no es feren rics i, per a gairebé tots, els inicis foren sempre difícils. En moltíssimes ocasions, els catalans hagueren de conformar-se a treballar en els oficis més humils, desplaçant-ne —moltes vegades— els negres que els practicaven. Així, molts catalans s’hagueren d’acontentar a ocupar l’esglaó més baix de la societat blanca. És possible que aquesta realitat social fos l’origen d’una expressió cubana molt popular entre els negres: «¡Ay madre, quién fuera blanco, aunque fuese catalán!». Encara que aquesta mateixa expressió també ha estat interpretada com una prova de l’odi i el menyspreu que els negres sentien envers alguns dels seus principals explotadors.

En qualsevol cas, també cal remarcar que —pel que fa a la destinació professional d’aquells emigrants que l’especifiquen— el 60 per cent o més dels emigrants de tots els territoris peninsulars anaven a Amèrica a treballar de criats. L’única excepció —i, a més, força destacada— és Catalunya, on el percentatge dels que van a treballar de criats no arriba al 38 per cent. Incidint més en aquesta realitat diferencial entre l’emigració catalana i l’espanyola, cal destacar que la destinació professional més habitual dels catalans és la de comerciant, amb un percentatge de més del 41 per cent dels seus emigrants. Un sector en el qual els emigrants extremenys o murcians no tenen ni un sol representant.[015]

Respecte a aquesta dada, podem recordar un text del 1787 de Joseph Towsend on destacava que, a Catalunya, «l’opinió popular és favorable al comerç; aquí els comerciants i fabricants són tan honorats i respectats com són menyspreats a les altres províncies».[016]

Qualitats que no tothom valorava de la mateixa manera, tal com es posa de manifest en les «Instrucciones al Diputado de San Juan» de l’any 1809. Un text en el qual, parlant dels catalans, se censurava la seva actuació amb aquestes paraules:





«(…) estos hombres en quienes se absuelve todo el numerario rara vez construyan fábricas, fomenten haciendas, ni tomen otro destino que la salida, o el transporte con el metálico que han generado».[017]



Segons Jordi Maluquer de Motes, aquesta actitud purament comercial féu que:





«(…) els immigrants catalans a les Antilles no s’identifiquessin gaire, almenys en el primer terç del segle, amb l’esperit dels colonitzadors, ni maldaven massa, tampoc, per reforçar el domini metropolità sobre aquells territoris. Això els procurava una actitud d’hostilitat decidida per part de les autoritats espanyoles».[018]



Una interpretació prou justificada si tenim en compte que algun polític espanyol com Floridablanca afirmava que:





«El catalán en mi dictamen es un caballo de buen servicio, que tira. Sin embargo da muchos bocados y coces, y necesita estar siempre con el aciar o el palo encima».[019]



Expressions com aquesta i d’altres per l’estil podrien ser el símptoma que, al final del segle XVIII, el record del que havia succeït el 1713 i el 1714 seguia força més viu del que tradicionalment hem tendit a creure; possiblement més viu entre les classes dirigents espanyoles que entre els mateixos catalans.

Però, retornant a la qüestió de l’emigració catalana i a la seva vocació comercial, cal indicar que existeix un altre element força significatiu que contribueix a incrementar ulteriorment les diferències entre Catalunya i Espanya; ens referim al fet que dels catalans que emigren sota l’epígraf de criats, molts d’ells es dirigeixen a servir a cases comercials d’altres catalans, on aprendran l’ofici i, en molts casos, acabaran dedicant-se professionalment al comerç, ja sigui per compte propi o com a assalariats o socis d’algun parent o amic. Més endavant ens referirem al fet que la majoria dels emigrants eren molt joves, però ara podem avançar que —en el cas dels catalans que anaven a Cuba com a criats— molts ho feien com una feina temporal, a l’espera de dedicar-se professionalment al comerç quan fossin adults.

A més, pel que fa a les estretes relacions que van existir entre Catalunya i Cuba, també cal assenyalar que, en les darreres dècades del segle XVIII i les primeres del XIX, els comerciants catalans —de la mateixa manera que el conjunt dels emigrants del Principat— es concentraren majoritàriament a Cuba, mentre que els comerciants d’altres zones de l’Estat es repartien d’una forma molt més uniforme en el conjunt de l’imperi. Aquest fet té dues conseqüències immediates força importants: d’una banda, ajuda a explicar el protagonisme dels catalans en territori cubà i, de l’altra, explica que l’emigració catalana no quedés gairebé gens afectada per la independència de les colònies americanes, mentre que l’emigració des d’altres zones de la Península va disminuir molt perquè tradicionalment s’havia dirigit cap a territoris que ara estaven en guerra amb Espanya.

Anteriorment —en el moment de fer referència a les causes de l’emigració catalana cap a Cuba— hem esmentat els problemes que patí Catalunya en el període que transcorre entre el 1790 i el 1840. El cert és que, després d’aquesta darrera data, la realitat catalana continua sent força complexa i conflictiva; però també cal indicar que, des del 1840, els catalans deixaren de ser el grup immigrador més important de Cuba, sent superats pels d’origen gallec. Tot i així, l’emigració catalana cap a Cuba continuà sent força important fins a la dècada dels seixanta, moment en el qual l’emigració voluntària fou substituïda per una mena d’emigració forçosa protagonitzada pels soldats enviats a l’illa caribenya per a lluitar contra els independentistes cubans. Recordem tan sols que —fins a l’inici de les guerres independentistes cubanes, el 1868— aquella illa fou la destinació preferida dels emigrants catalans.

En resum, l’emigració catalana cap a Amèrica va assolir uns nivells molt importants en les primeres dècades del segle XIX —just quan l’emigració des d’altres zones de l’Estat disminuïa de forma significativa—, precisament pel fet que els catalans es dirigien majoritàriament a l’única colònia que no estava en guerra contra Espanya. I aquesta emigració catalana experimentà un canvi substancial a partir del moment que Cuba va iniciar les seves guerres independentistes.

Pel que fa a l’origen geogràfic dels catalans que emigraren amb llicència des de Sevilla entre el 1765 i el 1824, tenim les dades recollides per Rosario Márquez Macías.[020] Unes dades que parlen dels emigrants espanyols que anaren a Amèrica, sense especificar-ne la destinació concreta; en el cas dels catalans, tot ens fa pensar que la gran majoria anaven cap a Cuba, el territori amb el qual tenien més relacions comercials i personals.

En aquest sentit, hem de tenir present que, segons Josep Maria Delgado, al darrer terç del segle XVIII, el 43 per cent de tots els catalans que van anar a Amèrica van dirigir-se a les Antilles.[021]

Així —retornant a les dades de l’estudi de Márquez Macías—, cal subratllar que, en els seixanta anys que transcorren entre el 1765 i el 1824, 999 catalans marxaren amb llicència cap a Amèrica. Però l’interès d’aquesta xifra no resideix en el seu volum —perquè sabem, encara que no podem establir-ne la quantitat, que la immigració sense llicència fou molt més important—, sinó que ens interessa perquè ens dóna una informació bastant detallada del lloc d’origen d’aquests catalans emigrats.

N’hi ha 345 que no especifiquen el nom del seu poble i es limiten a dir que són catalans; la resta expliciten el nom del seu lloc d’origen. 157 eren de la ciutat de Barcelona, però és probable que alguns d’ells fossin d’altres pobles catalans i haguessin anat a treballar a Barcelona anys enrere, en una mena d’etapa prèvia a la seva immigració definitiva Atlàntic enllà. En qualsevol cas, les xifres més espectaculars corresponen a poblacions del litoral de la meitat sud de Catalunya. D’aquesta manera, cal destacar que de Tarragona n’hi havia 61; de Sitges, 109; i de Vilanova i la Geltrú, 178. Per darrere d’aquestes quatre ciutats, només Mataró amb 64 i Girona amb 26 superen la xifra de 10 emigrants.[022]

Aquestes dades es corresponen perfectament amb les zones de més dinamisme econòmic del Principat, a les quals ens hem referit anteriorment. En efecte, les cinc poblacions amb més emigrants es troben situades a les comarques litorals que havien experimentat, des de feia més temps i amb més intensitat, la transformació agrària vitivinícola. Aquella transformació que havia permès als habitants d’aquestes comarques de deixar de produir cereals per a l’autoconsum i passar a cultivar la vinya per exportar-ne els productes derivats, bàsicament l’aiguardent.

En efecte, des de les darreres dècades del segle XVII s’havien anat desenvolupant paral·lelament la transformació agrària d’aquestes comarques del litoral central i les xarxes comercials amb l’Atlàntic. Els dos processos eren interdependents; si no s’incrementava la superfície destinada a la vinya, no podien créixer les exportacions cap al nord d’Europa; i, si no existien aquestes xarxes comercials amb els països atlàntics del nord d’Europa, no es podien importar els cereals i altres aliments que permetien als catalans de substituir els vells cultius cerealícoles pels nous cultius vitivinícoles.

Així, doncs, la creació de les xarxes comercials atlàntiques —primer amb el nord d’Europa i més tard amb Amèrica— va avançar conjuntament —i de forma indestriable— amb la revolució agrària. I, més endavant, aquests dos processos van permetre i van alimentar la revolució industrial i, també, l’emigració de molts catalans cap a Cuba. Una emigració cap a un país ric on es podien comercialitzar els productes agraris i industrials d’una Catalunya en plena i constant transformació. Els habitants de Vilanova, Barcelona, Sitges, Mataró i Tarragona són els que més emigren cap a Amèrica —i cap a Cuba en particular— perquè són els que tenen quelcom per a vendre, perquè són els que tenen experiència en la navegació i perquè són els que hi tenen contactes comercials —i, més endavant, també familiars.

Per tant, els catalans emigrats a Cuba van crear xarxes de solidaritat que —tal com ha dit Jordi Maluquer de Motes—[023] es fonamentaven en afinitats familiars i culturals. Unes xarxes de solidaritat que tingueren la seva expressió més completa en la creació de centres d’ajuda mútua per als naturals de Catalunya. La primera i la més important d’aquestes associacions fou la Sociedad de Beneficencia de Naturales de Cataluña, creada a l’Havana el 1841. En aquesta mateixa línia, apareixerien altres entitats, com la Sociedad de Socorros Mutuos de Beneficencia de Santiago de Cuba (als anys quaranta), l’Associació Benèfica de Guantánamo (1886) i el Centre Benèfic de Manzanillo (1888).

En qualsevol cas, cal remarcar que, al principi, aquestes formes de solidaritat devien tenir un caràcter marcadament municipal, perquè —segons Josep Maria Delgado—, al darrer terç del segle XVIII, el 68,7 per cent dels emigrants catalans que van a Amèrica són originaris de només quatre municipis: Vilanova, Barcelona, Sitges i Mataró.[024]

És una conclusió que serveix per a resituar el pes de Tarragona en el conjunt de l’emigració catalana, ja que hem de tenir present que —en contra del protagonisme que semblen atorgar-li les dades de Rosario Márquez Macías— altres autors relativitzen molt el paper dels tarragonins en l’aventura americana, i en les activitats navals en general. Un d’aquests autors és Josep Maria Recasens, el qual, a partir de l’estudi dels diferents censos tarragonins del segle XVIII, afirma amb contundència que:





«La importància demogràfica (de la marineria de la ciutat de Tarragona) fou escassa durant tot el segle divuitè».[025]



El cert és que —segons les seves dades— en el cens del 1736 només consten 6 mariners i 27 pescadors, que no arriben a representar ni el 5 per cent dels propietaris de la ciutat. En el cens del 1753, els propietaris que constaven com a gent de mar eren 59, i en el del 1797 eren 257. Un creixement que, en termes absoluts, és prou important, però que —atès el creixement de la població total de la ciutat— comporta un percentatge molt similar al del 1736, és a dir, d’un 5 per cent aproximadament.

Indubtablement, aquest percentatge queda molt lluny del d’una població com Sitges, on —segons el cens del 1772— el 31 per cent de la població total de la vila estava format per gent vinculada a les professions del mar. En concret, hi havia 49 patrons, 456 mariners, 5 calafatadors i un «fuster de marina».[026] Però —si ens refiem de les conclusions de Josep Maria Recasens— probablement la dada més interessant de la relació dels sitgetans amb la navegació és la presència d’un «mestre de minyons de la matrícula». El seu nom era Antoni Albareda, i entre les seves funcions sembla que hi havia la d’ensenyar als minyons les beceroles de la navegació.

Cal aclarir, però, que si bé la documentació parla d’aquest «mestre de minyons de la matrícula», no especifica en cap cas que entre les seves funcions hi hagués la d’ensenyar les tècniques de la navegació. Així, doncs, és possible que l’autor s’hagi deixat dur pel seu entusiasme sitgetà, i, a més, en qualsevol cas, la primera institució oficial destinada a la formació de pilots fou l’Estudi dels Pilots d’Arenys de Mar, fundat el 1779 i que —més tard— s’anomenaria Reial Escola Nàutica.

Al marge dels valors absoluts i relatius de l’emigració catalana i de les disputes sobre les primogenitures en la formació de pilots, podem fer una simplificació que pot facilitar la comprensió de les diverses formes d’implicació de les diferents localitats litorals catalanes en el comerç amb Amèrica, afirmant que a Canet i Arenys es construïen els vaixells, que a Mataró i Barcelona els finançaven i que els habitants de Sitges i Vilanova els tripulaven.

Amb relació a aquesta especialització comarcal catalana en les diverses activitats econòmiques vinculades amb el comerç, les finances i la navegació, hem de destacar que fou un fenomen amb una llarga continuïtat temporal. Així, a mitjan segle XIX, Sitges, Vilanova i la Geltrú i Sant Pere de Ribes continuaven tenint un percentatge de comerciants més elevat que el de qualsevol altra comarca de Catalunya,[027] mentre que les poblacions del litoral del nord de Barcelona continuaven tenint percentatges importants de treballadors vinculats a les construccions navals.

Per tant —ateses les condicions privilegiades de les comarques litorals catalanes per a comerciar amb Amèrica—, tampoc no és gens estrany que —almenys fins a la tercera dècada del segle XIX— hi hagi molt pocs emigrants originaris de comarques interiors, unes comarques que no han experimentat aquell cúmul de transformacions agràries, comercials i industrials a les quals ens hem referit anteriorment. En concret, en les dades recollides per Rosario Márquez Macías només hi ha vuit persones de les comarques lleidatanes: tres de Talavera i cinc de la Seu d’Urgell.[028]

En qualsevol cas, cal remarcar que l’escassa emigració des de les comarques interiors de Catalunya no respon al fet que els seus habitants gaudeixin d’un bon nivell de vida; probablement, eren les comarques més pobres del país, però no podien emigrar cap a un lloc que amb prou feines devien saber que existia. En tot cas, és possible que alguns d’ells emigressin (ells mateixos o els seus descendents) després d’una emigració prèvia cap a alguna de les grans poblacions del litoral central català.

Tal com ja hem apuntat anteriorment, els catalans emigraren cap a Cuba entre mitjan segle XVIII i mitjan segle XIX, amb el seu moment culminant en els anys vint, trenta i quaranta d’aquest darrer segle. Encara que, pel que fa als emigrants amb llicència, els catalans ja eren els més nombrosos de tot l’Estat des del 1811.

Per a tenir alguna referència quantitativa de l’emigració catalana de les dècades centrals del segle XIX, podem citar les dades que ens ofereix Jordi Maluquer de Motes. Unes dades que tornen a posar en relleu el pes extraordinari dels comerciants catalans a la regió de Santiago de Cuba. Segons aquestes dades, extretes de la Matrícula de Comerciants —introduïda a l’illa el 1833—, a la regió de Santiago hi havia, en aquella mateixa data, 322 comerciants. D’aquests, 267 eren originaris de l’Estat espanyol i, d’ells, 230 eren catalans. És a dir, que, el 1833, més de dues terceres parts dels comerciants de la regió de Santiago eren nascuts a Catalunya: 85 eren nascuts a Sitges; 19, a Sant Pere de Ribes; 14, a Barcelona; i 13, a Mataró; la resta dels municipis no superaven els 10 representants.

En les dècades successives, el percentatge representat pels comerciants catalans anirà disminuint lleugerament, però encara constituiran —de llarg— el grup més important. Així, en la dècada dels quaranta, representaran més del 60 per cent del total i, en la dels cinquanta, encara estaran pròxims a aquest darrer percentatge. Les xifres absolutes són, respectivament, les següents: 635 comerciants d’origen català sobre un total de 1.034 (en la dècada dels quaranta), i 573 sobre 1.097 (en la dècada dels cinquanta).

Pel que fa a la província de l’Havana, la presència catalana sempre fou menys important, encara que —de la mateixa manera que a Santiago— també era el grup més representat. En concret, en el període del 1833 al 1841, aproximadament un terç dels comerciants matriculats a la província de l’Havana eren nascuts a Catalunya: 373 sobre un total de 1.258.[029]

En general, tota aquesta immigració catalana a Cuba va estar protagonitzada —de la mateixa manera que la provinent de les altres zones de la península Ibèrica— per homes joves entre 10 i 25 anys. Joves capaços d’aportar la seva força de treball en els negocis iniciats per parents o coneguts que ja es trobaven a l’illa caribenya. Les poques dones catalanes que arribaven a Cuba eren, majoritàriament, dones casades i nenes petites que anaven a reunir-se amb els seus marits i pares.

Així, els catalans mantenien unes relacions força estretes amb la seva nació d’origen, a través dels seus negocis i de les successives onades de parents que anaven arribant a l’illa. Segons Yáñez Gallardo:





«La flota mercante, timoneada por capitanes catalanes y tripulada por marinos de los mismos pueblos de donde salían los emigrantes, fue el nexo que mantuvo unido al comercio y la emigración».



perquè, tal com explica el mateix autor:





«Teniendo en cuenta que el sistema mercantil de la época funcionaba a partir de la confianza personal que se exigía entre mercaderes, era importante que éstos actuaran formando coaliciones que unían a los miembros de una misma comunidad, con usos y costumbres que les identificaban y les permitían dar fluidez a las transacciones que hacían en el interior del grupo. En estas condiciones, si los emigrantes querían dedicarse al comercio, lo mejor era ir hacia aquellas zonas donde había comerciantes de su mismo origen, a los cuales conocían desde antes de la emigración y con quienes podían llegar a formar sociedades o establecer relaciones basadas en la mutua confianza».[030]



És important recordar que els catalans formaven un grup força homogeni i fins i tot endogàmic, ja que molts catalans tendien a casar-se amb dones catalanes. Aquest fet donava continuïtat a molts negocis familiars i afavoria el manteniment dels trets culturals propis. Evidentment, però, el fort desequilibri existent entre el nombre de catalans i catalanes que vivien a Cuba comportà que molts catalans es casessin o s’amistancessin amb dones cubanes.

En aquest sentit, seria interessant recordar que, a mitjan segle XX, Pere Coromines tingué ocasió de preguntar a un amic seu, que vivia a l’illa caribenya, si era cert que els catalans no tenien cap escrúpol a tenir una dona negra. I aquest li respongué el següent:





«Sí, però no cal dar al fet una significació que no té. El català tenia la negra per escarràs. Treballava de dia com una bèstia i dormia amb l’amo de nit. Després, quan ja havia fet prou diner, el català un dia se’n tornava a la pàtria i no es recordava més de la negra, ni dels seus fills».[031]



Sembla que, en molts casos, les paraules de l’interlocutor de Pere Coromines eren força ajustades a la realitat, ja que, a mitjan segle XIX, durant la seva estada a Cuba, sant Antoni Maria Claret s’havia fet un tip de denunciar els seus compatriotes que feien fills i els abandonaven a ells i la mare. Aquestes denúncies del sant català, conjuntament amb els atacs que llançà contra el tràfic d’esclaus, li valgueren dos intents d’assassinat.[032]

ANTONI M. CLARET I CLARÀ (Sallent 1807 - Fontfreda 1870). Arquebisbe de Santiago de Cuba. Després d’haver estudiat a Barcelona, Vic i Roma, destacà per la seva tasca d’apostolat en terres catalanes, defensant l’ús oral i escrit de la llengua pròpia del Principat. Arribat a Cuba, va lluitar contra l’esclavitud i va realitzar una àmplia tasca caritativa i de divulgació religiosa, des de postures integristes. Per a donar una idea de la seva capacitat de treball podem recordar que escrivia des de textos religiosos fins a tractats d’agricultura o que fundava des d’ordes religiosos fins a caixes d’estalvis populars. Retornat a l’Estat espanyol, fou confessor particular d’Isabel II i hagué d’exiliar-se durant el procés revolucionari del setembre del 1868.[033]



En tot cas, reprenent la qüestió de les formes de solidaritat entre els immigrants catalans, cal assenyalar que devien ser força eficaces, ja que són el grup peninsular que presenta un percentatge més baix d’enterraments «per caritat» en els cementiris cubans. En aquest sentit, cal recordar que molts d’ells eren originaris dels mateixos pobles, compartien les mateixes professions i vivien en les mateixes ciutats cubanes.

Però, malgrat tot —i per a realitzar una mena de contrapunt a la panoràmica que acabem d’exposar—, també podem citar algun testimoni interessat a assenyalar precisament el contrari, és a dir, la capacitat dels catalans per a oblidar els seus orígens i integrar-se fins a les últimes conseqüències a la societat cubana. Aquest seria el cas del coronel del ejército libertador Fernando Figueredo y Socarrás, que en el seu discurs d’ingrés a l’Academia de la Historia de Cuba, el 2 de maig del 1926, expressava el següent:





«Los catalanes han sabido hacerse querer dondequiera que han estado. Enlazados con familias del país, han legado sus nombres y sus virtudes a las futuras generaciones, de una manera tan radical, que en todo (el Departamento) de Oriente muchos han perdido su origen, y las familias hasta han olvidado el recuerdo de la procedencia».[034]



Evidentment, aquestes paraules del coronel cubà no responen a cap ànim de menystenir la vinculació dels catalans amb la seva nació d’origen, sinó que són fruit de la voluntat d’un nacionalista cubà de destacar quelcom que creu més important: la capacitat d’integrar-se en el país d’acolliment. En realitat, les dues actituds no han de ser gens incompatibles, ja que es pot guardar el record de l’origen i estimar el lloc d’estada al mateix temps, sense que cap dels dos sentiments debiliti l’altre.

El mateix militar cubà així ho semblava reconèixer quan tot seguit hi afegia que:





«Santiago de Cuba, Guantánamo, Bayamo, Manzanillo y Holguín están poblados por catalanes, gente honorable, trabajadora, sobria, virtuosa, que han llevado hasta sus últimos confines en el Departamento Oriental los beneficios de su actividad, de sus industrias y de su honradez. (…) Los cubanos tenemos una deuda de gratitud con los catalanes, porque fue Cataluña la región española que más nos auxilió en nuestra lucha por la independencia patria; y yo aprovecho esta ocasión para testimoniar mi profundo agradecimiento».[035]



La idea que es pot estimar simultàniament i amb una gran intensitat dues pàtries fou compartida pel nacionalista català, exiliat a Cuba, Josep Conangla i Fontanilles, quan parlant de Josep Miró i Argenter —un dels herois més grans de la independència cubana— va escriure el següent:





«La República quiso y respetó al general Miró. Vio en su persona el símbolo permanente de los ideales de la libertad. Catalán de nacimiento, hijo de Sitges y con un afecto inextinguible a la tierra de su origen, se ligó estrechamente a los dolores y alegrías de esta República».[036]



Després d’aquestes cites, és molt interessant fer constar una altra opinió en un sentit absolutament oposat. Una opinió oficial d’una institució espanyola datada el 1916:





«Pero el catalán (siente) un extraordinario apego a la tierra natal, a la que se arraiza con tal fuerza que, aun extraído, de ella se nutre intelectualmente y materialmente en lo que es posible. Esto determina un hecho favorable en dos aspectos: en tanto cohíbe la emigración, y en cuanto, emprendida, cada emigrado se convierte en fervoroso, entusiasta propagandista de su país; fomentando su comercio, su literatura, su arte; rehuyendo estados familiares que no sean a base de su raza, y manteniendo firme e inextinguible el propósito de regresar a España».[037]



Sens dubte, seria interessantíssim saber quina era la literatura i quin era el país, el comerç i l’art que aquells catalans consideraven, realment, com a seus.

En aquest sentit, cal recordar que, el mateix any 1916, un català emigrat a Cuba publicava un fulletó titulat La ciudadanía adoptiva, on assegurava que l’adopció de la ciutadania cubana no implicava l’abandó de la natural nacionalitat catalana. Aquest text tingué una gran importància, perquè acabà influint de forma decisiva en la legislació de la República Cubana sobre aquesta qüestió. I, a més, serví per a replicar tant als sectors catalanistes conservadors com als espanyolistes que en aquells mateixos anys volien negar als emigrants catalans que demanaven la ciutadania cubana el seu dret a mantenir els lligams amb la realitat política catalana. Així, cal destacar que, en aquesta «curiosa» coincidència, alguns dirigents de la Sociedad de Beneficencia de Naturales de Cataluña volien impedir que aquells que es nacionalitzaven cubans poguessin seguir sent-ne socis; mentre que la premsa espanyolista i el Foment Català arribaren a negar-los el dret a fer públiques les seves opinions sobre el que succeïa a Catalunya i a Espanya. Més endavant, parlarem detalladament de quina era la situació catalana a les primeres dècades del segle XX, i entendrem el perquè d’aquest interès —compartit per espanyolistes i alguns catalans— a silenciar les opinions de molts catalans residents a Cuba. Unes opinions que reflectien el clima de nacionalisme radical català que es vivia, en aquells anys, a l’illa caribenya. Un clima que culminà amb la redacció d’una Constitució Provisional de la República Catalana amb motiu de la visita de Francesc Macià a Cuba, l’any 1928.

LA PÈRDUA DE L’IMPERI I LA FIDELITAT CUBANA

La pèrdua del vell imperi colonial espanyol a Amèrica es va concretar durant la segona i la tercera dècades del segle XIX. La decadència de la monarquia espanyola (personificada per personatges tan tristos i sinistres com Carles IV, Ferran VII o Godoy), la invasió napoleònica d’Espanya, la circulació de les idees democràtiques i liberals i l’aspiració dels hispano-americans a conquerir la seva llibertat —tal com havien fet els seus veïns dels Estats Units, poques dècades abans— van precipitar l’expulsió de les tropes espanyoles del continent americà des de la Terra del Foc, al sud, fins a Califòrnia, al nord.

La desaparició de l’imperi espanyol fou gairebé total i relativament ràpida. En aquest context, no deixa de ser sorprenent la permanència de Cuba sota l’òrbita política espanyola. L’explicació d’aquest fenomen respon a una combinació complexa de causes. Cuba havia estat la base militar per al control de les rutes oceàniques espanyoles i, per tant, la presència militar hi era força important. A més, i en relació amb això, va esdevenir el centre de tots els intents de reconquerir els territoris continentals que acabaven d’assolir la independència. Per tant, doncs, la important presència de tropes dificultava la realització, i fins i tot la possibilitat, de plantejar-se qualsevol intent independentista. Però, a més, l’oligarquia criolla cubana temia que un enfrontament armat entre blancs permetés un aixecament dels esclaus negres que treballaven en les plantacions de l’illa. El record de la guerra de races que s’havia produït a Haití al final del segle XVIII i que s’havia conclòs amb la proclamació d’una república de negres i l’extermini o l’expulsió de la població blanca era, encara, molt recent. I cal tenir present que els temors generats per aquest record trigaren gairebé un segle a esvair-se i, durant tot aquest llarg període, condicionaren en bona mesura l’evolució política de Cuba.

En aquest sentit, cal dir que les oligarquies blanques cubanes preferiran la submissió política i militar a Espanya abans d’arriscar-se a una lluita per la independència que podria desembocar en la pèrdua de les seves propietats i del seu estatus social. Així, les elits cubanes preferiran sistemàticament d’entendre’s amb els governs de Madrid, intentant d’influir-hi o de participar-hi de forma més o menys evident.

En qualsevol cas, per a entendre la fidelitat de Cuba a Espanya no podem referir-nos exclusivament a la nombrosa presència militar i als interessos econòmics de les oligarquies, ja que no podem oblidar la importància dels vincles psicològics i culturals dels cubans amb Espanya. Uns vincles renovats constantment i de manera molt eficaç per les successives i permanents onades d’emigrants peninsulars cap a l’illa caribenya. Unes onades en les quals els catalans tindran un paper força rellevant —tant per qüestions simplement numèriques com pel dinamisme econòmic i polític de molts dels seus representants.

En aquest sentit, hem de tenir present que els catalans de Cuba tindran papers força diversos i, fins i tot, contradictoris en el futur polític de l’illa. Alguns tindran un paper decisiu per a mantenir-la unida —o tal vegada seria millor dir sotmesa— a Espanya, mentre que d’altres tindran un paper decisiu en la lluita per la independència. Entre aquests darrers, molts hi deixaran la vida, i d’altres ocuparan alguns dels càrrecs més importants en les institucions del futur estat independent; però aquest és un tema que analitzarem detalladament en altres apartats.

Amb relació a la qüestió dels efectes de la desaparició del vell imperi colonial espanyol, cal subratllar la importància que tingué per a l’economia catalana en general, i per a molts catalans en particular, el fet que Cuba —la destinació més important per als comerciants i els emigrants catalans— es mantingués fidel a Espanya.

Efectivament, la fidelitat cubana va suavitzar els efectes negatius de les independències llatinoamericanes sobre l’economia catalana. No podem oblidar que les comarques litorals —que eren les més densament poblades i econòmicament desenvolupades— patiren els efectes del col·lapse del tràfic comercial americà.[038] Constructors de vaixells, mariners i comerciants hagueren de reciclar-se i concentrar totes les seves energies humanes i materials en Cuba.

EL CANVI DE LES OLIGARQUIES DOMINANTS

Tal com hem explicat anteriorment, la revolució dels esclaus negres a Haití havia convertit Cuba en el principal productor mundial de sucre. Un producte que tenia una demanda extraordinària a Europa i que —amb la desaparició de la competència haitiana des del final del segle XVIII— va recaure quasi exclusivament en les plantacions cubanes. El preu del sucre es va disparar a l’alça; les plantacions es van estendre; la demanda d’esclaus negres va augmentar. L’oligarquia tradicional dels plantadors de sucre es va enriquir ràpidament, però —tal com ha expressat bona part de la historiografia cubana— la seva dependència de la mà d’obra esclava va convertir-los a ells mateixos en una mena d’esclaus polítics dels governs de Madrid. L’oligarquia cubana no podia estirar massa la corda de les seves exigències polítiques, perquè depenia de les tropes i els funcionaris espanyols per mantenir el control sobre els esclaus negres que treballaven a les plantacions sucreres.

Així, doncs, paradoxalment, el fabulós negoci del sucre va condemnar l’elit criolla cubana a sotmetre’s políticament i renunciar a la independència de Cuba en el moment en el qual l’estaven assolint els seus germans continentals. Però l’oligarquia sucrera cubana (l’anomenada «sacarocràcia») encara va veure com la seva situació empitjorava notablement durant les dècades següents. No solament havia renunciat a la independència del seu país, sinó que aviat veié com la seva privilegiada situació econòmica era assaltada per comerciants espanyols nouvinguts i extremament agressius en les seves activitats econòmiques i polítiques.

Tal com ja hem dit anteriorment, la sacarocràcia depenia de la pervivència d’un subministrament constant de mà d’obra esclava. Per tant, a partir del tractat hispanobritànic del 1820, que prohibia el tràfic d’esclaus, la situació dels plantadors va empitjorar.

La vinculació d’alguns catalans amb el tràfic d’esclaus s’inicià al començament del segle XIX, i té l’explicació en la seva experiència com a mariners i comerciants en les aigües i els ports cubans. El tràfic d’homes era un negoci extraordinàriament rendible. En aquest sentit, podem recordar que una de les concessions fetes per Felip V a Anglaterra en el famós tractat d’Utrecht del 1713 consistia a atorgar als anglesos el monopoli del tràfic d’esclaus cap a les colònies espanyoles a Amèrica. Així, doncs, el Regne Unit va obtenir un premi molt suculent a canvi d’oblidar el seu compromís —establert en el pacte de Gènova del 1705— de defensar els drets i les llibertats de Catalunya, en el marc d’aquella guerra conjunta contra les corones de França i Castella.

Al final del segle XVIII, el comerç d’esclaus estava controlat, bàsicament, per anglesos, francesos i nord-americans. Però, el 1796, el govern britànic declarà il·legal el tràfic d’esclaus, i els amos de les plantacions cubanes van veure com disminuïa el subministrament de la seva mà d’obra. Per tant, els va caldre trobar uns subministradors alternatius i, evidentment, els cercaren en els ports cubans, en els quals els mariners i els comerciants catalans demostraven, des de feia temps, les seves habilitats.

D’aquesta manera, alguns catalans començaren a participar en expedicions negreres, que constituïen una activitat arriscada, però que oferien una rendibilitat econòmica altíssima. Fou així com alguns catalans decidits i sense gaires escrúpols ocuparen una part del buit deixat pels anglesos. En aquest sentit, cal tenir present que la decisió del govern anglès de declarar il·legal el tràfic d’esclaus no va ser motivada per raons humanitàries, sinó pel desig de perjudicar les economies colonials de França i Espanya, que —en aquells moments— tornaven a estar en guerra amb la Gran Bretanya. I, a més, tot això passava mentre els mateixos britànics tractaven moltes de les poblacions indígenes, que estaven sota el seu control, gairebé com si fossin esclaves.

Per la seva banda, durant les dues primeres dècades del segle XIX, els negrers catalans van consolidar la seva posició comercial, i, així, entre el 1816 i el 1819 —segons Josep Maria Fradera— el 76,41 per cent dels esclaus arribats a Cuba foren transportats per traficants catalans. I, per tant, malgrat que el 1820 Espanya —a causa del seu tractat amb el Regne Unit— declarà il·legal el tràfic d’esclaus, els negrers el van seguir practicant, estimulats pels beneficis addicionals que generava el contraban. Una activitat que continuarà fins a la dècada dels seixanta, coincidint amb l’inici de la primera guerra d’independència cubana el 1868[039] o, tal vegada, alguns anys abans.[040]

Un dels efectes poc coneguts que tingué el tràfic d’esclaus a Catalunya és la terrible epidèmia de febre groga que delmà la població de Barcelona entre el juliol i el novembre del 1821. Evidentment, es tracta d’una conseqüència totalment indirecta i no gens desitjada, però, segons que sembla, l’epidèmia arribà a la ciutat en dos vaixells provinents de l’Havana (el Gran Turc i el Talla Piedra), el darrer dels quals havia fet un viatge previ a les costes africanes per carregar-hi esclaus. Quan els dos vaixells arribaren al port de Barcelona, carregats amb productes colonials, alguns dels seus mariners ja presentaven símptomes evidents de patir la temible malaltia, però les empreses comercials, propietàries de les mercaderies, es negaren a posar els vaixells i els seus continguts en quarantena. En conseqüència, la malaltia es va estendre per la ciutat, sense que les autoritats adoptessin cap mesura apropiada, fins que, al cap de quatre mesos del seu inici —quan l’epidèmia començava a donar símptomes clars de la seva recessió—, es va decidir evacuar la població de Barcelona que encara no havia fugit de la ciutat i instal·lar-la en uns campaments provisionals a Montjuïc.[041]



El control que els grans comerciants peninsulars —incloent-hi els catalans— exercien sobre la mà d’obra i sobre la comercialització dels productes de les plantacions, des de les primeres dècades del segle XIX, els va permetre de collar econòmicament els plantadors. A més, aquests comerciants peninsulars gaudien de la confiança dels capitans generals, que sospitaven de les tendències separatistas de l’oligarquia criolla que dominava les plantacions. Per tot plegat, la situació de l’oligarquia comercial «espanyolista» no deixava de millorar, tant en l’àmbit econòmic com en el polític. A més, si els comerciants catalans eren els màxims beneficiaris del sistema colonial espanyol, també era perfectament lògic que fossin els aliats més fidels de les autoritats militars espanyoles.

El tràfic massiu d’esclaus destinats a les plantacions cubanes havia estat durant la segona meitat del segle XVIII una exigència constant dels propietaris de les plantacions. Una exigència que l’Estat borbònic espanyol va permetre de cobrir, perquè ell mateix en va obtenir uns beneficis fiscals extraordinaris. Així, en principi, el tràfic d’esclaus fou un mecanisme d’ascens social i de guany econòmic per a l’oligarquia sucrera i el mateix Estat; però, des del començament del segle XIX, la vella classe dirigent cubana va haver de recórrer a comerciants hispànics —molts d’ells catalans— per a mantenir el subministrament d’esclaus. Un fet que va permetre a aquests comerciants d’assolir una posició de força extraordinària, que saberen aprofitar per a enriquir-se i obtenir els favors polítics dels funcionaris espanyols presents a Cuba.

Entre dues i tres dècades més tard, aquests comerciants van suplantar l’oligarquia criolla del sucre en les màximes esferes del poder polític i econòmic de l’illa, fins al punt que una bona part d’aquelles plantacions sucreres van passar a formar part del seu patrimoni.

Un exemple típic d’aquest procés és el de Tomàs Ribalta i Serra, propietari de grans ingenios a Cuba, que, quan es traslladà a Barcelona, va viure en un lloc tan ostentós com el Palau Marc de la Rambla de Barcelona. Quan va morir, l’any 1887, la seva fortuna estava valorada en l’astronòmica xifra de 45 milions de pessetes.[042]

Quan la «sacarocràcia» (l’oligarquia criolla del sucre) dominava l’economia cubana, havia après —tal com ja hem insinuat anteriorment— a comprar els funcionaris espanyols per aconseguir favors polítics. Un dels casos més evidents i primerencs fou el regal de l’ingenio La Amistad, fet pels «sacaròcrates» al governador Luis de las Casas. D’aquesta manera tan eficaç, el convertiren en soci dels seus interessos econòmics, ja que el governador passava a tenir un interès personal i molt directe en la bona marxa dels negocis sucrers. Però, durant la primera meitat del segle XIX, aquestes habilitats també foren usades per la nova oligarquia comercial peninsular, que, finalment, va aconseguir un paper dominant a l’illa, desplaçant la vella «sacarocràcia».

En aquest desplaçament tingueren un paper polític força important els capitans generals Vives i Tacón. El primer va dissoldre les tropes de voluntaris cubans i els batallons de pardos i morenos lliures, i deixà la defensa de l’illa exclusivament en mans de tropes peninsulars. El segon va menysprear reiteradament la vella oligarquia criolla del sucre i es va recolzar en la nova oligarquia comercial peninsular, la qual, a canvi, obtingué uns beneficis econòmics extraordinaris.[043]

Més endavant, la vella «sacarocràcia» desenvoluparia una política matrimonial molt eficaç, casant les seves filles amb generals espanyols de prestigi, amb l’objectiu de recuperar el poder polític que havia anat perdent en benefici de l’oligarquia comercial espanyolista; però aquest és un procés del qual parlarem detalladament més endavant.

EL PAPER DELS CATALANS

A la dècada dels quaranta, els catalans tenien un paper molt important en l’economia cubana; vegem com ens el descriu el viatger nord-americà John G. Wundermann en el seu llibre Notes sobre Cuba:





«He dit que són espanyols, principalment, els amos de les botigues, perquè els criolls rarament es dediquen al comerç. Els draps pertanyen en general als asturians, mentre que la venda de comestibles i provisions de boca és monopolitzada pels catalans. Aquests últims componen una classe industriosa, astuta i econòmica, i han rebut, potser a conseqüència d’aquestes qualitats, l’apel·latiu de jueus espanyols, la qual cosa només es pot interpretar com un compliment als israelites. Una gran part del comerç de l’illa està a les seves mans, com també una grandíssima part de la seva riquesa. A l’interior de l’illa semblen monopolitzar cada ram del comerç, des del farcell del drapaire pelat fins a la botiga rural de contingut mixt, i, a les ciutats portuàries, més d’una casa comercial amb vaixells que cobreixen el mar són d’ells.

(…) «Cinc anys de privacions i una fortuna» és el seu lema. La major part del comerç amb la vella Espanya està a les seves mans, i últimament també han estès la seva correspondència a altres països i han entrat en competència amb els mercaders estrangers residents».[044]



Evidentment, aquest text reflecteix perfectament el control que els catalans arribaren a exercir sobre el comerç. En aquest sentit, podem recordar que, el 1874, Charles Davillier afirmava que:





«Els catalans es tenen a Espanya per molt industriosos i durs en el treball. A moltes províncies es diu “Vamos al catalán” quan han d’anar a qualsevol botiga».



A Cuba, la majoria d’aquells comerciants catalans exercien la seva professió en el petit comerç al detall fet en modestes botigues o com a venedors ambulants; només una estreta i tancada minoria actuaven en el gran comerç ultramarí fet amb vaixells moderns. En el text, aquestes distincions no es posen de manifest, però són extraordinàriament importants. Els primers ja feien prou amb anar tirant —alguns fins i tot es veien obligats a tornar a Catalunya tan pobres com quan n’havien marxat—. Els altres, per contra, obtenien beneficis espectaculars en cada operació i s’enriquien ràpidament i constant. Així, els grans comerciants, que havien dominat el món dels negocis portuaris durant les dècades dels anys vint i trenta, van poder diversificar les seves operacions econòmiques.

En contrast amb els propietaris de les plantacions sucreres —que tenien les seves riqueses immobilitzades en forma de terres i esclaus—, els grans comerciants disposaven de diners líquids que podien cedir en forma de crèdits onerosos als plantadors. A més, tal com ja hem assenyalat anteriorment, aquests grans comerciants, que dominaven els ports i els vaixells, també dominaven la comercialització del sucre i el subministrament d’esclaus als plantadors.[045] Per tant, aquests s’anaren trobant cada vegada més atrapats en les xarxes d’uns comerciants que ara també començaven a dominar el món de les finances.

John G. Wundermann també fou testimoni d’aquest procés i ens l’ha deixat descrit en el seu llibre:





«El català, a més a més, proporciona al terratinent tot allò que li cal per als seus negres i per a la plantació, li bestreu els diners de les collites, que després venen a comissió; i tot sovint li presta les sumes necessàries per erigir les seves costoses fàbriques de sucre o per fomentar les seves menys cares hisendes cafeteres, però tot sotmès a un interès sobre el préstec».[046]



Tal com ha assenyalat Josep Maria Fradera, l’èxit dels grans comerciants catalans està relacionat amb el fet que són ells els que subministren els inputs necessaris per a la producció del sucre: esclaus i crèdit financer. Ells avançaven els diners per a fer la collita i per a elaborar el sucre en els ingenios. Els plantadors retornaven el crèdit en forma de sucre a un preu prèviament convingut. D’aquesta manera, els comerciants passaven a controlar els preus d’aquest producte i, per tant, tota l’economia cubana.

Un dels líders cubans més coneguts d’aquell període, José Antonio Saco, resumeix en poques paraules la transformació que havien patit les relacions dels catalans i els cubans. José Antonio Saco havia viscut la seva infància a Bayamo durant els primers anys del segle XIX i, recordant aquell període, afirmava que els espanyols eren:





«casi todos catalanes, casi todos taberneros o tenderos; ninguno tenía aspiraciones políticas, carecían de influencia social, no pensaban más que en buscar dinero con su industria, y felizmente no existían entre ellos y los bayameses los odios fratricidas que después se despertaron con tanta fuerza».[047]



Així, doncs, és evident que les relacions entre catalans i cubans es modificaren substancialment, durant les primeres dècades del segle XIX, a mesura que les oligarquies de l’un i l’altre bàndol començaren a disputar-se el control econòmic i polític de l’illa.

En realitat, cal insistir en el fet que no tots els catalans tenien el privilegi de protagonitzar els grans negocis comercials i financers. Això era quelcom reservat a un petit grup de famílies, algunes de les quals eren catalanes, però entre les quals també n’hi havia d’altres llocs de l’Estat espanyol, des del País Basc fins a Andalusia. Més endavant ja parlarem detalladament de l’evolució del paper d’aquestes famílies, que constituiran un grup de poder cada vegada més poderós i homogeni.

Alguns dels membres d’aquest grup —que s’havia enriquit ràpidament amb el comerç d’esclaus i que va acabar dominant la política cubana— són prou coneguts. Entre ells, cal destacar Francesc Martí i Torrents,[048] Salvador Samà i Martí[049] i Josep Baró i Blanxart.[050] Tots tres s’enriquiren amb el tràfic d’esclaus i es beneficiaren dels seus contactes amb el capità general Tacón.[051]

FRANCESC MARTÍ I TORRENTS (Barcelona 1786 - l’Havana 1866). Inicià les seves activitats en la pesca i en la persecució de fugitius. Ràpidament s’introduí en el negoci de la importació de mà d’obra servil, primer d’esclaus negres i, més endavant, de treballadors xinesos i indis maies del Yucatán. Els seus beneficis li van permetre una certa diversificació de les inversions i, d’aquesta manera, va promoure la construcció d’un moll al port de l’Havana i de la peixateria més important de la ciutat. El 1837 va fer construir el Gran Teatro Tacón —que més tard esdevindria el Teatro Nacional de Cuba—, en honor del capità general que havia afavorit els interessos d’aquell grup de grans comerciants peninsulars, caracteritzats pel seu espanyolisme intransigent, del qual Francesc Martí i Torrents era un dels màxims exponents.[052] En aquest sentit, cal recordar que aquest capità general Tacón havia marginat la vella oligarquia criolla i havia afavorit la nova oligarquia comercial espanyolista, donant-li tota mena de facilitats per a desenvolupar el tràfic d’esclaus. El mateix capità general va beneficiar-se, personalment, d’aquestes activitats del grup format per Francesc Martí i Torrents, Salvador Samà i Martí i Josep Baró i Blanxart. Així, doncs, ens trobem davant d’un típic cas de connivència entre els poders polític i econòmic.[053]

SALVADOR SAMÀ I MARTÍ (Vilanova i la Geltrú 1797 - l’Havana 1866). Arribat a Cuba, heretà els negocis del seu oncle, el també comerciant i negrer Pau Samà. Tal com hem explicat, Salvador Samà també actuà en el cercle del capità general Tacón i, gràcies a la seva posició política i als beneficis obtinguts en el tràfic d’esclaus, també prosperà com a importador i exportador de vins i sucre.

A més, com a prova del poder polític que aquest grup anà assolint, cal assenyalar que ocupà diversos càrrecs, com els de tinent d’alcalde de l’Havana i senador a Madrid. I per arrodonir el seu ascens social, la reina Isabel II li concedí el títol de marquès de Marianao.[054]

JOSEP BARÓ I BLANXART (Canet de Mar 1798 - l’Havana 1878). En el seu cas va destinar una part dels beneficis obtinguts en el tràfic d’esclaus a fer inversions en el sector naval i industrial. Així, per exemple, fou el fundador de la primera línia regular de vaixells entre Cuba i Espanya i fou propietari de diversos ingenis sucrers —en un exemple típic de com els comerciants peninsulars van anar adquirint una part molt important dels patrimonis de la vella oligarquia criolla, a través de l’embargament de terres que avalaven préstecs concedits pels comerciants a plantadors que no pogueren tornar-los—. Finalment, per premiar els seus esforços en la defensa de la monarquia, fou nomenat vescomte de Canet de Mar i marquès de Santa Rita.[055]



Tots aquests personatges van consolidar la seva privilegiada posició econòmica i també política en la dècada dels trenta, coincidint amb el període de govern del capità general Tacón. Durant aquest govern, la capitania general inicià una sèrie de transformacions urbanístiques, destinades a convertir l’Havana en una gran metròpoli moderna, seguint l’exemple del que estaven fent les grans capitals europees i precedint la transformació barcelonina que es produiria tres dècades més tard sota l’impuls del pla Cerdà, després de l’enderroc de les velles muralles que impedien el creixement de la ciutat. Un enderroc que a la capital cubana s’iniciaria el 1863, set anys més tard que a Barcelona.

En alguns casos, les grans construccions havaneres foren finançades pels homes de negocis catalans que formaven part de l’elit comercial peninsular. En aquest àmbit, podem recordar el Gran Teatro Tacón, finançat per Francesc Martí i Torrents, o les inversions immobiliàries de Joan Güell i Josep Xifré.

La transformació de l’Havana s’havia iniciat als anys setanta del segle XVIII amb l’aprofitament de l’espai militar situat prop de les muralles per a construir-hi el Paseo de Extramuros, que, més endavant, seria anomenat Nuevo Prado, perquè es faria a imitació del Paseo del Prado de Madrid.[056]

Retornant a l’Havana del segle XIX, cal indicar que els mestres d’obres catalans tingueren un paper important en les transformacions urbanístiques i arquitectòniques de la ciutat. Uns mestres d’obres que arribaren a Cuba a partir del 1820 i que participarien durant les dècades següents en la guerra d’estils que enfrontaria la vella oligarquia criolla i les noves oligarquies peninsulars.

En línies generals, podem afirmar que els primers demostraren la seva predilecció per uns models més classicitzants, mentre que els segons preferiren formes més carregades, d’inspiració barroca, tant en les façanes exteriors com en la decoració interior.

Els constructors catalans van deixar la seva empremta en els dos bàndols estilístics enfrontats, fins que —com en tants altres sectors econòmics i socials— la seva presència disminuí dràsticament a partir dels anys seixanta, coincidint amb l’inici de les guerres independentistes. En aquest sentit, cal tenir present que la presència dels catalans en el sector de la construcció va tornar a ser significativa des del començament del segle XX, quan Cuba ja s’havia alliberat d’Espanya, en un moment en el qual l’Havana viu —igual que Barcelona— una autèntica febrada de modernitat, de voluntat d’estar al dia, recercant el futur en una revisió accelerada de diversos estils històrics, que va conduir a una mostra d’eclecticisme exuberant.

Fou en aquest nou marc que es va produir la introducció del modernisme català a Cuba. Un estil que arribà de la mà dels emigrants catalans que treballaven en el sector de la construcció i que va contribuir de forma significativa a la renovació dels gustos arquitectònics de l’illa. Pel que fa a aquests emigrants catalans nouvinguts, cal tenir present que ja no són mestres d’obres i constructors com en el segon quart del segle XIX, sinó picapedrers i paletes anònims. A més, en aquests primers anys del segle XX, també entren en escena diversos homes de negocis i petits comerciants que estableixen companyies constructores, responsables de la introducció a l’illa de tècniques constructives importades de Catalunya, com la pedra artificial feta de ciment, i elements arquitectònics com columnes, escales, cornises, monuments funeraris i un llarg etcètera.

Per a entendre fins a quin punt ha estat esclatant l’èxit de les columnes en l’arquitectura havanera, podem rememorar que Pere Coromines i, més tard, Alejo Carpentier definiren la capital de Cuba com «la ciutat de les columnes».

Insistint en l’aspecte de la introducció a l’illa caribenya de tècniques constructives noves provinents de Catalunya, hem de recordar que la indústria del ciment catalana havia gaudit d’un desenvolupament precoç, en el qual havia tingut un paper força important una de les múltiples fortunes catalanes que tenien l’origen a Cuba: la de la família Güell. Però aquesta és una qüestió a la qual dedicarem una atenció específica més endavant; aquí ens limitarem a posar en relleu la multiplicitat de les relacions catalanocubanes: comerciants, paletes, diners, estils arquitectònics…

En tot cas, cal destacar que la recepció del modernisme català a Cuba contribuí a la superació de l’estil colonial tradicional, cosa que despertà el recel d’alguns sectors que parlaren amb menyspreu del catalanismo arquitectònic.

Un catalanisme que entre molts dels immigrants catalans també fou polític, en un període en el qual molts catalans trobaren a Cuba un ambient favorable a la seva voluntat de conquerir la independència de Catalunya respecte a Espanya, tal com ho acabava de fer l’illa caribenya.[057] Però aquesta és una altra història, de la qual parlarem detalladament més endavant, i aquí ens limitarem a indicar que les simpaties entre catalans i cubans tenien una llarga tradició que arrenca des de les primeres dècades del segle XIX, quan molts catalans van participar en les primeres conspiracions independentistes cubanes.

Així, doncs, cal aclarir que —de la mateixa manera que va haver-hi catalans interessats a defensar la continuïtat del domini espanyol sobre l’illa de Cuba— va haver-hi molts catalans que, des de les primeres dècades del segle XIX, van arriscar la seva vida i les seves propietats en l’intent d’alliberar la seva pàtria d’adopció del domini d’Espanya —o potser seria millor dir dels governs espanyols i dels grups socials que els mantenien en el poder.

Entre aquests catalans que lluitaren per la llibertat cubana, podem recordar-ne alguns que ho feren des de la vida política i d’altres que intentaren la lluita armada. Entre els primers hi ha Tomàs Gener, que havia nascut a Calella el 1787. Emigrat a Cuba, s’instal·là a Matanzas i fou escollit com un dels tres representants parlamentaris cubans que assistiren a les Corts del Trienni Liberal (1820-1823) per intentar de defensar-hi els interessos de l’oligarquia sucrera criolla cubana —que, en aquell moment, encara dominava la vida política de l’illa—. L’actuació de Tomàs Gener no fou gens ni mica marginal, ja que, durant una de les sessions parlamentàries que ell presidí, es va decidir la incapacitat del rei d’Espanya, Ferran VII.

Però, com és ben sabut, aquesta decisió no tingué les conseqüències esperades pels liberals espanyols i cubans, perquè —amb el suport de tropes franceses (els Cent Mil Fills de Sant Lluís)— Ferran VII reinstaurà la monarquia absoluta.

Aleshores, Tomàs Gener hagué de refugiar-se a Gibraltar, i d’allí es traslladà a Nova York, des d’on lluità per la llibertat de Cuba. Mentrestant, a l’illa caribenya, alguns patriotes —que havien vist frustrades llurs esperances, pel retorn de l’absolutisme de Ferran VII— es varen convèncer que l’única opció vàlida de futur passava per la ruptura amb Espanya. D’aquesta manera, a l’agost del 1824, a la mateixa ciutat de Matanzas —en la qual havia estat escollit Tomàs Gener, símbol del reformisme polític frustrat—, un altre català, Francesc Senmenat, participà en un aixecament antiespanyol. A partir d’aquell moment, aquest camí rupturista seria seguit per molts altres catalans, cada cop que les esperances —sempre renovades— en una solució política es veiessin novament frustrades. Però d’aquests casos ens n’ocuparem més endavant. En tot cas, podem avançar que la ciutat de Matanzas fou, de forma reiterada, un centre important en les activitats dels catalans que lluitaren contra la dominació espanyola sobre l’illa de Cuba.

LA XARXA COMERCIAL

La relació entre Espanya i Cuba durant el segle XIX no constitueix un exemple clàssic de la relació entre una metròpoli i la seva colònia. En realitat, Espanya va exercir un ferri control polític sobre l’illa, però mai no va poder assumir el paper de metròpoli econòmica. El fracàs de la Revolució Industrial a la península Ibèrica —del qual, durant la major part del segle XIX, només es va poder escapar Catalunya— va obligar els cubans a cercar els seus referents econòmics al Regne Unit i als Estats Units.

En l’àmbit peninsular, només Catalunya fou capaç d’exportar productes industrials a Cuba. Uns productes industrials —fonamentalment tèxtils— als quals cal afegir diversos productes agraris, com els derivats de la vinya. Des de Catalunya es van crear xarxes comercials que aprofitaven les mancances i els excedents de l’illa caribenya per a poder obtenir primeres matèries per a la indústria catalana (com el cotó i el carbó) i per a vendre els propis excedents productius catalans. Així, doncs, el paper que va tenir Cuba en l’economia catalana va anar molt més enllà d’allò que Catalunya podia comprar i vendre en aquella illa. Cuba constituí un element indispensable en les relacions econòmiques de Catalunya no solament amb el Carib, sinó també amb els Estats Units i fins i tot amb Anglaterra. Les plantacions de sucre cubanes foren una peça indispensable en el funcionament de la maquinària industrial catalana, perquè el cotó filat i teixit per les indústries catalanes s’havia de comprar als Estats Units a canvi del sucre cubà que els catalans hi transportaven. D’aquesta manera, el triangle format pel sucre cubà, el cotó nord-americà i els telers catalans era fonamental per a la vida econòmica del Principat.

Tal com indica Albert Carreras:





«la trata de esclavos y el azúcar cubano se situaron en el centro de una telaraña comercial que llegaba a Europa, a África, al Río de la Plata y a los Estados Unidos. Los buques catalanes la fueron tejiendo en sucesivas aproximaciones hasta alcanzar unas rutas estilizadas de gran rendimiento, comercio triangular de primera clase».[058]



De la mateixa manera, el paper exercit pels catalans també fou fonamental per al desenvolupament de l’economia cubana, tal com afirmava l’any 1907 el doctor Diego Tamayo:





«los lazos de simpatía que unen a catalanes y cubanos tienen un origen natural y lógico. El pueblo catalán es el que ha dado mayor contingente a las industrias cubanas y al comercio de la Isla de Cuba».[059]



Un poble català que a mitjan segle XIX continuava emigrant cap a Cuba de forma similar a com ho havia fet al final del XVIII. La majoria continuen sortint de les comarques centrals del litoral català, amb tendència a incloure-hi les del litoral gironí. I, a més d’aquesta tendència a una ampliació geogràfica de l’origen dels emigrants, també podem detectar una ampliació socioprofessional. Ja no estem davant d’una emigració especialitzada, composta exclusivament per comerciants —que ara tan sols representen entre un 10 i un 20 per cent del total—, sinó que engloba sectors molt més diversos, amb un gran augment dels artesans i els treballadors per compte propi. Una diversificació perfectament natural si tenim present que, entre el 1830 i el 1860, la població catalana a Cuba havia passat d’uns 1.000 habitants a uns 11.000,[060] 2.000 dels quals —en aquesta última data— es concentraven a l’Havana, mentre que la resta vivien —majoritàriament— a la zona oriental de l’illa. A més, les activitats comercials que s’havien anat consolidant des de les darreres dècades del segle XVIII havien anat arrossegant un nombre creixent d’altres activitats que hi estaven relacionades. Així, darrere dels comerciants, havien arribat forners, xocolaters, sastres, sabaters, paletes i treballadors relacionats amb les activitats navals, com fusters, calafatadors o fabricants de cordes i de veles.

És important tenir present que aquesta xifra d’uns 11.000 catalans instal·lats a Cuba implica que, en els anys de màxima emigració des de Catalunya a l’illa caribenya, la mitjana anual d’emigrants que s’hi establien definitivament no va poder ser superior a uns 300 per any. Una xifra quantitativament molt minsa si la comparem amb la totalitat de la població catalana en aquell mateix període, que ultrapassava un milió i mig d’habitants. Però, evidentment, això no ens pot fer menystenir la importància d’aquests emigrants que tingueren un paper qualitativament decisiu en la història de Cuba i de Catalunya.

Respecte a la qüestió del lloc de destinació triat pels emigrants catalans, hem de destacar que existia una autèntica concentració en funció dels municipis i les comarques d’origen. Així, mentre la majoria dels barcelonins emigraven cap al Riu de la Plata (l’Argentina i l’Uruguai), els habitants de Blanes anaven majoritàriament a l’Havana, i els d’Arenys de Mar, a Matanzas, dades que contribueixen a demostrar l’endogàmia dels emigrants catalans a Amèrica. Els habitants d’un poble català es dirigien preferentment allí on la presència dels seus conciutadans que els havien precedit era més densa i, per tant, allí on tenien més possibilitats de ser acollits.

Per la seva banda, els habitants de Sant Feliu de Guíxols —que tradicionalment s’havien concentrat a l’Havana— a mitjan segle XIX s’instal·laven de forma preferent a Nova Orleans, des d’on controlaven la importació de cotó nord-americà destinat a la indústria tèxtil catalana. Cal recordar que Sant Feliu fou fins ben entrat el segle XX el tercer port més concorregut de Catalunya i que tenia una llarga tradició comercial i industrial a la seva esquena. Durant el segle XIX, la vila desenvolupà la indústria surotapera, i va rebre la immigració d’obrers especialitzats de Darnius i Agullana. A més, a Sant Feliu existia una forta tradició associacionista que es va traduir en la creació de germandats, socors mutus, corals, centres d’esbarjo, societats cooperatives i casinos, formes de solidaritat i cooperació que foren decisives per a l’èxit de l’emigració catalana a Cuba. Una dada força curiosa —que pot resultar significativa de la importància de Sant Feliu en el comerç internacional— és que, al començament del segle XX, encara hi havia al municipi diverses delegacions diplomàtiques estrangeres. En concret, hi havia vicecònsols en representació d’Anglaterra, Alemanya, Àustria, Noruega, Portugal, Itàlia, el Perú i Xile, i un agent consular de l’Uruguai.

Reprenent la qüestió de la concentració en uns llocs determinats dels emigrants catalans cap a Amèrica en funció del seu lloc d’origen, hem d’indicar que —pel que fa a les poblacions de la costa de Ponent, és a dir, les situades al sud de Barcelona— els ciutadans de Vilanova i la Geltrú emigraven preferentment a l’Havana,[061] i els de Sitges ho feien majoritàriament a Santiago de Cuba.

Precisament, Santiago de Cuba era la ciutat més important de la meitat oriental de l’illa, la regió on la presència catalana era més nombrosa. Jordi Maluquer de Motes ens ofereix unes dades que poden resultar força significatives pel que fa a la importància de la presència catalana a la província de Santiago. Segons els seus càlculs, el 70 per cent dels comerciants peninsulars matriculats entre el 1841 i el 1865 eren catalans; i d’aquests, més d’un terç eren nascuts a Sitges.[062]

Segons Yáñez Gallardo, els catalans estaven distribuïts per tota l’illa, amb concentracions més importants a les ciutats portuàries —on controlaven el comerç ultramarí a gran escala— i amb una presència menor a les regions que envoltaven aquestes ciutats. En realitat, la densitat dels catalans a cada lloc estava en funció de l’amplitud i la riquesa dels compradors.

Fins i tot es pot dir que existia una mena de jerarquia entre els comerciants catalans. A cada regió s’establia una mena de xarxa de distribució que lligava tots els comerciants catalans que hi operaven. Els capitostos d’aquestes xarxes regionals controlaven el comerç a gran escala de les ciutats portuàries de cada una d’aquestes regions i, simultàniament, controlaven els petits comerciants que estaven distribuïts pel territori, els quals depenien dels subministraments que els enviaven els caps de la xarxa. No cal dir que l’acumulació de riquesa era molt més ràpida al cim d’aquestes piràmides comercials que no pas a la base, on molts catalans ja feien prou si aconseguien d’anar fent la viu-viu.

Cap al 1860, el 15,6 per cent dels peninsulars presents a Cuba eren catalans. Un percentatge que, a la zona oriental de l’illa, arribava al 36,5 per cent i, en algunes zones concretes com Bayamo i Baracoa, al 50 per cent.[063]

En qualsevol cas, en aquests anys centrals del segle XIX, seguint les pautes tradicionals, l’emigració catalana a Cuba estava formada per joves de sexe masculí. En efecte, entre un 80 i un 85 per cent són homes, la gran majoria dels quals eren menors de vint anys.[064]

A la dècada dels seixanta, tot aquest model migratori dels catalans que marxaven cap a Cuba va canviar. Tal com hem anat insinuant, un dels factors determinants d’aquesta transformació fou l’inici de la Guerra Larga el 1868. L’inici de la guerra independentista va tenir un doble efecte negatiu per a la presència catalana a l’illa caribenya; alguns catalans que ja hi estaven instal·lats van preferir marxar a la recerca de millors opcions per a fer negoci; molts que potser haurien pogut sortir de Catalunya cap a Cuba a la recerca de fortuna van preferir de provar sort en altres llocs. A més, també cal tenir present que en les dècades posteriors es consolidaren destinacions alternatives molt atractives, com la regió del Riu de la Plata (l’Argentina, l’Uruguai i també el Brasil). Pel que fa a Cuba, l’emigració voluntària tradicional per motius econòmics fou substituïda per una nova emigració forçosa per raons militars. Entre el 1860 i el 1900, aproximadament, el percentatge que els catalans representaven sobre el total dels ciutadans de l’Estat espanyol presents a Cuba es va reduir de forma molt significativa, d’aproximadament un 18 per cent a tan sols un 6 per cent.[065]

En realitat, durant les darreres dècades del segle XIX, els catalans participaren relativament poc en els grans corrents migratoris europeus que en aquell període es dirigien massivament cap a Amèrica aprofitant les millores tècniques en la navegació. És a dir, just quan les emigracions europees van augmentar de forma extraordinària, els catalans disminuïen en termes absoluts i relatius els seus volums migratoris cap a l’exterior, possiblement perquè Barcelona i les altres zones industrials absorbien quantitats creixents de mà d’obra, fins al punt que poc temps després començarien a atreure població de fora de Catalunya.

Pel que fa als emigrants que van continuar sortint de Catalunya, cal dir que el 95 per cent sortiren del port de Barcelona. Per tant, va existir un procés centralitzador en els punts de sortida, amb un descens espectacular del protagonisme dels altres ports catalans que fins en aquell moment havien estat molt importants, com Vilanova, Sitges i Mataró. Per contra, va haver-hi una diversificació comarcal pel que fa a l’aportació d’emigrants. El 70 per cent sortien de les comarques barcelonines, i el 30 per cent restant eren originaris de les províncies de Tarragona, Lleida i Girona.

En aquestes dècades finals del segle XIX i les primeres del segle XX, les comarques gironines ocupaven el darrer lloc en el rànquing emigrador català, mentre que les de la Catalunya Nova van viure un increment estimulat —probablement— pels efectes destructius de la fil·loxera,[066] que va aniquilar les vinyes catalanes i va condemnar moltes famílies a la misèria. Per tant, és perfectament lògic que, a partir del quinquenni 1901-1905, els agricultors fossin el grup socioprofessional més nombrós que va sortir del port de Barcelona, superant de molt el grup dels artesans i el dels comerciants.[067] Però, tot i així, l’emigració catalana tenia uns percentatges de professionals qualificats molt més importants que l’espanyola.

En aquest sentit, hem de tenir present que, entre els obrers industrials i els professionals qualificats que emigraren de Catalunya cap a Amèrica, n’hi hagué molts que no solament van aportar els seus coneixements laborals, sinó que també exportaren els seus ideals anarquistes o socialistes, que —d’aquesta manera— anaven d’Europa a Amèrica passant per Catalunya.[068]

És una situació que es veurà reforçada en els anys que envolten la Primera Guerra Mundial, en el marc d’una llarga i complexa crisi econòmica i social, quan molts obrers industrials, fugint de les dificultats econòmiques i de la repressió de la patronal, marxaran a l’altra riba de l’Atlàntic. Tal com queda reflectit en un altre informe del Consejo Superior de Emigración del 1916:





«La emigración de Barcelona marcó el punto álgido del éxodo dentro de Cataluña. En su tupido desarrollo industrial estuvo la paradójica causa de ello; (…) su alto estado cultural y las condiciones y alicientes de vida, que son su complemento, despiertan en el proletariado el ansia muy legítima de acoplarse a ellos y su desvió a soportar estados de penuria que los imposibiliten. Y éstas fueron las causas más eficientes del éxodo, ya que dentro de la provincia de Barcelona se nutrió en mayor parte de obreros industriales».[069]



LES INVERSIONS DELS CAPITALS CUBANS A CATALUNYA ABANS DEL 1868

Els capitals cubans tingueren un paper decisiu en el desenvolupament de l’economia catalana, tal com es recull —de forma un pèl exagerada— en el text següent:





«Cataluña, a impulsos de los capitales ultramarinos, ha visto moverse sus máquinas, hermosearse sus poblaciones, regarse sus antes áridas llanuras, formarse sobre su azulado cielo esa aureola de fama y de renombre que la coloca a la cabeza del movimiento moderno en España».[070]



En aquest apartat veurem alguns exemples d’aquesta importància dels capitals cubans en el desenvolupament econòmic català del segle XIX.

Tal com hem apuntat anteriorment, la primera línia de ferrocarril cubana és onze anys anterior a la de Barcelona-Mataró. Aquesta primera línia cubana fou inaugurada el 1837 i unia l’Havana i Bejucal, amb un trajecte de 27 km. Un any més tard, la línia ja arribava a Güines, amb un trajecte total de 72 km. A partir d’aquell moment la xarxa de ferrocarrils cubans es va anar estenent de forma força ràpida, cosa que demostrava la seva utilitat en el transport a baix preu de grans quantitats de mercaderies. A més, el tren constituïa una forma ràpida i regular de transport; i, per tot plegat, els seus efectes sobre el creixement de l’economia cubana foren espectaculars. Per tant, no és gens estrany que entre els primers impulsors del ferrocarril a Catalunya hi hagués poderosos homes de negocis que s’havien enriquit a Cuba. Ells coneixien de primera mà les virtuts d’un mitjà de transport que, ben aviat, contribuiria a transformar la realitat catalana, tant com ho havia fet a Cuba.

En aquest sentit, cal recordar que el màxim impulsor de la línia Barcelona-Mataró fou Miquel Biada, un «americano» nascut a Mataró el 1789 i que havia acumulat una gran fortuna a Cuba. Es tracta d’un d’aquells catalans —defensor de l’espanyolitat de l’illa i del manteniment de l’esclavatge— que s’havien vist afavorits per la seva amistat amb el capità general Tacón. En concret, a la Catalunya de mitjan segle XIX, tothom donava per cert que la idea de construir el tren de Barcelona a Mataró havia nascut d’una conversa tinguda a l’Havana, als anys trenta, entre Biada i Tacón. Una conversa en la qual Tacón havia assegurat que el ferrocarril era un invent que només seria útil per als països més desenvolupats, i Miquel Biada havia respost que ell tornaria a Catalunya per construir un lazo de hierro que uniria la seva ciutat natal, Mataró, amb la ciutat més important del país, Barcelona.

Al marge de la major o menor veracitat d’aquesta història, el cert és que les obres van iniciar-se el 1845 —amb un capital inicial de 20 milions de rals— i la línia es va inaugurar l’octubre del 1848, pocs mesos després de la mort del seu promotor.[071]

Amb l’arribada del ferrocarril, Mataró consolidava la seva posició com una de les ciutats més importants de Catalunya. El seu creixement demogràfic i econòmic havia estat gairebé vertiginós en el decurs de l’últim segle i mig: si al començament del segle XVIII la seva població devia acostar-se a 3.000 habitants, el 1787 ja era de 9.943, i l’any 1857 va arribar a 16.595. Una expansió demogràfica que fou possible gràcies al desenvolupament —al llarg del segle XVIII— de diverses activitats econòmiques com la fabricació d’indianes, puntes de coixí, mitges i gases, a més de bótes per a l’exportació de vi i aiguardent. Així, doncs, Mataró constitueix un dels exemples més destacats de la transformació de Catalunya en una societat moderna. Una transformació que va tenir un estímul decisiu en les relacions humanes i econòmiques dels catalans amb Cuba.

Però, simultàniament, la història de Mataró també ens permet d’observar alguns dels aspectes menys brillants —que també formen part— de la història catalana de tot aquest període, aspectes com la continuïtat de les epidèmies —la de còlera del 1854 matà gairebé un 10 per cent de la població en tan sols dos mesos—, la permanència dels enfrontaments armats —Mataró no va poder plantejar-se la seva expansió urbanística fins que la fi de la Tercera Guerra Carlina (1872-1876) va permetre de prescindir de les velles fortificacions que protegien la ciutat— i la reiteració de les crisis econòmiques —amb l’especial incidència de la crisi provocada per la pèrdua del mercat colonial després de la derrota del 1898.

Així, doncs, l’estudi específic d’un municipi com Mataró ens permet una aproximació molt útil a la història global de Catalunya en aquella època. Una història que té una de les seves pàgines més interessants en el finançament amb capitals cubans (d’un «americano» retornat a la seva població natal) de la primera línia de ferrocarril de Catalunya. És a dir, que en un sol episodi d’un sol municipi trobem reflectits molts dels grans processos històrics que van determinar l’evolució de Catalunya durant més de dos segles.

La vinculació directa dels capitals cubans en la construcció de línies fèrries a Catalunya no s’esgota pas amb la figura de Miquel Biada. I, en aquest àmbit, també podem recordar el tinent general Agustín Fernando Muñoz, marit de la vídua del rei Ferran VII, Maria Cristina de Borbó. Aquest personatge, elevat a la categoria de duc de Riansares —un títol creat expressament per la seva fillastra, la reina Isabel II—, va participar en la construcció dels Ferrocarrils Catalans.

Un altre personatge, en aquest cas un català d’adopció, que acabà tenint —després de molts altres negocis— importants interessos ferroviaris, és Antonio López y López, marquès de Comillas, del qual parlarem en moltes altres ocasions al llarg d’aquest llibre. En aquest apartat —referent a les repatriacions de capitals cubans anteriors al 1868— ens limitarem a assenyalar que s’instal·là a Barcelona el 1856, a casa dels banquers Vidal Quadras.

Aquests banquers, Aleix i Manel, també s’havien enriquit a Cuba, en l’òrbita dels sectors més espanyolistes de l’illa, i de retorn a Barcelona havien creat la Banca Vidal Quadras. Tal com anem veient, tots aquests personatges apareixen sempre molt interrelacionats, formant un grup de pressió molt homogeni i ajudant-se els uns als altres en la seva escalada cap al cim del poder econòmic i polític, primer de Cuba i, més tard, a Catalunya.

En aquests anys anteriors a l’inici de la primera guerra d’independència cubana, Antonio López va participar en negocis com la línia marítima entre Alacant i Marsella, el Crèdit Mercantil i el transport de tropes per a les expedicions colonials espanyoles dels anys seixanta. I, precisament, aquesta seria la via de consolidació d’una fortuna descomunal que tenia l’origen —com tantes altres— en el tràfic de negres.

Una altra línia de ferrocarril impulsada financerament per un personatge enriquit a Cuba és la de Valls a Vilanova i Barcelona, en la qual té un paper decisiu Francesc Gumà i Ferran. Francesc Gumà va néixer a Vilanova el 1833 i era fill de Sebastià Gumà, un dels primers empresaris que va introduir una màquina de vapor en la indústria catalana. Però, malgrat aquest origen industrial, els seus tres fills marxaren cap a Amèrica i s’instal·laren a Matanzas, una d’aquelles ciutats cubanes on els catalans tingueren una presència molt intensa. Francesc hi residí durant vint-i-cinc anys, i actuà com a regidor municipal, cònsol del Tribunal de Comerç i comandant de les milícies espanyolistes que lluitaven contra els independentistes cubans. A més, de forma paral·lela a aquestes activitats polítiques, va acumular-hi una fortuna considerable, amb la qual retornà a Vilanova, on féu inversions i donatius.

Així, podem recordar que va contribuir a finançar la reconstrucció de l’església parroquial de Sant Antoni, va cedir els terrenys on es va construir la Biblioteca-Museu Balaguer, de la mateixa manera que els que actualment són ocupats pel parc municipal, i va invertir en operacions immobiliàries a l’eixample vilanoví.

Però, sens dubte, la seva actuació més significativa es va produir en el camp de les inversions ferroviàries. Vilanova i la Geltrú (coneguda com «l’Havana xica»), malgrat les seves protestes, havia quedat al marge de la línia de ferrocarril que anava de Barcelona a Tarragona passant per Martorell i Vilafranca, construïda al final dels anys cinquanta. Vint anys més tard, el 1877, Francesc Gumà aconseguí la concessió de l’Estat per a realitzar una línia que aniria de Barcelona a Valls passant per Vilanova i superant el massís del Garraf. Els estatuts de la companyia constructora preveien la col·locació d’accions a les ciutats cubanes de l’Havana, Santiago de Cuba, Matanzas, Cárdenas i Cienfuegos, on foren adquirides pels amics i col·legues dels inversors catalans que havien fet fortuna a la mateixa Cuba. Entre ells, a més del mateix Francesc Gumà, n’hi havia —com a mínim— uns altres dos de tan significatius com Antoni Samà i Pau Soler i Morell. La germana d’aquest darrer, Dolors Soler i Morell, fou la segona esposa de Francesc Gumà.

Pau Soler i Morell és un altre d’aquests «americanos» enriquits a Cuba, i fou el primer accionista de la línia fèrria de Barcelona a Valls passant per Vilanova. El seu germà, Joan Antoni Soler i Morell, era propietari d’un dels ingenis sucrers de Cuba, anomenat La Diana, que li valgué el títol de comte de Diana. A més —en un exemple ulterior de la vinculació entre negocis, política i reconeixement social—, també hem de destacar que fou senador en representació de l’Havana i que consolidà la seva posició a través del matrimoni amb Cristina Baró, filla del potent navilier Josep Baró i Blanxart, que havia iniciat la seva fortuna amb el tràfic d’esclaus.

Els intensos contactes d’aquests «americanos» vilanovins amb Amèrica també es posen de manifest en el fet que aquesta fou la primera línia de tren catalana que va comprar el seu material mòbil als Estats Units; en concret, 9 locomotores,[072] 24 cotxes de passatgers i 120 vagons de mercaderies.

Un altre aspecte addicional d’aquesta línia de ferrocarril que demostra l’estreta vinculació de Catalunya amb Cuba és que l’inici de l’obra (1879) coincideix amb un moment d’eufòria en l’economia catalana, afavorit per la fi de la Guerra Larga a Cuba (1868-1878).

En aquestes circumstàncies, Francesc Gumà també es va deixar portar per l’eufòria i la febre especulativa i va decidir d’ampliar el projecte inicial de la línia, que en principi havia d’anar de Barcelona a Valls i que ara havia d’arribar a Madrid, passant per Casp i evitant Saragossa. El capital inicial de la companyia passà de 15 a 100 milions de pessetes. El 1881, la línia va arribar a Vilanova i, el 1883, a Valls. Però, el 1885, passada la febre especulativa, que s’havia iniciat sis o set anys enrere, l’empresa va ensorrar-se —les seves accions, que s’havien col·locat per 1.000 pessetes cada una, van caure fins a un mínim de 67,5 pessetes— i fou absorbida per la Companyia dels Ferrocarrils de Tarragona a Barcelona i França.

Però no totes les inversions tingueren un caràcter marcadament especulatiu com les ferroviàries de Miquel Biada, del duc de Riansares o de Francesc Gumà. En altres ocasions van respondre a la voluntat de fer un servei al poble natal, mentre —simultàniament— permetien fer una ostentació de riquesa que permetia obtenir el reconeixement social dels veïns. Aquests serien els casos, per exemple, de Salvador Samà i Martí, Josep Baró i Blanxart i Josep Xifré i Casas.

Així, Salvador Samà i Martí finançà la construcció d’un centre d’ensenyament secundari a Vilanova i la Geltrú, Josep Baró i Blanxart féu construir l’ermita de la Misericòrdia a Canet de Mar, i Josep Xifré i Casas va realitzar una àmplia tasca constructiva a la seva població natal d’Arenys de Mar.

Pel que fa a Salvador Samà i Martí, hem de recordar que —tal com hem dit anteriorment— havia nascut a Vilanova i la Geltrú el 1797 (en un moment de forta embranzida de les activitats comercials i preindustrials al municipi) i es traslladà a Cuba, on heretà els negocis del seu oncle Pau Samà, que també havia fet de comerciant i de negrer. Salvador va ampliar el negoci familiar a l’ombra del cercle del capità general Tacón i, entre altres negocis, es va dedicar a la importació de vins, molts dels quals, sens dubte, devien ser originaris de la seva població natal i de tota la comarca. Una població a la qual va obsequiar amb un centre d’ensenyament primari i secundari, en el qual també s’impartiria comerç. Un ensenyament del tot necessari en un municipi que havia fonamentat bona part de la seva fortuna en les relacions comercials amb Cuba. Unes relacions que no solament van ser comercials, perquè hem de tenir present que Catalunya havia aportat a Cuba una gran quantitat de pares escolapis, que —gairebé— havien monopolitzat l’ensenyament a Cuba. Doncs bé, quan Salvador Samà i Martí féu construir la seva escola a Vilanova i la Geltrú també la va confiar als escolapis.

Així, doncs, queden prou de manifest la pluralitat i la bidireccionalitat de les relacions catalanocubanes: vi a canvi de diners, mestres a canvi d’escoles.

En el cas de Josep Baró i Blanxart hem de dir que va néixer a Canet el 1798 i va morir a l’Havana el 1878. Emigrat a Cuba, s’instal·là a la ciutat de Matanzas, on va acumular la seva fortuna amb els mètodes de les altres grans fortunes de la zona en aquell període, fins a aconseguir l’adquisició de diversos ingenis sucrers. Altres paral·lelismes amb les altres grans fortunes catalanes a Cuba en aquell període són la vinculació de les seves activitats econòmiques amb la vida política, i l’ennobliment gràcies a títols concedits per la corona com a recompensa als serveis prestats pels seus diners.

El procés d’ennobliment de Josep Baró resulta especialment aclaridor de com van funcionar aquestes aliances entre les oligarquies comercials peninsulars presents a Cuba i els poders polítics madrilenys. La primera guerra d’independència cubana (1868-1878) va coincidir en el temps amb un període democratitzador de l’Estat espanyol (1868-1874). I, durant aquests anys, aquesta oligarquia comercial peninsular que s’havia enriquit a Cuba va realitzar una aposta política molt clara: esclafar simultàniament els independentistes cubans i els demòcrates espanyols. Per aconseguir-ho, van mobilitzar els seus diners per finançar la creació de grups paramilitars destinats a terroritzar els reformistes cubans, van exigir al govern progressista de Madrid l’enviament de tropes peninsulars per lluitar contra els independentistes cubans i van conspirar contra el mateix govern progressista per restaurar la vella monarquia borbònica a Madrid.

En aquest punt del llibre, ens limitarem a avançar que van tenir èxit en ambdós propòsits i que un dels grans protagonistes d’aquest èxit fou Josep Baró i Blanxart (recordem que uns altres d’aquests protagonistes foren els seus amics Joan Güell i Ferrer i Salvador Samà i Torrents). En el cas de Josep Baró i Blanxart, el triomf li arribà en els darrers anys de la seva vida (ja tenia setanta-set anys), i, per tant, el nou Borbó —acabat de restaurar— va premiar-lo amb la concessió de dos títols nobiliaris per si amb un no en tenia prou: el de marquès de Santa Rita i el de vescomte de Canet de Mar. I mentre Alfons XII obtenia una corona i Josep Baró i Blanxart un marquesat i un vescomtat, desenes de milers de cubans, d’espanyols i de catalans lluitaren en les serralades i les selves cubanes, però també en els carrers i els camps de Catalunya. Segur que alguns d’ells eren nascuts a Canet de Mar, igual que el nou marquès i vescomte. I encara podem reblar una mica més el clau de la complexitat històrica perquè segur que alguns d’ells van morir defensant la independència de Cuba i d’altres ho feren defensant-ne l’espanyolitat; algun va morir sent carlí i més d’un sent republicà. Tots ells i les seves famílies —tant si eren catalanes com cubanes— formen part del bàndol perdedor d’aquelles guerres; de guanyadors n’hi va haver pocs: un d’ells fou el nou rei, i un altre, el nou marquès i vescomte.

Per contra, a la comarca d’aquest nou marquès i vescomte, els perdedors foren moltíssims, perquè, per exemple, no podem oblidar que —després del Barcelonès i de l’Alt Camp— la comarca que més soldats va aportar als Batallons de Voluntaris Catalans (que van lluitar contra els independentistes cubans) fou el Maresme.[073]

Però, al marge de les actituds polítiques de Josep Baró i Blanxart, també cal parlar de les seves contribucions al desenvolupament econòmic de Catalunya i Cuba. Possiblement, la seva aportació més significativa —en aquest àmbit— fou la fundació de la primera línia regular de vaixells entre l’illa de Cuba i la península Ibèrica.

Sens dubte, a l’interès per aquest sector econòmic no és aliena la realitat del seu poble natal. Perquè Canet havia desenvolupat entre mitjan segle XVIII i mitjan segle XIX una activitat naval força important. A les seves platges es construïren vaixells, tripulats per alguns dels seus habitants, que exportaven vi, aiguardent i fruita seca cap als països atlàntics. Una activitat constructora i comercial que havia avançat fortament lligada amb les transformacions agràries que s’havien consolidat durant el segle XVIII. Aquelles activitats —a les quals ja ens hem referit anteriorment— van permetre que molts catalans deixessin de treballar per sobreviure i comencessin a treballar per guanyar diners. A més, a Canet, aquestes activitats s’havien vist acompanyades pel desenvolupament de la producció de teixits de punt i, sobretot, mitges.

Una altra d’aquestes grans fortunes catalanes acumulades a Cuba i que invertiren a Catalunya a mitjan segle XIX és la de Josep Xifré i Casas, nascut en un dels municipis protagonistes de la «carrera americana», Arenys de Mar, el 1777, i mort a Barcelona el 1856. Ell s’enriquí a Cuba amb el comerç de cuir, de cafè i sucre; i va formar part d’aquell grup de comerciants catalans que s’enriquiren fins al punt d’esdevenir propietaris d’ingenis, bàsicament a través de l’embargament de les plantacions d’aquells criolls que no podien retornar els crèdits que els havien estat concedits per aquests comerciants.

De la mateixa manera que molts dels seus col·legues que pertanyen a aquest grup de comerciants catalans enriquits, Josep Xifré va procedir a diversificar les seves inversions amb la intenció d’entrar en els negocis més lucratius i d’evitar els riscos derivats d’una concentració excessiva dels seus grans capitals en un sol sector econòmic. Així fou com s’introduí en el sector de les especulacions immobiliàries, construint edificis al centre de Nova York i a Barcelona. D’aquesta manera, al començament de la dècada dels trenta del segle XIX, inicià les seves especulacions amb propietats rústiques i urbanes a la capital catalana, comprant els terrenys situats davant la Llotja de Mar, on construí les cases anomenades els Porxos d’en Xifré, davant mateix del port barceloní, al passeig d’Isabel II.

Personatge d’una extraordinària riquesa, va pertànyer al grup d’amics de Joan Güell i Ferrer i va compartir les seves tesis proteccionistes. Gràcies als seus diners i a les seves amistats arribà a ser batlle de Barcelona i primer president de la Caixa d’Estalvis i Mont de Pietat. I, a més, realitzà diverses obres al seu poble natal. Així, cal recordar que subvencionà el Teatre Municipal d’Arenys de Mar i féu donació a la vila d’un hospital nou,[074] el gran edifici que s’alça sobre la vil·la, inaugurat el 1849. Però, possiblement, la dada més curiosa —i que pot resultar simptomàtica d’un cert grau de megalomania patida per aquests personatges que havien acumulat fortunes fabuloses a Cuba en molt pocs anys i que volien fer-ne ostentació en el moment de tornar al seu poble natal— és que va decidir de constituir-hi un cos de bombers, del qual ell era el capità.

Aprofitant aquestes referències a Arenys de Mar, no podem deixar de mencionar un d’aquests fets que posen de manifest aquestes contradiccions sorprenents que patia la Catalunya del segle XIX i a les quals estem fent diverses al·lusions al llarg d’aquest llibre. El fet al qual ens referim és la crema de l’estació de ferrocarril d’aquest municipi, incendiada pel general carlí Savalls, el 1855, durant la Segona Guerra Carlina. És a dir, no podem oblidar que aquesta Catalunya que des de feia dècades constituïa la punta de llança de la modernització de l’Estat espanyol, aquest país que era capaç de projectar els seus homes i els seus capitals més enllà de l’Atlàntic, aquest territori capaç de comerciar amb mig món, també era un país sotmès a continus daltabaixos polítics, torturat per guerres civils sempre renovades. I també cal fer notar que aquell Estat espanyol profundament militaritzat que volia conquerir i conservar colònies arreu del món era incapaç de garantir el seu control militar sobre el territori català cada vegada que una partida de carlins decidia aixecar-se i passejar-se per mig país.

L’estació d’Arenys era l’estació d’un poble costaner beneficiat per la pràctica del lucratiu comerç atlàntic, era l’estació d’una línia de ferrocarril que en el seu tram inicial, Barcelona-Mataró, havia estat la primera de la Península i havia estat finançada amb diners d’una de les grans fortunes acumulades a Cuba; però també era l’estació d’un municipi que a partir de la mateixa arribada del ferrocarril va patir una ràpida decadència de la seva navegació de cabotatge, que va patir un greu procés de marginalització del seu port a causa del creixement dels molls de Barcelona.

Tal com veiem, a la Catalunya del XIX —com a tants altres llocs en molts altres moments— futur i passat es donaven la mà, progrés i misèria avançaven de bracet. El mateix comerç atlàntic —bàsicament cubà— que havia permès a l’Arenys de la segona meitat del XVIII de tenir una prestigiosa escola nàutica, que li havia permès de tenir —simultàniament— 45 vaixells de gran tonatge fent la carrera americana i que —a mitjan segle XIX— li havia permès de tenir un hospital, un cos de bombers i una estació de ferrocarril provocà la decadència econòmica del municipi a partir dels anys cinquanta. Una decadència que afecta —en major o menor mesura— tots els ports catalans, que no pogueren resistir la competència barcelonina i l’extensió de la seva influència mitjançant el ferrocarril.

En aquest sentit, cal subratllar que la primera comarca afectada fou el Maresme, pel fet de ser la primera on es va construir la línia fèrria, mentre que la comarca del Garraf —protegida pel seu intransitable massís— no patí aquesta decadència fins a la dècada dels vuitanta, coincidint també amb l’arribada del ferrocarril a Vilanova i la Geltrú el 1881. Una línia impulsada, paradoxalment, per un vilanoví famós que seria ministre d’Ultramar a Madrid: Víctor Balaguer. És a dir, que Vilanova tindrà un ministre encarregat dels assumptes cubans, quan les relacions comercials directes del municipi amb Cuba estaven en franca decadència a causa de la competència barcelonina. Quan el tren va arribar a Vilanova, aquesta ciutat encara tenia vuit fàbriques de teixits amb un miler de telers i 50.000 pues; però poc temps després començaria a perdre població i no recuperaria el seu nivell anterior fins gairebé quatre dècades més tard.

Vilanova i la Geltrú —tal com havia passat a Arenys de Mar i a moltes altres poblacions— es convertia, almenys en part, en una víctima passatgera del mateix progrés econòmic que al final del segle XVIII i el començament del XIX l’havia encimbellat entre les poblacions més importants de Catalunya. Recordem, per exemple, que, en el tombant del segle XVIII al XIX, Vilanova havia creat diverses fàbriques d’aiguardent, sabó, sabates i bótes, i que el 1833 s’havia inaugurat la primera fàbrica de teixits moguda per vapor: la fàbrica de la Rambla. Amb un sentit similar, també podríem recordar els càrrecs polítics ocupats per diversos vilanovins, afavorits per la projecció social que els havia donat la força econòmica de la seva població natal, com, per exemple, el comerciant de teixits Josep Antoni Ventosa, que fou alcalde de Matanzas (Cuba) i va morir a l’Havana el 1874. Personatge que cal afegir a una llista en la qual també figuren els ja mencionats Víctor Balaguer, que fou ministre d’Ultramar a Madrid, Salvador Samà i Martí, que fou senador i va obtenir el títol de marquès de Marianao, i molts d’altres.

Un altre cas força interessant d’aquest fenomen de decadència dels municipis costaners catalans, que anteriorment havien tingut un paper protagonista en l’expansió econòmica del país, és el de Sitges. Una població en la qual, a la dècada dels setanta, ja existien símptomes molt evidents d’aquest procés. Vegem, si no, què en pensava un dels col·laboradors —que signava amb el pseudònim de Ripio— de la Revista Suburense, que es publicava en aquella ciutat:





«Bé deus saber, puix que ets d’ací, de Sitges, la prosperitat nostra a començaments de segle; la nostra nombrosa marina, el nostre comerç força animat, l’activitat dels fills de Sitges i llurs gestes en les guerres passades, elles fossin internes o estrangeres.

Dissortadament, avui tot ha canviat. L’emigració dels nostres pares al Món Nou ha enrunat en poc temps l’obra amb treball bastida pels avis. Del que Sitges fou, ja no n’hi ha rastre. El comerç nul. Un únic i mínim veler representa actualment la marina nostra i l’activitat en tot jeu adormida. Els productes de la terra, tan bons i apreuats adés, avui no tenen importància i hom no els accepta (…) si no van disfressats d’altra procedència».[075]



I, poques línies després, el mateix autor exposava la seva opinió sobre quines eren les causes d’aquesta trista realitat. Unes causes que podríem sintetitzar en l’enlluernament que produeix el desig d’enriquir-se ràpidament. D’aquesta manera, segons l’autor, això succeïa perquè:





«Qualsevol fill de Sitges ateny l’edat de quinze anys; i els pares o els avis sota la fèrula dels quals es troba, en lloc de procurar-li una carrera o un ofici o una professió segurs, esmercen llur afany a infondre-li les idees d’adquisició ràpida de les riqueses a les Antilles, a Amèrica. Fills d’un estament mitjà que els ve estret, la imaginació els pinta un món de grandeses que els enlluerna».[076]



Sens dubte, els efectes enlluernadors de Cuba havien de ser extraordinàriament poderosos, perquè actualment encara tendim a deixar-nos enlluernar per l’existència d’uns suposats miracles catalans a l’illa caribenya. El cert és que de miracles econòmics individuals n’hi va haver pocs. Tal com hem explicat anteriorment, els èxits econòmics d’un individu solitari amaguen els esforços intensos i continuats de diversos parents de més d’una generació. L’únic miracle dels catalans —si exceptuem les grans fortunes que s’enriquiren en connivència amb el poder polític— va consistir a treballar més que ningú i saber treure profit d’unes circumstàncies que els altres consideraren com a obstacles insalvables. Aquest fou l’únic, però també el molt meritori, miracle d’uns catalans que conqueriren les rutes de l’Atlàntic treballant a les vinyes, a les fàbriques, a les botigues i als vaixells.

En aquest sentit, potser no és gens casual que el 1868 Gaietà Vidal i de Valenciano, catedràtic de geografia històrica, nascut a Vilafranca, traduís un llibre de Benjamin Franklin titulat El camí de la fortuna. Consells breus i senzills per a ser ric. Un llibre que començava amb la següent afirmació: «Qui us digui que podeu ésser rics, sense treballar i estalviar, us dóna metzina en un vas d’or».[077]

Per la nostra part, estem convençuts que tota aquesta llarga sèrie de contradiccions, que hem anat exposant en els paràgrafs anteriors, constitueixen uns exemples prou il·lustratius de la complexitat de la Història. Una complexitat que, en cas d’ignorar-la, ens condemnarà a no entendre res. No podem oblidar, en cap moment, que Catalunya no era un oasi de pau social i política llançat a la conquesta del mercat mundial, sinó que era un país torturat per terribles contradiccions internes de tota mena, que —tot i així— no li van impedir de comerciar amb mig planeta i de protagonitzar la que fou l’única revolució industrial reeixida de la península Ibèrica durant moltes dècades.

Per tant, hauríem de deixar-nos portar per aquelles paraules de Joan Maragall, quan afirmava que:





«Els contrasentits són l’única lògica forta i fonda de la vida. Resignem-nos a no entendre. Disfrutem, disfrutem de la bellesa dels absurds, l’anguniós delit d’avançar a les palpentes, per obscuritats corprenedores, envers el filet de llum puríssima, eterna, que brilla en l’infinit fons del fons».



JOAN GÜELL I FERRER

Sens dubte, un altre exemple extraordinari d’aquestes contradiccions i obscuritats de la història de Catalunya el constitueixen les protestes violentes que protagonitzaren els treballadors del Vapor Vell de Sants —un dels gegants de la indústria tèxtil catalana— contra Joan Güell i Ferrer. Un altre «americano» ben conegut, nascut a Torredembarra el 1800 i mort a Barcelona el 1872. El 1818 s’havia instal·lat a l’Havana, on —amb una velocitat sorprenent— assolí una posició monopolista sobre els mercats de la ciutat.

Joan Güell hi va acumular una fortuna molt considerable que li permeté tornar a Barcelona i invertir en diverses empreses industrials, comercials i agràries. Així, per exemple, impulsà diversos organismes industrials, com la Junta de Fàbriques, l’Institut Industrial de Catalunya i el Foment de la Producció Nacional; participà en les obres del Canal d’Urgell i fundà la fabrica el Vapor Vell, a Sants, on els treballadors —tal com era normal a l’època— estaven sotmesos a horaris laborals d’entre 12 i 16 hores diàries (incloent-hi el dissabte) a canvi de sous miserables que amb prou feines permetien sobreviure a les seves famílies. Unes famílies que havien d’enviar els fills a treballar abans dels deu anys perquè es poguessin mantenir. Uns nens que rebien uns sous encara molt més miserables que els cobrats pels seus pares.

Per tot plegat, no és gaire sorprenent que, molt sovint, aquests obrers desesperats intentessin de millorar la seva sort amb vagues i protestes.

Vagues i protestes com les que es produïren al Vapor Vell de Sants durant el context revolucionari dels anys 1854-1855. El 1854 s’inicià una vaga contra unes noves màquines (les selfactines) que havien provocat l’acomiadament de molts obrers. La vaga va durar un mínim de dos mesos, i, quan finalment fou suspesa i els treballadors retornaren als seus llocs de treball, Joan Güell i Ferrer ordenà de tancar la fàbrica per castigar els seus obrers deixant-los sense sou, en un moment en el qual la capacitat de resistència de les seves famílies era inexistent després del llarg període de vaga anterior. Conscient de la gravetat de la seva decisió i temorós d’una reacció desesperada dels seus obrers, Joan Güell i Ferrer va fugir a França amb la seva família. Finalment, la pressió dels socis industrials de Güell l’obligà a reobrir la fàbrica, però, un any més tard, el capità general de Catalunya —actuant segons els interessos de la patronal catalana— prohibia les associacions obreres,[078] i els obrers iniciaren una nova vaga, en el marc de la qual es produí l’assassinat del director de l’empresa i president de l’Institut Industrial de Catalunya, Josep Sol i Padrís, un amic personal de Joan Güell, el qual li havia encarregat la direcció de la fàbrica, mentre ell se’n mantenia prudentment allunyat.[079]

I no oblidem que tot això succeïa el mateix any que la partida carlina del general Savalls cremava l’estació d’Arenys, entre moltíssimes altres accions similars efectuades arreu del país per aquesta i altres partides.

Però, en qualsevol cas, hem de tenir present que els innombrables trasbalsos polítics i socials —que feien tremolar la Catalunya d’aquests anys— no impediren que les classes dominants que havien iniciat les seves acumulacions de capitals a Cuba continuessin enriquint-se a Catalunya mateix. Així, per exemple, el mateix any 1855, quan Joan Güell i Ferrer va poder retornar de França —un cop que la vaga dels seus obrers havia estat esclafada—, encara li va sobrar temps per a invertir els nous capitals acumulats en la creació, conjuntament amb altres socis, de la Maquinista Terrestre i Marítima, una empresa destinada a liderar durant moltes dècades la indústria siderúrgica catalana.

A més, hem de tenir en compte que aquests trasbalsos polítics i socials mai no arribaren a trobar una solució definitiva. Un bon exemple de la continuïtat d’aquests conflictes el tenim en la mateixa fàbrica del Vapor Vell de Sants, propietat de Joan Güell, en la qual s’havia produït l’assassinat de Josep Sol i Padrís com a conseqüència de la decisió de Güell de deixar els seus treballadors sense feina. Doncs bé, quatre dècades més tard, es va produir una situació força similar quan Ferran Alsina (gerent del mateix Vapor Vell de Sants, a sou d’Eusebi Güell) patí un atemptat, després que el nou tàndem directiu hagués decidit acomiadar molts dels seus treballadors a causa d’una reestructuració de personal.

Tal com veiem, doncs, les relacions entre obrers i patrons foren força conflictives durant el segle XIX, i encara ho seguirien sent al segle XX, a causa, en bona mesura, de les difícils condicions de vida de les classes populars catalanes. Unes condicions de vida que no es beneficiaren pas gaire del «miracle cubà».

LES DIFÍCILS CONDICIONS DE VIDA DE LES CLASSES POPULARS CATALANES

Tal com ja hem dit anteriorment, el triangle format pel sucre cubà, el cotó nord-americà i els telers catalans era fonamental per a la vida econòmica del Principat, tant pel que fa als moments de creixement econòmic com en els de recessió; posem-ne algun exemple.

La guerra de Secessió als Estats Units, entre el 1861 i el 1865, provocà una caiguda espectacular de la producció i l’exportació de cotó. Les fàbriques catalanes es van trobar sense primera matèria, en un fenomen que a Catalunya fou conegut com la «fam del cotó». Moltes persones de la classe obrera es van veure condemnades a l’atur i la gana. Així, a mitjan anys seixanta, l’Acadèmia de Medicina i Cirurgia de Barcelona afirmava:





«Sin pretender que el obrero viva para comer, y sí sólo coma para vivir, es a todas luces evidente que la cantidad de alimentos que ingiere no es la necesaria para reparar sus pérdidas».[080]



Les conseqüències d’aquest fet es posaren tràgicament de manifest amb els efectes de l’epidèmia de còlera del mateix 1865, que va caure sobre una població, en molts casos, francament subalimentada; i això no era gens excepcional.

Al començament dels vuitanta tenim un altre testimoni prou eloqüent:





«El obrero padece no un hambre canina, pero sí un hambre crónica que va minando progresivamente su empobrecida constitución, fijando en él un temperamento linfo-nervioso que es ancha puerta por donde penetran todo género de enfermedades».[081]



L’epidèmia del 1885 va causar uns 120.000 morts a tot l’Estat espanyol, els mateixos que havia causat la del 1865. És evident que les classes dirigents espanyoles i catalanes restaven totalment insensibles a les víctimes de les classes populars. Aquest és un fet que cal destacar, perquè ens pot ajudar a entendre el cinisme amb el qual les mateixes classes dirigents deixarien morir desenes de milers de joves catalans i espanyols en una guerra estúpida i que estava irremissiblement perduda abans que retronés cap canó de la flota nord-americana.

Un cinisme que adquireix unes dimensions repugnants en textos com el següent, publicats en la premsa conservadora, en un intent de justificar que els fills de les famílies riques no haguessin d’anar a la guerra:





«Exigir que todas las clases sociales hagan la vida de cuartel y se confundan en una misma manera de ser resulta muy difícil en el mundo militar como en el civil (…). De la misma manera que el sastre hace su ropa y el rico la compra, el pobre sirve a su patria haciendo el servicio de cuartel, propio de su estado social, su manera de vivir y su cultura; mientras que el rico contribuye con parte de su fortuna a cubrir el presupuesto militar. Esto es lo justo y lo que en buenos principios debe aceptarse hoy».[082]



Al final de la dècada dels vuitanta, hi havia hagut un intent de reforma del servei militar, promogut pel general Cassola, ministre de Guerra del govern presidit per Sagasta. L’objectiu era que totes les classes socials es veiessin implicades en un servei militar obligatori i universal; és a dir, sense excepcions de caràcter censatari com les que permetien que els rics no anessin a «servir a la patria». El general Cassola explicava els seus objectius amb les següents paraules:





«Nosotros hemos querido que vengan al ejército todas las clases sociales porque de esta suerte llegarán a estar representadas en el ejército todas las energías, todos los entusiasmos y todo el honrado interés de las fuerzas vivas del país y no suceda que el ser soldado venga a parecer como una especie de oficio vil, puesto que sólo lo ejercen los hijos de las familias más infelices y menos afortunadas del país».[083]



Però el general Cassola va descobrir ben aviat que, a l’hora d’enviar els seus fills al quarter, les classes privilegiades no tenien gaires energías, ni gaires entusiasmos, ni gens d’honrado interés. El projecte de reforma fou desestimat perquè, tal com explica Fernando Puell, «hay que comprender que Cassola estaba removiendo toda la base social de la oligarquía parlamentaria con su propuesta de servicio militar obligatorio».[084]

El 1899, un any després de la fi de la guerra hispano-nord-americana, el sotsinspector de Sanitat Militar Felipe Ovilo y Canales, afirmava que els reclutes espanyols que s’incorporaven a files arrossegaven una «miseria orgánica heredada, la pobre alimentación del pueblo».[085]

Més endavant tractarem més àmpliament de les circumstàncies del desastre militar del 1898, però aquí convé introduir alguns textos que ens poden il·lustrar la tragèdia que van patir les classes populars en el marc d’aquella guerra inútil. En aquest sentit, podem recordar les paraules deixades per Romanones, en les seves memòries, sobre aquest punt:





«Como alcalde, había de acudir a diario a la estación para despedir a las tropas que partían hacia Cuba, presenciando escenas desgarradoras e imborrables. Era aquello una ola de amargura sin un rayo de esperanza ni un dejo de entusiasmo: era la despedida de cuantos iban a morir por una causa no sentida».[086]



Un comiat que Joan Maragall reflecteix amb un dramatisme poètic extraordinari en la seva composició «Els adéus», quan descriu un soldat que marxa:





«(…)

voltat de plors de nins, i la muller,

que li deia amb lament:

“No vagis pas cap a Ponent!”

Mes ell, la cara adusta i ja fatal,

girada envers la posta,

marxà no fent cabal

de les mans que es movien en l’aire

en va, sense resposta».



Una resposta que molts dels que marxaven mai més no van poder tornar a donar, perquè, tal com ens recorda el mateix Joan Maragall en una estrofa del «Cant del retorn», tots aquells que tornaven de Cuba podien dir el següent:





«De tants com en manquen duem la memòria

de lo que sofriren, de lo que hem sofert,

de la trista lluita sense fe ni glòria

d’un poble que es perd.

Germans que en la platja plorant espereu,

ploreu, ploreu!».



Mentre que un text del 1899 ens pot servir per a precisar que:





«A las Antillas y a las Filipinas marchó, no la flor de la juventud española sino la flor de la juventud proletaria de España; la menos interesada, por ella y por sus familias, en el éxito afortunado de nuestras espantosas guerras coloniales; la que menos entendía que, al luchar, luchaba por abstracciones como la integridad de la patria o por conceptos como el de la honra nacional; la que sólo percibió que los que tuvieran dos mil pesetas para entregarlas al Estado, quedaron tranquilos en la Península, mientras que quien no las pudo reunir perecía en la manigua cubana y en las selvas vírgenes del archipiélago magallánico».[087]



Però, al marge de la tragèdia de les guerres i de les crisis econòmiques, cal destacar que —fins i tot en els moments de pau i benestar econòmic— era habitual que les famílies obreres haguessin de gastar més d’un terç —i, en ocasions, més de la meitat del seu pressupost familiar— en la compra de pa de segona qualitat. I, evidentment, no cal pensar que les condicions de vida en el món rural català fossin gaire millors, perquè, si no, com es podria explicar la constant emigració pagesa cap a les fàbriques de Barcelona i els seus voltants? A més, no podem oblidar que aquestes condicions de vida tan dures —que empitjoraven dramàticament en els moments de crisi— foren un dels estímuls principals de l’emigració de molts catalans pobres cap a Cuba.

L’estreta vinculació econòmica entre Catalunya i Cuba no es demostra només en els períodes de crisi, tal com acabem d’observar, sinó que també es posa de manifest en les conjuntures de creixement. D’aquesta manera, la fi de la guerra dels Deu Anys —o primera guerra d’independència cubana— (1868-1878) va coincidir en el temps amb l’anomenada «febre d’or», que va omplir les butxaques de les classes privilegiades catalanes. Durant els anys vuitanta, la indústria tèxtil catalana va créixer i es va produir una certa renovació tecnològica, els costos de la qual van recaure bàsicament en les classes treballadores. Molts obrers van haver de resignar-se a treballar —i, per tant, a cobrar— tan sols mitja jornada. Molts pares de família foren acomiadats i substituïts per les seves dones o els seus fills; els quals, tot i haver de fer la mateixa feina, cobraven salaris molt més baixos, amb el consegüent perjudici que això causava en el pressupost familiar. A més, tampoc no podem menystenir les greus dificultats que comportava en aquella època el fet que dones i nens estiguessin sotmesos a horaris laborals de més de 12 hores diàries, mentre els seus marits i pares estaven condemnats a un atur forçós.

Finalment, també cal fer esment del fet que la pèrdua del mercat protegit colonial va tenir efectes força negatius per a les classes treballadores catalanes. Així, per citar un sol exemple, podríem recordar que a l’octubre del 1898, a Calella, s’inicia una vaga dels obrers del sector dels gèneres de punt per a protestar contra les rebaixes salarials de fins al 40 per cent imposades per la patronal.

Una patronal catalana que tenia un dels seus grans representants en Ròmul Bosch i Alsina, un empresari nascut, precisament, a Calella.

RÒMUL BOSCH I ALSINA (Calella 1852 - Barcelona 1923). Constitueix un altre exemple clàssic de l’estreta vinculació que existia en aquella època entre els negocis i la política. Fou propietari de diversos vaixells de vela i, més endavant, de vapor que comerciaven entre Catalunya, Cuba, el Riu de la Plata i les costes del Golf de Mèxic. Formà part de la companyia Credit & Docks. Va fundar una fàbrica de cotó, una de ferro esmaltat (que fou la primera d’Espanya) i uns cellers a Vilafranca del Penedès. I, a més, al tombant de segle, participà activament en la política catalana i espanyola. Fou diputat per Barcelona el 1899, senador el 1901 i batlle de la ciutat el 1905.



Respecte a la qüestió de les conseqüències de la pèrdua de les últimes restes de l’imperi colonial espanyol sobre l’economia catalana, cal puntualitzar que una cosa són els efectes sobre les classes treballadores, i una altra, l’impacte sobre la vida econòmica de moltes empreses, que varen resistir els efectes de la pèrdua del mercat colonial molt millor del que els seus amos havien imaginat.

En qualsevol cas, cal destacar que, al marge de les conjuntures de crisi o de creixement econòmic, les condicions de vida de la classe obrera acostumaven a ser molt dures. En un informe de Garcia Fària titulat Insalubridad de las viviendas obreras de Barcelona s’afirmava el següent:





«(…) pisos de mezquina altura, subdivididos en muchos compartimientos que se fraccionan en piezas pequeñísimas, en las cuales el cubo del aire respirable es del todo punto insuficiente para que éste reúna condiciones de tal y permita el desarrollo de la vida en circunstancias normales (…). El aire está viciado de suerte que mata en lugar de dar vida, ataca a los niños en el mismo seno de su madre y les conduce a una decrepitud precoz a través de la anemia, de la escrófula, del raquitismo y del tubérculo.

(…) En muchísimas casas de los barrios bajos (…) la familia humana se rebaja al punto de confeccionar los alimentos en la propia habitación en que deposita sus heces, cuyas miasmas y olores han de producir indudablemente la insalubridad de aquellos».



I l’informe acabava amb una conclusió força contundent:





«Quedé sorprendido de que la vida humana pudiera siquiera desarrollarse en tan detestables condiciones».



Pel que fa a l’estat dels carrers, un fullet del 1871 confirma que:





«(…) veig sos carrers bruts, ses cases mal fatxades, ses vies públiques semblants als avencs on aniden les gralles, la falta d’edificis, lo estret, lo humit, lo malsà de ses vivendes (…), lo fetor infecte de l’evaporació del matí, prova de lo mal disposat de sos conductos de limpiesa, lo apinyat de sos carrers (…). Barcelona serà un poble ric; però s’acontenta amb semblar poble».[088]



Després de la guerra de Cuba, la situació devia ser especialment terrible, perquè, segons el mateix Pere Garcia Fària, la situació de Barcelona era la següent:





«(…) desconsolador por lo repugnante es el cuadro que ofrecía Barcelona en 1899. Tropezábase en todas partes con ancianos cubiertos de pringos; hombres demacrados cuyos rostros denotaban las huellas de la devoradora anemia, mujeres sucias y desgreñadas; seres inútiles exponiendo al público sus atrofiados miembros o la falta de alguno de ellos; idiotas, ciegos, paralíticos y mudos agitando campanillas y lanzando gritos guturales; y finalmente huestes de tiernas criaturas, especie de monos sabios que, al acercarse al viandante solicitando una limosna, las más de las veces hacíanlo con exclamación desgarradora: ¡tengo hambre!».



En qualsevol cas, per tal de no perdre la perspectiva i valorar millor l’autèntic significat d’aquests testimonis, cal recordar que tot això succeïa a la mateixa Barcelona i a la mateixa Catalunya que estaven construint els eixamples urbans, que estaven protagonitzant la segona Revolució Industrial, que estaven creant les noves indústries químiques, elèctriques i de ciments, que somniaven d’integrar-se a Europa i que eren les locomotores econòmiques i culturals d’un Estat espanyol enfonsat sota una allau descomunal de fracassos.

I, a més, malgrat aquestes pèssimes condicions de vida que acabem de descriure, Barcelona continuava omplint-se d’immigrants que fugien de les misèries dels camps de Catalunya, Aragó i el País Valencià.

Per tant, cal insistir que, en moltes ocasions, les condicions de vida de les classes populars catalanes foren extremament dures al llarg de tot el segle XIX i encara ho seguirien sent en els anys posteriors, tal com denunciaria el 1901 —en plena eufòria del catalanisme— el modernista Pompeu Gener:





«(…) volem que a Catalunya siguin aplicats tots els avenços científics que tendeixen a conservar i a millorar la vida; que ses activitats siguin aprofitades en pro de tot lo superior humà i que cap disposició natural que hi neixi es perdi. I volem, en tal tendència, ésser legislats i regits per nosaltres i pels millors d’entre nosaltres.

Aixís com volem la solució més avençada dintre el camí de la Justícia en el problema de la llibertat de consciència, volem també la solució més justa en el problema social, que aquí es presenta més terrible que en altres punts de la península per ésser Catalunya, amb el País Basc, els que més treballen i produeixen.

Pel prompte, volem que dins de la Nació Catalana no es violi cap llei de la Naturalesa en l’explotació terrible de l’Home per l’Home, interim aquesta acaba, i tendir a què aquesta acabi prompte. Les infàmies que es cometen amb els nois i amb les dones fent-los treballar en edats i estats impossibles, no ho ha de tolerar la Catalunya en què somniem, ni les males condicions higièniques de les fàbriques, ni les tiranies del capital, ni moltes d’altres. L’amor a l’Home ens ho impedeix. I en això i en favor dels que sofreixen seríem inexorables! Apoiar tot lo que tendeixi a que cadascú cobri el producte íntegro de les seves energies gastades ha d’ésser l’ideal de tot bon catalanista; si no, és un explotador i un sectari d’una nova tirania. I si Catalunya ha d’ésser tiranitzada, més ens estimem que ens tiranitzin els altres. Almenys podem atacar-los sense cap mirament.

(…) Somniem en una Catalunya autònoma, que sigui, com ho fou en els segles XI, XII i XIII, l’estat model de tota Europa, i a realitzar aquest somni han de tendre tots los esforços nostres».[089]



No cal dir que alguns d’aquests esforços foren inútils, que molts somnis no es realitzaren i que als catalans del segle XX els va tocar de viure —en alguns aspectes— situacions pitjors que les del segle XIX.

LA FUGA DE LES GRANS FORTUNES HISPANOCUBANES CAP A EUROPA, A PARTIR DEL 1868

Les difícils condicions de vida dels obrers catalans, durant tot el segle XIX, ens poden ajudar a entendre el seu suport a qualsevol mesura legal que assegurés la protecció dels productes espanyols i catalans en el mercat colonial cubà. Un fet que explicaria, per exemple, el ressò que tingué l’elaboració de la llei de relacions comercials antillana del 1891. Quan el 1895 s’inicià la definitiva guerra de la independència cubana, molts obrers catalans sabien perfectament que una bona part dels seus salaris depenia de la continuïtat de la sobirania política espanyola sobre l’illa caribenya.

Mentrestant, és molt important assenyalar que una bona part de les elits econòmiques catalanes ja feia temps que s’havien preocupat de garantir la continuïtat dels seus capitals. En les dècades dels anys vint, trenta i quaranta del segle XIX, el grup espanyolista de les diverses elits econòmiques que es disputaven el control de Cuba es va imposar. Aquest sector espanyolista necessitava la continuïtat del poder polític madrileny sobre l’illa; però, simultàniament, en l’àmbit econòmic, cada vegada estava més lligat als interessos anglesos i nord-americans. Així, mentre depenien de les tropes i dels funcionaris espanyols per garantir la continuïtat del seu poder polític, anaven prenent consciència que Espanya no era la metròpoli econòmica que necessitaven, perquè la Península era incapaç d’absorbir els excedents sucrers cubans i subministrar els recursos alimentaris i industrials que l’illa necessitava per a sobreviure i desenvolupar-se. D’aquesta manera, fins al 1880, aquesta elit hispanocubana va tenir com a principal referent econòmic el Regne Unit, i només Catalunya —i concretament Barcelona— podia competir mínimament com a plaça industrial, comercial i financera. Per tant, l’elit hispanocubana va col·locar homes i capitals a Liverpool o Londres —i també a Barcelona— a la recerca de negocis i de refugis per als seus capitals. Estenien i densificaven les xarxes de distribució del sucre (el oro blanco), especulaven amb finques urbanes i amb valors borsaris, adquirien deute públic i importants participacions industrials…, fins que la major part dels seus patrimonis va estar col·locada a Londres, París i Barcelona.

Aquest procés de translació de capitals des de Cuba cap a Europa s’havia accelerat extraordinàriament a partir del 1868, l’any en el qual s’inicià la Guerra Larga (o primera guerra d’independència cubana) i també l’any en el qual s’havia produït la Revolución Gloriosa a Espanya. La Gloriosa va significar la caiguda del règim ultraconservador que s’havia anat conformant al voltant de la reina Isabel II. D’aquesta manera s’iniciava l’anomenat Sexenni Democràtic, en el marc del qual es produïren diversos intents de consolidar diferents règims democràtics, com la monarquia d’Amadeu de Savoia i la Primera República. Aquests intents democratitzadors foren molt mal rebuts per l’elit hispanocubana, de caràcter profundament espanyolista, que s’esforçà per impedir l’extensió del nou règim liberaldemocràtic a l’illa caribenya. Aquest poderós sector social estava interessat a mantenir Cuba sota un ferri control polític dels governs espanyols que permetien l’enriquiment extraordinari d’aquesta elit hispanocubana espanyolista. Per tant, l’existència d’uns governs més liberals o fins i tot democràtics a Madrid a partir del 1868 va despertar la desconfiança d’aquesta oligarquia, que començà a pensar que les seves vies d’enriquiment tradicionals podien estar en perill. Aquesta desconfiança, sumada a l’inici de la guerra independentista i a les mateixes lleis de l’economia capitalista, determinà l’inici d’una fuga de capitals cubans cap a Europa a la recerca de noves inversions més rendibles i sobretot més segures. Evidentment, des de l’òptica catalana —quan el destí era Catalunya mateix—, aquesta fuga de capitals cubans fou vista com una repatriació. En realitat, difícilment es podia tractar d’una repatriació, perquè aquests capitals mai no havien sortit de Catalunya amb destinació a Cuba. En tot cas, es tractava de la repatriació d’uns homes i unes famílies que s’havien enriquit a Cuba amb les riqueses cubanes i que ara tornaven a Catalunya carregats de diners —en un moment en què els negocis cubans començaven a no ser tan atractius com abans.

Abans del 1868, l’únic sector catalanocubà que mantenia importants inversions de capitals a Catalunya era el compost pels naviliers i per alguns comerciants. A partir del 1868, s’hi afegiren els propietaris de terres. Tant els uns com els altres s’integraren perfectament en els nivells més alts de la societat catalana. Invertiren en finques urbanes, van entrar en els consells d’administració de les empreses més importants, especularen en borsa, compraren deute públic i títols nobiliaris. Moltes d’aquestes inversions constituïren una injecció financera molt important per a l’economia catalana del final del segle XIX i el començament del XX.

En alguns casos, no es va produir una repatriació completa dels capitals cubans cap a Europa. Algunes famílies van mantenir importants interessos patrimonials a l’illa caribenya, interessos que van perdurar molt temps després de la mítica data del 1898. Així, el desastre naval no va provocar una translació massiva d’individus i capitals des de Cuba fins a Europa. El procés s’havia iniciat trenta anys abans i es mantindria més de trenta anys després.

LES GRANS FORTUNES. FAMÍLIES I EMPRESES

La major part dels grans capitals hispanocubans, en el moment de ser transvasats a Espanya, foren destinats a operacions de crèdit que treien profit de l’endeutament crònic de l’Estat espanyol. La majoria dels capitals que arribaven a Espanya es repartien entre Barcelona i Madrid. A la capital, cercaven seguretat en forma de deute de l’Estat o de finques urbanes; a Barcelona, l’especulació urbanística va haver de competir amb les inversions industrials i navilieres. És a dir, les inversions fetes a Catalunya foren més diversificades i molt més efectives a l’hora d’impulsar l’economia productiva. En aquest sentit, cal remarcar que aquestes inversions foren protagonitzades per famílies d’origen català, però també per persones d’altres zones de la Península, conscients de les oportunitats econòmiques que generava una economia catalana molt més moderna, dinàmica i diversificada que la de qualsevol altra part de l’Estat espanyol.

Per tant, la decisió d’aquests capitalistes catalanocubans i hispanocubans de concentrar les seves inversions a Barcelona no té res de sorprenent. En realitat, es limitaven a donar continuïtat —o, en tot cas, a aprofundir— als vells lligams que havien unit la indústria i l’agricultura comercial catalanes amb Cuba. Des del final del segle XVIII, Catalunya havia estat l’única part de l’Estat que havia exercit i desenvolupat una funció d’autèntica metròpoli econòmica respecte a Cuba. Recordem que les estructures econòmiques espanyoles eren profundament retardatàries i que el conjunt de l’Estat va concloure el segle XIX amb un fracàs estrepitós en els seus intents industrialitzadors i de modernització econòmica en general. Per contra, Catalunya —amb totes les limitacions que es vulgui— s’havia industrialitzat i havia estat capaç d’exportar manufactures i productes agrícoles a les Antilles i altres parts d’Amèrica. Els catalans havien estat capaços de mobilitzar les riqueses cubanes per dinamitzar i diversificar llur economia productiva, mentre els latifundistes castellans es limitaven a vendre farina. Per als governs de Madrid, el principal objectiu econòmic del seu domini polític sobre Cuba era el d’obtenir ingressos fiscals —a través dels aranzels— per intentar sanejar les arques buides de l’Estat.

De tot això és fàcil deduir-ne que els interessos econòmics de moltes de les grans fortunes cubanes tinguessin com a punt de referència el litoral català i, especialment, Barcelona. A Catalunya havien obtingut productes industrials, havien col·locat una part dels seus excedents agraris, havien establert negocis comercials i naviliers; per tant, era perfectament normal que anessin transferint una part dels seus capitals a una ciutat on tenien socis, amics i parents, i on, a més, tenien la possibilitat de fer-hi negoci.

Les mateixes famílies que havien monopolitzat les activitats portuàries i comercials cubanes en els anys vint i trenta són les que havien assegurat el control polític espanyol sobre Cuba a canvi del control directe dels beneficis que generava l’administració de la colònia. Aquestes famílies, que —en molts casos— havien iniciat les seves acumulacions patrimonials amb el tràfic d’esclaus negres i s’havien enriquit ulteriorment amb els monopolis que els concedien els governs de Madrid, són les mateixes famílies que més tard trobarem a Barcelona dominant el gran comerç ultramarí. Són, també, les mateixes famílies que protagonitzaran la política catalana durant la Restauració borbònica i s’enorgulliran de la seva amistat amb la família reial.

A la dècada dels setanta, els diners d’Antonio López y López i Antoni Samà i Urgellés —entre d’altres— serviren per a esclafar els independentistes cubans i per a finançar la restauració dels Borbons en el tron d’Espanya. Ambdós fets estaven estretament vinculats, ja que l’oligarquia hispanocubana estava convençuda que calia un govern conservador i fort a Madrid per a garantir l’espanyolitat de Cuba, que feia possible els seus fabulosos negocis. Uns negocis que la primera guerra d’independència cubana (la Guerra Larga), iniciada el 1868, havia posat en perill. Així, a partir del 1868, les grans fortunes hispanocubanes van entendre que l’esclavatge i l’espanyolitat de Cuba no serien eterns i que calia accelerar el procés d’evasió de capitals cap a Europa. A partir d’aleshores comencen a arribar a Barcelona els membres de les famílies Güell, Samà, Moré de la Bastida, Pla, López y López…

Abans del 1868, les repatriacions de les grans fortunes cubanes i dels seus propietaris havien constituït casos aïllats —encara que econòmicament molt importants—, com els de Miquel Biada, Joan Güell o Josep Xifré. Per contra, a partir d’aquesta mateixa data, el procés es va intensificar de forma espectacular. Molts capitals catalanocubans —per exemple, els vinculats a les famílies Samà, Martí o Solar— cercaren refugi a Catalunya i, a més, s’hi van afegir personatges no catalans, com Moré de la Bastida, Argüelles, Zulueta i, el més conegut de tots, Antonio López y López.

Totes aquestes famílies estaran estretament interrelacionades a través de negocis conjunts i de matrimonis endogàmics. D’aquesta manera constituiran un grup de pressió extremament poderós i cohesionat que podrà influir en els diferents governs de Madrid de la mateixa manera que anteriorment —quan estaven a Cuba— havien condicionat l’acció de govern dels capitans generals. El seu objectiu fonamental serà sempre el mateix: assegurar la continuïtat de l’espanyolitat de l’illa de Cuba, perquè la submissió política de l’illa al govern de Madrid és fonamental per al seu enriquiment personal.

Així, mentre a l’Havana Joan Güell i Ferrer finançava els voluntaris espanyols que perseguien els independentistes cubans, a Barcelona, el seu futur consogre, Antonio López y López, posava els seus vaixells i els seus diners al servei de l’enviament de tropes espanyoles a Cuba per esclafar els intents independentistes. Tant l’un com l’altre en van obtenir uns beneficis econòmics extraordinaris i van unificar les seves fortunes a través del matrimoni de l’hereu del primer amb la pubilla del segon.

Lligams matrimonials d’aquest tipus també van servir per a estrènyer les relacions de les famílies Zulueta, Samà, Torrents i Martí. Unes famílies que al darrer terç del segle XIX van injectar a l’economia catalana la fabulosa xifra de 400 milions de rals. L’origen d’aquesta fortuna estava en els negocis de Salvador Samà i Martí, Francesc Martí i Julián Zulueta Amondo. Tots tres havien compartit el finançament d’expedicions negreres, havien importat treballadors xinesos i havien liderat l’oligarquia espanyolista cubana. A mitjan segle, aquest grup privilegiat tindria la incorporació d’Antoni Samà i Urgellés, cosí de Salvador Samà i Martí. En les darreres dècades del segle, aquest Antoni Samà i Urgellés tindrà un paper de primera importància, perquè, a més del seu patrimoni personal, gestionarà els patrimonis dels seus nebots Salvador Samà i Torrents (hereu de Salvador Samà i Martí) i Salvador Zulueta Samà (hereu de Julián Zulueta Amondo). Aquests tres patrimonis sumaven l’astronòmica xifra d’uns 300 milions de rals. Encara més espectacular és el cas de José Moré de la Bastida, amb un patrimoni personal d’uns 200 milions de rals, dels quals —a final de segle— gairebé la meitat estaven invertits a Barcelona.

És evident que tots aquests personatges constitueixen uns exemples excel·lents d’aquest procés de transferència de capitals cubans cap a Catalunya que hem intentat explicar en les pàgines anteriors. L’èxit social i el poder polític d’aquests personatges també són prou evidents, i, en aquest sentit, només caldria recordar els títols nobiliaris que van obtenir, els càrrecs de diputats que van ocupar i el control que van exercir sobre el municipi barceloní; no és cap casualitat que Salvador Samà i Torrents, conegut membre del Partit Liberal, fos diputat per Gandesa, senador vitalici i batlle de Barcelona en dues ocasions: 1905-1906 i 1910-1911. A més, també hem de recordar que fou membre de les juntes organitzadores de les exposicions universals del 1888 i el 1929. Una demostració prou contundent de la seva extraordinària fortuna fou la construcció del parc Samà de Cambrils, obra de Josep Fontserè i Mestre.

En resum, tots aquests càrrecs —d’un sol dels «americanos» presents a Catalunya— demostren que al final del segle XIX i el començament del XX aquest conjunt de personatges constituïen una part de la burgesia catalana, amb negocis internacionals i molt unida als poders polítics madrilenys. I, en aquest sentit, no podem deixar de tenir ben present les dates dels dos períodes en què Samà va ocupar un càrrec tan important com el de la batllia de Barcelona, un càrrec nomenat directament des de Madrid. En efecte, el període 1905-1906 és el moment en el qual els polítics, els periodistes i els militars espanyols estaven preparant la famosa llei de Jurisdiccions, destinada a la intimidació del catalanisme a través de posar sota jurisdicció militar els delitos contra la integridad de la patria, i, per altra banda, el bienni 1910-1911 és l’immediatament posterior a la Setmana Tràgica.

Algunes d’aquestes grans empreses catalanes que tenen l’origen en capitals cubans són tan importants com Catasús i Companyia o Asland.

Catasús i Companyia és la primera empresa dedicada a refinar petroli, i estava ubicada a Sant Martí de Provençals. El seu màxim impulsor era Pere Catasús i Ferret, nascut a Sitges el 1841, que havia acumulat la seva fortuna a Santiago de Cuba.

L’Asland, impulsada per Eusebi Güell i Bacigalupi (fill de Joan Güell i gendre d’Antonio López y López), fou la primera empresa de l’Estat dedicada a la producció d’un producte tan important per a la societat del segle XX com el ciment pòrtland. L’Asland tenia dues grans explotacions a la Pobla de Lillet i a Montcada i Reixac, on explotaven respectivament les pedreres del clot del Moro i del coll de Montcada.



JACINT VERDAGUER

Anteriorment ens hem referit a la mancomunitat d’interessos econòmics i a la convergència matrimonial de les famílies Güell i López. Dues famílies amb uns patrimonis descomunals que tindran un paper molt destacat en el mecenatge d’alguns dels artistes i escriptors catalans més importants del final del segle XIX i el començament del segle XX.

Un d’ells fou Jacint Verdaguer, que visqué molts anys de la seva vida estretament lligat a aquestes dues famílies.

Verdaguer va néixer a Folgueroles el 1845, rebé els ordes de sacerdot el 1870 i va ser destinat a Vinyoles d’Orís (Osona). Allí va emmalaltir, i el 1874, en un intent de recuperar la salut, s’incorporà com a capellà de vaixell a la Companyia Transatlàntica, propietat de la família López. Durant els vint mesos següents travessà l’Atlàntic nou vegades, i treballà en l’elaboració d’una de les seves grans obres, L’Atlàntida, dedicada —precisament— al patriarca d’aquella nissaga de poder: Antonio López y López. Després, entre el 1877 i el 1893, residí en el mateix palau dels López (marquesos de Comillas) a Barcelona, on féu les funcions de capellà de la família Güell-López. D’aquesta manera, el 1884, acompanyà el comte de Güell en un viatge a França, Alemanya i Rússia. I, sota la protecció dels seus rics mecenes, pogué produir la major part de la seva extraordinària obra literària.

Però, a partir d’un viatge a Terra Santa, el 1886, començà a patir una crisi personal que el portaria a practicar una caritat —diguem-ne exagerada— que l’omplí de deutes. A més, també es vinculà a un grup que practicava exorcismes. Tot plegat va provocar les ires dels seus mecenes i de la jerarquia eclesiàstica, que —finalment— l’acusaren de follia i el confinaren a la Gleva (Osona). Dos anys més tard, fugí del seu confinament i tornà a Barcelona, on es defensà públicament dels seus detractors amb dues sèries d’articles apareguts a La Publicidad. Aquest enfrontament obert entre el gran poeta, per una banda, i la família del marquès de Comillas i les autoritats eclesiàstiques, per l’altra, va provocar una gran commoció al país, que es dividí ràpidament entre els partidaris de l’un i els dels altres. Una divisió que també va adquirir un caràcter polític.

L’escàndol es féu públic el 17 de juny del 1895, quan la premsa catalana publicà un comunicat de Verdaguer on exigia justícia i demanava ajut a la «gent honrada de Barcelona»:





«(…) demano justícia i protesto davant de la llei, davant de la gent honrada de Barcelona que em coneix, davant el cel i terra i del mateix Déu qui ens ha de judicar a tots, de la iniquitat de què és víctima, no sé amb quin fi, aquest pobre sacerdot».[090]



Però, en qualsevol cas, al marge de qui tingués la raó en aquest tèrbol afer, allò que realment ens interessa a nosaltres és la descripció feta per Verdaguer del poder d’aquells que aleshores eren els seus enemics, el clan familiar Güell-López:





«Justícia! Qui me l’havia de fer a mi, en aquests temps, quan ja ningú em sabia al món, vell i bescantat per males llengües, perseguit i sense un cèntim? (…) La premsa de què més podia refiar-me estava amordassada amb un mos d’or. Mos contraris ho tenien tot: habilitat, prestigi, influències (…), ells ho tenien tot, jo no tenia res».[091]



Realment, l’afirmació verdagueriana —que ells «ho tenien tot»— no és gaire exagerada, ja que hem de tenir present que —en aquell moment— el matrimoni Güell-López controlava empreses com la nova Colònia Güell de Santa Coloma de Cervelló, fundada el 1891, el Banc Hispano-Colonial, la Compañía Tabacos de Filipinas, la Compañía de los Caminos de Hierro del Norte de España, etc., a més de les empreses heretades del vell Joan Güell i Ferrer.

Per contra, mossèn Cinto només disposava de la seva ploma —amb la qual redactà algunes de les pàgines més brillants de la prosa catalana de tots els temps—, i encara amb prou feines, perquè una bona part de la premsa catalana es negà a publicar els seus articles. La polèmica va commocionar el país, un país que —no ho oblidem— ja estava prou aclaparat per la guerra de Cuba que s’estava desenvolupant en aquell moment. Mossèn Cinto es va veure abandonat pels seus vells amics, i fins i tot li van prohibir de dir missa. D’aquesta època és la seva obra Flors del Calvari, el títol de la qual és ben significatiu de l’estat d’ànim del poeta en aquells moments tan difícils per a ell.

En aquestes circumstàncies, va trobar nous amics provinents de les files republicanes, i fins i tot obertament anticlericals. Tot plegat va contribuir a fer que la polèmica fos llarga i dura. La premsa republicana no desaprofità l’ocasió per a carregar contra els negrers enriquits a Cuba i que, ara, s’enduien els joves catalans a morir-hi. D’aquesta manera, es feien escrits i dibuixos demanant d’enderrocar l’estàtua del vell marquès de Comillas per substituir-la per una de Verdaguer, i fondre la primera per convertir-la en monedes per a fer caritat als pobres.[092]

Finalment, després de tres anys d’enfrontaments, i en una mena d’ironia del destí, la reconciliació entre el màxim exponent de la poesia catalana, per una banda, i alguns dels representants més significatius de la burgesia i de l’Església de Catalunya, per l’altra, va arribar gràcies a la mediació dels monjos agustins del monestir de l’Escorial de Madrid. Ironies del destí.

Pel que fa a l’estàtua d’Antonio López y López que els republicans volien enderrocar i substituir per una de dedicada a Verdaguer, cal dir que, popularment, era coneguda com l’estàtua del Negro Domingo. Segons que sembla, aquesta denominació tenia l’origen en un llibre titulat La verdadera vida de Antonio López y López, que havia estat escrit pel seu cunyat —Francesc Bru—, on es denunciava que l’origen de la fortuna dels López estava en el tràfic d’esclaus, l’oportunisme, l’engany i la crueltat. En aquest sentit, convé recordar que, malgrat tot això, Antonio López gaudí d’un extraordinari prestigi en amplis sectors de la societat catalana, i d’aquesta manera —amb motiu de la seva mort— la publicació catalanista La Renaixensa li dedicà el següent elogi: «Catalunya ha perdut amb ell un de sos defensors més decidits i entusiastes», en referència a les seves campanyes, a Madrid, en defensa dels aranzels que protegien la indústria catalana.[093]

Finalment, l’estàtua fou enderrocada el 1936 i restablerta al seu lloc per les tropes franquistes tres anys més tard. A la Història sovintegen aquesta mena de curiositats.

ANTONI GAUDÍ

Tal com hem assenyalat anteriorment, el clan familiar Güell-López va exercir una àmplia funció de mecenatge cultural, que tingué una de les seves expressions més reeixides en la figura i l’obra d’Antoni Gaudí. Entre les obres realitzades pel genial arquitecte a Catalunya i finançades amb diners de la immensa fortuna dels Güell i dels López hi ha la Colònia Güell, el Parc Güell i el Palau Güell.

La Colònia Güell fou construïda el 1891 al terme municipal de Santa Coloma de Cervelló, per ordre d’Eusebi Güell i Bacigalupi, amb la intenció de substituir la vella i conflictiva fàbrica del Vapor Vell de Sants, creada per Joan Güell i Ferrer a mitjan segle XIX i de la qual ja parlem en un altre apartat d’aquest llibre. Una de les intencions d’Eusebi Güell era allunyar els seus treballadors del barri obrer de Sants, amb l’objectiu d’aïllar-los en una zona rural per tal d’exercir un major control sobre ells. No podem oblidar que en aquesta mena de colònies industrials l’obrer depenia absolutament de l’amo, no tan sols pel que fa al salari, sinó també pel que respecta a l’habitatge, l’escola dels nens o les formes més bàsiques de seguretat mèdica.

En qualsevol cas, i al marge de les intencions socioeconòmiques del seu promotor, Eusebi Güell va donar a Gaudí la possibilitat de realitzar una obra d’art extraordinària, especialment pel que fa a la cripta d’una església que, en la seva totalitat, no fou mai construïda. Per a molta gent, aquesta cripta constitueix l’obra cabdal de Gaudí.

Abans de construir la gran colònia industrial de Santa Coloma de Cervelló, Antoni Gaudí ja havia aixecat la residència urbana d’Eusebi Güell al carrer Nou de la Rambla de Barcelona. Un edifici luxós i innovador que, al final dels anys vuitanta del segle XIX, anticipava l’arquitectura de les dècades de 1920 i 1930.

Pel que fa a les relacions entre el genial arquitecte i els seus mecenes, cal destacar alguna d’aquelles curiositats que resulten tan il·lustratives per a entendre la història de Catalunya. Així, podríem recordar que, mentre la burgesia que finançava les obres de Gaudí tingué una actuació que va combinar postures catalanistes i actituds favorables a la monarquia espanyola d’Alfons XIII i la dictadura encara més espanyolista de Primo de Rivera, l’arquitecte del Baix Camp mantingué sempre una actitud d’extrema dignitat en defensa de la catalanitat. D’aquesta manera, podríem recordar que, amb motiu de la visita del monarca a les obres de la Sagrada Família, Gaudí li parlà en tot moment en català; i, per altra banda, també podríem recordar que, quan la celebració de l’Onze de Setembre fou prohibida pel dictador, Gaudí fou empresonat per la policia d’aquella dictadura anticatalanista, acusat de participar en un dels intents de celebrar la Diada Nacional de Catalunya.





2.

GUERRA, POLÍTICA I CULTURA.

DES DEL 1868 (APROXIMADAMENT)

FINS AL SEGLE XX


L’ASSIMILACIONISME NORD-AMERICÀ I L’INDEPENDENTISME CUBÀ ABANS DEL 1868

Durant el segle XIX, l’espanyolitat de Cuba es va veure amenaçada per dos projectes molt diferents i fins i tot francament contradictoris —malgrat que el 1898 van arribar a convergir, en certa manera—. Aquests dos projectes podrien ser definits molt breument com el de l’independentisme cubà i el de l’assimilacionisme nord-americà.

El problema de Cuba en les relacions entre Espanya i els Estats Units era anterior fins i tot a l’inici dels processos independentistes de les colònies espanyoles d’Amèrica. Pràcticament des que els nord-americans assoliren llur independència de la Gran Bretanya, ja es plantejaven la possibilitat de projectar-se cap a l’Amèrica central i meridional a través del Carib i, per tant, de l’ocupació de Cuba.

En principi, l’expansió territorial dels Estats Units no es féu mitjançant conquestes militars, sinó a través de la compra de territoris que pertanyien a algun Estat europeu. Aquests serien els casos de Louisiana, Florida i Alaska —comprades, respectivament, a França, Espanya i Rússia.

En el cas cubà van intentar aplicar la mateixa política i, d’aquesta manera, es produïren les ofertes de compra del 1848 i del 1854 per uns valors respectius de 100 i 130 milions de dòlars que els governs espanyols varen refusar. Cal assenyalar que l’oferta del 1854 anava acompanyada de l’amenaça que, en cas de no produir-se l’acord, els Estats Units haurien d’ocupar l’illa per la força. Finalment, l’amenaça no va arribar a concretar-se, però des d’aquell moment quedava clar que existia una possibilitat no gens remota d’un enfrontament militar amb els nord-americans. Aleshores els Estats Units encara no disposaven d’una flota de primer ordre, però quatre dècades més tard la situació s’havia invertit totalment, fins al punt que a Cavite i Santiago de Cuba les flotes espanyoles del Pacífic i l’Atlàntic patirien dues derrotes decisives. Per a entendre la magnitud d’aquella derrota n’hi hauria prou de recordar tan sols una dada: mentre l’armada espanyola fou aniquilada, ni un sol vaixell americà rebé l’impacte de cap bomba espanyola. La notícia dels dos desastres navals va arribar a Espanya i a Catalunya quan la premsa encara assegurava que la victòria seria ràpida i facilíssima.

A Cuba, per contra, José Martí —el màxim líder polític independentista— s’havia mostrat perfectament conscient del poder i de la voluntat annexionista dels Estats Units. Una consciència que, segons la historiografia cubana, l’obligà a avançar perillosament l’aixecament independentista del 1895. Martí considerava que s’havia de fer al més aviat possible «para evitar (…) la anexión de Cuba a los Estados Unidos». La lluita dels independentistes cubans havia de servir tant per a alliberar la seva pàtria d’Espanya com per a impedir l’annexió de tots els pobles de l’Amèrica Llatina «al Norte revuelto y brutal que los desprecia», perquè —tal com va escriure ell mateix, referint-se a la seva estada de quinze anys als Estats Units— «viví en el monstruo y le conozco las entrañas».

Pel que fa a l’independentisme cubà, cal indicar que les primeres conspiracions foren la d’Aponte del 1812 —en què tingué un paper destacat el català Pere Huguet— i la dels Soles y Rayos de Bolívar dels anys vint —en què participaren uns altres dos catalans: Francesc Senmenat i Sebastià Ferragut—, però ambdós projectes es van concloure en un no res.

A partir d’aquell moment, l’independentisme va perdre adeptes en favor de l’assimilacionisme amb els Estats Units. En aquest sentit, cal tenir present que el 1844 fou avortada una nova conspiració, que tal vegada mai no va arribar a existir, perquè sembla que més aviat es va tractar d’una excusa inventada per l’aleshores capità general Leopoldo O’Donnell per a perseguir els sectors de classe mitjana formats per pardos i morenos[094] lliures, que en aquells darrers anys havien aconseguit una notable millora en el seu nivell de vida.

El 1850 i el 1851 es produïren dos intents de desembarcaments armats a Cuba amb l’objectiu d’incorporar l’illa als Estats Units. Els dos intents fracassaren ràpidament, i el seu inspirador, el general cubà Narciso López, fou executat, sota l’acusació de ser un filibustero. Aquest fet fou rebut amb molta alegria a Catalunya, on la premsa féu grans demostracions de patriotisme… espanyol. I en algunes poblacions costaneres, com Sitges, es feren actes religiosos per agrair a Déu que hagués volgut salvar l’illa dels «pirates».[095]

En qualsevol cas, el cert és que —si exceptuem la conspiració encapçalada pel català Ramon Pintó el 1855— l’independentisme cubà no fou capaç de fer una gran demostració de força fins al 1868, i en aquesta ocasió fou capaç de no deixar tranquil l’Estat espanyol durant més de deu anys.

LA LLUITA D’INTERESSOS QUE ENVOLTA L’INICI DE LA «GUERRA LARGA»

Tal com hem anat explicant, les relacions econòmiques entre Catalunya i Cuba eren molt importants i, per tant, és perfectament lògic que l’aixecament cubà del 1868 —centrat a la zona oriental de l’illa, precisament on la presència catalana era més intensa— generés un gran interès entre els catalans. La guerra posava en perill el tràfic comercial entre els dos països, els negocis dels catalans establerts a Cuba i la remesa de capitals cap a Catalunya.

Els comerciants catalans establerts a l’illa o que hi tenien interessos importants foren els primers de reaccionar, fent donacions de diners per finançar la creació dels anomenats Batallons de Voluntaris Catalans, que havien d’anar a lluitar contra els independentistes cubans. Entre els donants hi havia Joan Güell i Ferrer, Antonio López y López, Salvador Samà i Torrents, Josep M. Sarrà (empresari farmacèutic) i Joan Jover i Serra.[096] Simultàniament, la premsa va iniciar una intensa campanya per a mobilitzar homes que anessin a lluitar a Cuba. La propaganda tenia un fort contingut espanyolista, que qualificava les idees i les accions dels independentistes cubans com a ofenses a la madre patria; a més, s’assegurava que la guerra seria breu i ompliria de glòria aquells que hi participessin.

En aquest punt, és convenient realitzar una breu digressió que ens portarà uns trenta anys més endavant —en el context de la segona i definitiva guerra d’independència de Cuba—, perquè cal indicar que, en aquesta segona guerra, el mateix Salvador Samà i Torrents —que tres dècades abans havia posat els seus diners per salvar l’espanyolitat de Cuba— va escriure diversos articles on demanava al govern espanyol que reconegués la independència cubana. En aquesta posició no hi ha cap prova de reconversió ideologicosentimental, perquè ell només ho feia per intentar evitar que els americans s’apoderessin de les Filipines i Puerto Rico, tal com acabaria succeint. Però, malgrat aquesta raó, el canvi radical d’actitud de Salvador Samà i Torrents —respecte a l’espanyolitat de Cuba— constitueix un exemple excel·lent que la història no és gens senzilla.

Reprenent la qüestió de la primera guerra d’independència cubana, hem d’assenyalar que a Catalunya la mobilització de soldats es va veure afavorida per la crisi econòmica que patia el país. La dècada dels seixanta s’havia iniciat amb la guerra de Secessió americana, que havia provocat la «fam del cotó» de la indústria catalana. La crisi del sector tèxtil havia anat seguida per la de les empreses ferroviàries, i aquesta darrera, per la de les entitats financeres. Tal com ja hem explicat anteriorment, la situació de les classes populars catalanes havia arribat a ser molt difícil. Per a molts joves, l’enrolament per a anar a lluitar a Cuba constituïa una via per a fugir de la gana.

En realitat, la guerra cubana serví al govern de Madrid per a reinstaurar les lleves obligatòries, però els obrers catalans demostraren la seva oposició al servei militar obligatori i a anar a lluitar a Cuba amb aixecaments importants a les zones industrials del pla de Barcelona. La primera setmana del mes de març del 1870 es produïren combats a Sants, Sant Martí, Sant Andreu i Gràcia, i aquesta darrera vila tan sols va poder ser reduïda després d’un bombardeig espectacular. Aquell mateix any —com a reacció a les noves actuacions del centralisme madrileny— Valentí Almirall fundà la Jove Catalunya. Entre els seus membres figuraven Àngel Guimerà, Pere Aldavert i Martorell, Antoni Aulèstia i Pijoan, Josep Pella i Forgas, Francesc Matheu…

Entre el 1868 i el 1880, en el conjunt de l’Estat espanyol, la mobilització militar amb destinació a Cuba fou realment espectacular, ja que, segons César Yáñez, hi foren enviats gairebé 210.000 soldats, més d’un 10 per cent dels quals moriren poc temps després del seu desembarcament delmats per les malalties tropicals. En aquest sentit, podem recordar que el general independentista Máximo Gómez acostumava a dir que els millors generals de la causa independentista eren el general disenteria, el general febre groga i el general malària.

Un testimoni prou esgarrifós d’aquesta dramàtica situació el constitueix una carta, datada el 1895, en la qual —parlant dels Batallons de Voluntaris Catalans que participaren en la Guerra Larga— es reconeix que:





«(…) conocidas son todas las penalidades sufridas en aquel mortífero clima, como lo atestigua el sencillo dato de que de los 3.600 hombres que partieron, sanos robustos llenos de vida, sólo resta el oxígeno de 160, cargados de achaques y enfermedades a consecuencia de aquella guerra civil que duró nueve años y medio (…)».[097]



Però, tal com hem anat veient, les vinculacions entre Catalunya i Cuba eren molt estretes i tenien facetes molt diverses. I, evidentment, la Guerra Larga no pot ser-ne una excepció; per tant, també trobarem catalans lluitant a favor de la independència de Cuba. Així, podem assenyalar que el líder de l’aixecament armat que va iniciar aquella guerra era un home vinculat al negoci del sucre anomenat Carlos Manuel de Céspedes. Un personatge que havia estudiat a Barcelona i era amic personal del general Prim, indubtablement el general català més famós de l’època.

Aquí hem de fer una mirada enrere per entendre com s’arribà a aquella situació de ruptura múltiple del 1868, en què els liberals espanyols destronaven Isabel II, els nacionalistes cubans iniciaven una guerra per a assolir llur independència i la rica oligarquia comercial espanyolista de Cuba iniciava una guerra simultània contra els liberals del nou govern de Madrid i contra els nacionalistes cubans.

Cal recordar que, com a mínim des de la segona meitat del segle XVIII, l’oligarquia sucrera criolla havia après a comprar els representants del poder polític i militar espanyol vinculant-los als seus interessos econòmics. Així, per exemple —com hem assenyalat anteriorment—, podem recordar que els rics plantadors de sucre havien regalat tota una plantació al governador espanyol Luis de las Casas, per convertir-lo en un membre del seu grup i lligar-lo —d’aquesta manera— als seus interessos.

Però el cert és que en les dècades dels anys vint i trenta la nova oligarquia comercial espanyolista va aprendre a dominar aquesta mena de mesures i va saber atreure al seu bàndol els capitans generals de l’època, com Dionisio Vives i, especialment, el general Tacón, amb el qual —tal com ja hem explicat anteriorment— van tenir una relació privilegiada personatges com Josep Martí i Torrents, Salvador Samà i Martí o Josep Baró i Blanxart.

De totes maneres, la vella oligarquia sucrera criolla no es va conformar fàcilment amb la seva dissort i —malgrat la pèrdua parcial però evident del seu antic poder econòmic en favor de la nova oligarquia comercial peninsular— va saber jugar les cartes d’unes estratègies matrimonials brillants amb els grans generals espanyols de l’època, els quals d’aquesta manera passaven a formar part de les velles famílies sucreres.

Entre aquests generals podem recordar-ne alguns de tan importants com Francisco Serrano, Domingo Dulce i el català Joan Prim. Tots tres eren generals de prestigi i eren casats amb dones americanes de les famílies més riques. A més, per a acabar d’entendre l’estreta vinculació d’aquests personatges amb els territoris colonials espanyols del Carib, cal recordar que Serrano i Dulce havien estat capitans generals de Cuba, mentre que Prim ho havia estat de Puerto Rico, uns càrrecs des dels quals havien pogut afavorir els interessos de les famílies de llurs mullers. Uns interessos econòmics que ells mateixos compartien, personalment, perquè havien esdevingut propietaris directes de plantacions.

Tanmateix, arribats a aquest punt, resulta convenient d’aclarir que, en molts aspectes, aquests generals —tot i simpatitzar amb el reformisme crioll de l’oligarquia sucrera— no eren menys espanyolistes ni menys classistes que els seus enemics polítics més conservadors. En efecte, no podem oblidar que el progressista general Gutiérrez de la Concha, durant la seva estada a la capitania general de Cuba, havia creat unes milícies paramilitars espanyolistes destinades a perseguir els independentistes i els autonomistes cubans, i que, en aquest ambient d’exaltació de l’españolidad, el mateix general havia fet assassinar un íntim amic seu, el català Ramon Pintó, per haver simpatitzat amb la causa nacional cubana. De la mateixa manera, tampoc no podem oblidar que el català Joan Prim i Prats —tan exaltat en els quadres de Marià Fortuny, encarregats per la Diputació de Barcelona— havia obtingut la capitania general de Puerto Rico com a premi, entre altres raons, per haver fet bombardejar Barcelona el 1843[098] —tal com havia fet el seu amic i col·lega, el general Espartero, un any abans.

Fet aquest aclariment, reprenem l’anàlisi de l’evolució cubana assenyalant que, en alguns dels casos, els lligams matrimonials i econòmics entre militars i plantadors sucrers tenien l’origen en alguna generació anterior a la del general. Així, per exemple, el general Serrano era nebot de Miguel Domínguez de Guevara y Vasconcelos, comte de San Antonio i propietari d’importants interessos sucrers, que s’havia casat amb la filla de José Mariano Borrell y Lemus, marquès de Guaimaro i una de les majors fortunes sucreres de l’illa. I, precisament, el general Serrano es va casar amb la pubilla d’aquest matrimoni, la qual era simultàniament la seva cosina germana. Sens dubte, aquest exemple ens il·lustra perfectament les estratègies matrimonials seguides per les classes dominants per relligar patrimonis i vincular interessos econòmics, polítics i militars, en un període en el qual les altes jerarquies militars acostumaven a posseir grans fortunes i dirigir la política del país.

Evidentment, aquests generals i els seus parents de les grans famílies sucreres cubanes constituïren un poderós grup de pressió que es manifestà favorable a una millora de l’estatus polític de l’illa de Cuba i a la defensa dels interessos econòmics dels plantadors de sucre. Per tant, durant les dècades dels anys cinquanta i seixanta va existir una gran disputa entre aquests dos grans grups. Per una banda, hi havia els representants de la vella oligarquia sucrera criolla aliada amb diversos militars espanyols de prestigi; per l’altra, l’oligarquia comercial peninsular que dominava els ports, les finances i les companyies navals, mentre cercava una unió cada cop més estreta amb els sectors cada cop més conservadors que formaven els governs d’Isabel II.

En la dècada dels seixanta, els sectors criolls intentaren impulsar una sèrie de reformes per a Cuba que no s’arribaren a concretar, a causa —en bona mesura— de l’oposició d’aquells comerciants espanyolistes tan ben relacionats amb la reina Isabel. Una situació que semblava que havia de canviar radicalment quan, el 1868, els militars progressistes espanyols vinculats matrimonialment i econòmica a l’oligarquia criolla cubana van expulsar del poder Isabel II, amb el propòsit d’establir una monarquia constitucional. Però la situació va experimentar una evolució accelerada, complexa i —tal vegada— sorprenent.

En efecte, mentre els militars espanyols afins a la vella oligarquia sucrera cubana conquerien el poder a Madrid i semblava que el cubanisme moderat i reformista havia de triomfar a l’illa de Cuba, la situació es complicà de forma extraordinària. La Gloriosa Revolución espanyola, que havia acabat amb l’expulsió d’Isabel II, s’havia produït el 30 de setembre del 1868. Però, tan sols deu dies més tard, gairebé simultàniament, a Cuba, els sectors nacionalistes radicals[099] —farts de les incomprensions i les injustícies dels governs de Madrid— iniciaven la guerra per a obtenir la independència, just en el moment en què semblava que havia arribat l’hora del triomf del reformisme cubà.[100]

Per tant, la situació s’havia transformat de manera radical, s’inicià una guerra a tres bandes, que deu anys més tard, el 1878, es va concloure amb un triomf —aparentment definitiu— de l’oligarquia comercial espanyolista de Cuba. Però no ens avancem als esdeveniments, perquè cal aclarir que —després del triomf de la Gloriosa a Madrid i de l’inici de la guerra independentista a Cuba— aquella tardor del 1868 presentava un panorama força complex. L’oligarquia comercial espanyolista[101] es trobava amb una guerra a l’interior de la mateixa illa contra els independentistes i amb una lluita contra el govern de Madrid ocupat pels generals progressistes que —segons l’oligarquia espanyolista— estaven al servei de l’oligarquia criolla cubana. Mentrestant, simultàniament, el nou govern «progressista» madrileny i els seus teòrics aliats de l’oligarquia sucrera cubana també s’havien d’enfrontar militarment contra els independentistes cubans.

Així, doncs, des d’un punt de vista estrictament català hem de tenir presents diverses dades:

1) que el líder de l’aixecament independentista cubà era Carlos Manuel de Céspedes (un cubà que havia viscut i estudiat a Barcelona durant bastants anys i era amic personal del general Prim);

2) que al costat de Céspedes, i lluitant per la independència de Cuba, hi havia molts catalans;

3) que el general Prim (un altre català i l’amic personal del líder independentista cubà) era l’home fort del nou govern de Madrid encarregat de lluitar contra els independentistes cubans;

4) que aquest mateix govern envià molts catalans a lluitar contra els independentistes cubans, entre els quals també hi havia molts catalans;

5) que l’oligarquia comercial espanyolista (que dominava l’illa de Cuba i que estava formada en bona mesura per catalans) organitzava grups paramilitars que lluitaven contra els independentistes cubans;

6) simultàniament, aquests mateixos catalans de l’oligarquia espanyolista de Cuba conspiraven contra el govern de Madrid, on el general Prim tenia un paper decisiu, de tal manera que és molt probable que els primers fossin els responsables de l’assassinat d’aquest darrer. En aquest sentit, tan sols hauríem de recordar una expressió de l’època que fou molt popular a Catalunya, a Madrid i a l’Havana; una dita que feia, si fa no fa, així: «A Prim lo mataron en Madrid, pero el gatillo lo apretaron en la Habana».

Evidentment, no cal insistir en el fet que la història és ben complicada i plena d’aquesta mena de suposades contradiccions.

Així, doncs, en resum, el 1868 s’inicià una llarga guerra a tres bandes que amb el pas del temps encara es complicaria més amb l’inici d’una nova guerra carlina en el territori peninsular i amb un seguit —gairebé interminable— de tota mena de pronunciamientos, cops d’Estat, insurreccions, aixecaments i canvis de govern i de règim.

A Cuba, tot plegat s’acabà el 1878 amb una mena de pacte entre els bàndols enfrontats, un pacte que a la llarga només va ser una mena de preludi de la futura guerra de 1895-1898. A la Península, s’havia acabat el 1874-1875 amb la restauració de la vella monarquia borbònica en la figura d’Alfons XII, el fill de la deposada Isabel II, una monarquia restaurada que va comptar amb el finançament i amb el suport polític de l’oligarquia comercial espanyolista, en la qual tenien un paper molt important alguns catalans.

Referint-se als esdeveniments que es produïren a Catalunya amb motiu de la restauració dels Borbons, Jaume Vicens Vives va escriure el següent:





«Els obrers respongueren amb una vaga general i amb barricades a diversos carrers de Barcelona i Hostafrancs, on es lluità fins al dia 9 (de gener de 1874). L’endemà, a Sarrià, xocaren les forces de l’exèrcit amb la columna de Joan Martí, el Xic de les Barraquetes, entusiasta cap federalista. El combat es perllongà dos dies més, amb una gran violència per ambdues parts. El 12, tot havia finalitzat. Rendits els obrers i els republicans, Catalunya es preparava per a la Restauració, que els capitalistes de Barcelona durien a Espanya en la persona d’Alfons XII per mitjà del seu heroi, el general Martínez Campos».[102]



En aquest punt podríem recordar que els préstecs concedits pels grans banquers catalans de l’època (com Manuel Girona i Agrafel o Evarist Arnús i de Ferrer) i pels nuclis burgesos interessats a mantenir l’espanyolitat de Cuba van permetre de consolidar la restauració alfonsina. De la mateixa manera, també hem de tenir present que un altre símptoma de les estretes relacions dels sectors financers amb els militars que imposaren el retorn dels Borbons es va posar de manifest amb les importants pujades dels valors borsaris que seguiren el cop d’Estat que proclamà Alfons XII com a rei d’Espanya.

Aquesta oligarquia tenia un poder extraordinari dins de l’economia catalana: no podem oblidar que els dos màxims contribuents de Catalunya eren Salvador Samà i Torrents i Josep Xifré i Downing. Del primer ja n’hem parlat a bastament, i del segon cal dir que és el fill de l’«americano» Josep Xifré, constructor dels Porxos d’en Xifré davant del port de Barcelona i de l’hospital d’Arenys de Mar. El primer pagava gairebé 30.000 pessetes de contribució anual, i el segon s’aproximava a 20.000, unes dades que haurem de tenir ben presents per a entendre el pes polític i econòmic que tindran aquestes famílies en la Catalunya del final del segle XIX i el començament del XX. A més, cal destacar que aquestes xifres adquireixen una rellevància especialment significativa si tenim en compte que les quasi 30.000 pessetes pagades per Salvador Samà i Torrents gairebé duplicaven les poc més de 15.000 pagades per Antoni Xuriguer, que era el quart major contribuent de Catalunya en aquell moment. Respecte a aquesta mateixa qüestió, no podem deixar de tenir present que, entre el 1860 i el 1889, a través de la família Samà van entrar a l’economia catalana uns 400 milions de rals.[103]

Així, doncs, aquestes xifres demostren el pes d’unes famílies catalanes que havien fet fortuna a Cuba. Unes famílies que havien fonamentat el seu triomf en la realització d’una estratègia força elaborada.

En efecte, amb l’ús de milícies armades —formades per peninsulars i caracteritzades per un nacionalisme espanyol exaltat— havien conquerit el poder politicoadministratiu de l’illa marginant-ne l’oligarquia criolla reformista i ignorant les directrius polítiques que venien de Madrid. Dels governs de Madrid només els interessava l’enviament de tropes regulars per a combatre els independentistes cubans que lluitaven a la part oriental de l’illa, mentre que, simultàniament, conspiraven contra els successius governs espanyols per imposar, finalment, la Restauració borbònica, que els havia de permetre de recuperar la influència que havien tingut en temps d’Isabel II.

Era convenient que a Madrid s’oblidessin de qualsevol vel·leïtat reformista i de qualsevol concessió a la vella oligarquia criolla; calia que els governs es limitessin a assegurar aquell control polític i militar sobre Cuba que permetia, a l’oligarquia comercial espanyolista, un enriquiment rapidíssim i descomunal.

Avançant-nos als esdeveniments, cal indicar que aquesta fou, precisament, la política practicada entre el 1878 i el 1898. Una política que es va intentar mantenir fins i tot quan ja no hi havia cap possibilitat d’èxit, en una decisió totalment irracional que va costar la vida a desenes de milers de soldats espanyols i catalans.

LA «GUERRA LARGA»

El 30 de setembre del 1868 s’havia produït la Gloriosa, amb el triomf dels generals progressistes que expulsaren Isabel II. El 10 d’octubre s’iniciava la guerra independentista cubana. El dia 20, les tropes independentistes ocupaven Bayamo, la segona ciutat més important de la part oriental de l’illa.

Davant d’aquesta situació, els generals de Madrid —pròxims a la classe dirigent criolla reformista— van nomenar-ne un d’ells com a capità general de Cuba. Es tractava de Domingo Dulce, que, tal com hem explicat anteriorment, formava part —per via matrimonial— d’aquella oligarquia criolla. Evidentment, aquest nomenament no fou benvist pel sector espanyolista, que va decidir finançar i organitzar un exèrcit propi per a conquerir el poder a les ciutats cubanes, mentre l’exèrcit regular perseguia els independentistes per les muntanyes i les selves.

L’exèrcit «privat» de l’oligarquia espanyolista[104] es va constituir sobre l’estructura dels Batallones de Voluntarios. Unes milícies armades que, als anys cinquanta, ja havien estat utilitzades com a forces coactives de l’espanyolisme intransigent per a intimidar els reformistes criolls i les temptacions d’assimilacionisme amb els Estats Units. Per tant, aquests grups armats es caracteritzaven per un nacionalisme espanyol radicalitzat que realitzava contínues apel·lacions a la necessitat de «defender la integridad de la patria». Els seus membres eren peninsulars que havien arribat recentment a Cuba i que, per tant, tenien uns lligams culturals i psicològics molt forts amb la Península; i, a més, tampoc no podem oblidar que —majoritàriament— treballaven en àmbits econòmics controlats pels sectors espanyolistes, de tal manera que els seus llocs de treball estaven vinculats al triomf polític dels grups espanyolistes.

Un dels principals finançadors d’aquests grups paramilitars fou el català Joan Güell i Ferrer, el riquíssim comerciant que havia nascut a Torredembarra el 1800 i que va morir, en plena Guerra Larga, el 1872 a Barcelona. D’ell, en podem dir que fou diputat i senador a Madrid, des d’on va defensar vigorosament el proteccionisme econòmic que beneficiava els industrials catalans. Uns industrials que —de la mateixa manera que els terratinents castellans— tenien l’illa de Cuba com un fabulós mercat reservat. Així, doncs, és fàcil d’entendre les raons d’aquests catalans —i d’aquells castellans— per a defensar de forma ferotge —i amb tots els mitjans possibles— la vinculació política de Cuba a Espanya.

Evidentment, amb tots els mitjans possibles que no posessin en perill la seva vida i la seva fortuna, perquè —tal com hem explicat anteriorment— fou en aquest moment quan aquestes grans fortunes iniciaren una repatriació molt important dels seus capitals per si els independentistes cubans guanyaven la guerra. Mentre que en el viatge d’anada els vaixells s’enduien de Catalunya soldats catalans a Cuba, en el de tornada, uns altres catalans portaven diners cubans per especular a Barcelona. I, simultàniament, uns altres catalans estaven lluitant per la independència cubana.

Els primers enrolats en les unitats paramilitars espanyolistes de Cuba foren els dependents de comerç i els empleats en companyies tabaqueres; poc després s’hi afegiren els treballadors d’altres sectors econòmics urbans i fins i tot delinqüents enrolats per l’oligarquia a canvi d’una bona paga i d’un cert reconeixement social. Aquests suposats voluntaris no han de ser confosos amb els altres voluntaris que foren enviats des de la Península per combatre els independentistes. Els voluntarios enrolats a Cuba tenien la missió de fer de braç armat de l’oligarquia espanyolista de Cuba contra els interessos dels governs progressistes de Madrid.

Tal com hem indicat, els treballadors de les empreses tabaqueres hi varen tenir una participació força important; molts d’ells eren peninsulars arribats recentment a l’illa caribenya, i, a més, els amos de les seves empreses formaven un dels grups de pressió més intransigents en la defensa de l’espanyolitat de Cuba. Una actitud que van mantenir aferrisadament fins al final. Així, tenim un testimoni directe d’un soldat català que ens explica que:





«El 1895 les tropes espanyoles que arriben a l’Havana són rebudes per la Unió de Fabricants de Cigarros —una de les col·lectivitats que més s’han distingit per son amor a Espanya—, (que) ens regalà un duro a cada u i puros i cigarrillos en abundància».[105]



En aquest sentit, potser convé recordar que en el sector tabaquer la presència d’empresaris catalans també va ser força important, amb personatges com Josep Gener Batet, Jaume Partagàs o Joan Conill. Per tant, tornem a tenir un altre exemple de la multiplicitat de les activitats econòmiques i de les actituds polítiques dels catalans presents a Cuba. Perquè no podem oblidar que, simultàniament, uns altres catalans —com, per exemple, els de la família Bacardí, que tenien un paper decisiu en el sector del rom— van tenir un paper molt actiu en el bàndol independentista, tant en la guerra del 98 com en la que s’havia iniciat trenta anys abans.

Tornant a la Guerra Larga (1868-1878), cal destacar, pel que fa a la forta vinculació de Catalunya amb Cuba, que un de cada sis «voluntaris» era català. Uns voluntaris que imposaren un clima de terror a les ciutats cubanes, coaccionant els sectors criolls i expulsant els funcionaris nomenats pel govern de Madrid, incloent-hi el mateix capità general de l’illa, Domingo Dulce. D’aquesta manera, l’oligarquia comercial espanyolista eliminava d’un sol cop tot el sector polític, econòmic i militar format per la vella oligarquia criolla del sucre i els seus aliats i parents, els militars que dominaven el govern de Madrid.

A partir d’aquell moment, l’essència del nacionalisme espanyol es repartia entre Madrid i l’Havana. A Madrid, la premsa carregava contra Catalunya i els catalans. Davant la presència de molts catalans en la vida política, El Eco de España es preguntava «¿Dónde iremos a parar?»; mentrestant, La Época recordava les desgràcies que els catalans havien portat a Espanya el 1640, el 1705 i el 1842;[106] i La Política feia una crida als espanyols per a no deixar-se tractar com a «país conquistado por Cataluña».[107] Mentrestant, des de l’Havana, es treballava per enderrocar els successius governs de Madrid i restaurar —finalment— la vella dinastia borbònica. Però el més paradoxal de tot plegat és que aquests governs de Madrid —que eren víctimes de les conspiracions dels espanyolistes cubans— no van deixar d’enviar tropes a l’illa per esclafar els independentistes, fins a un total de 208.597 soldats.[108] Una tropa nodridíssima que cal sumar als 24.000 soldats que eren presents a Cuba abans de l’inici de la guerra i als voluntaris dels batallones.

Per a molts d’aquests soldats i per a les seves famílies que n’esperaven el retorn, la magnitud de la tragèdia cubana fou duríssima, tal com ho seria en la segona i definitiva guerra d’independència de 1895-1898, i tal com ja ho havia estat (i això sí que resulta molt més significatiu, perquè ningú no havia après la lliçó) la guerra dominicana de 1861-1865. En aquest sentit, cal tenir present que, a la primera meitat de la dècada dels seixanta, l’Estat espanyol havia intentat desenvolupar una política imperialista amb diverses campanyes al Marroc, Santo Domingo, Mèxic o el sud-est asiàtic, totes elles força desastroses. En concret, l’ocupació de Santo Domingo va acabar amb una derrota sonada, després d’una breu ocupació que costà la vida a milers de soldats espanyols i catalans. Uns soldats que, en la majoria dels casos, havien mort sense tenir ni tan sols la possibilitat de disparar una sola bala. Vegem què en deia el general Carlos de Vargas —en una carta dirigida al ministre de Guerra— al gener del 1864, quan era governador i capità general de Santo Domingo:





«(…) aunque el ejército se ha aumentado a 22.558 hombres, en revista sólo cuenta con 9.431 presentes en las filas; se han remitido a Cuba y Puerto Rico 7.005 hombres heridos o enfermos, y en este mes otros 2.011 que sumados a los 1.102 en el hospital militar de Santo Domingo, más los muertos y desaparecidos, darán a usted una idea, y no tan exacta y lamentable como es en sí, del estado angustioso en que se encuentra la salud de este ejército que va desapareciendo sin que el enemigo tenga que presentársele al frente, como hace ya algunos días».[109]



Pel que fa a Catalunya, convé destacar que un 11 per cent d’aquests soldats —presents a Santo Domingo— eren catalans; un altre 11 per cent, valencians, i quasi un 2 per cent, mallorquins. Entre aquests darrers hi havia Valerià Weyler i Nicolau, que més de trenta anys després comandaria les tropes espanyoles de Cuba durant la part central de la guerra de 1895-1898. Avançant-nos als esdeveniments, convé recordar que en aquesta darrera guerra va haver de ser substituït pel govern espanyol a causa de l’excessiva brutalitat amb què tractava la població civil cubana. És possible que la crueltat de Weyler i d’altres militars espanyols fos una conseqüència de la humiliació patida trenta anys abans en territori dominicà.

A més, també podem indicar —en un exemple més de la diversitat dels esdeveniments històrics— que el 1864, mentre els companys de Valerià Weyler morien a Santo Domingo víctimes de malalties tropicals, el seu pare tenia un paper força destacat —com a metge— durant la terrible epidèmia de còlera que aquell mateix any va afectar Barcelona.

Les tragèdies de la guerra dominicana foren, doncs, un anunci del que succeiria en les guerres cubanes posteriors, però ningú no en va saber treure cap lliçó de profit. Un dels pocs que se’n beneficiaren fou Antonio López y López, que aconseguí la primera concessió per al transport de tropes i queviures, aprofitant que les tripulacions dels vaixells de guerra havien estat delmades per les mateixes malalties que exterminaven les tropes d’infanteria. Així, l’única lliçó que algú en va aprendre fou que la mortalitat de les tropes espanyoles era directament proporcional a l’increment de la seva riquesa.

LA POLÍTICA ESPANYOLISTA DE LA RESTAURACIÓ BORBÒNICA

A Cuba, el període comprès entre les dues guerres d’independència es caracteritza per una renovada aliança entre la monarquia de Madrid i les oligarquies cubanes i peninsulars partidàries de defensar l’espanyolitat de Cuba, mentre que la distància entre aquestes oligarquies i els cubans es feia cada cop més important.

Els grups interessats a mantenir Cuba sota el domini d’Espanya van apostar obertament per donar el seu suport a la corona, que havia esdevingut la garant d’un sistema polític que assegurava la defensa dels interessos econòmics d’aquests grups oligàrquics. L’exemple més evident d’aquesta realitat fou el seguit d’acords entre els governs de Madrid i el navilier Antonio López y López, el qual, a canvi del seu suport financer i material a la política dels governs de Madrid, aconseguí el monopoli del transport de correu, material de guerra i tropes entre la Península i Cuba.

Mentrestant, la desafecció dels criolls envers la metròpoli no va deixar de créixer, i els partidaris de la independència es van anar multiplicant. Fins i tot aquells que als anys seixanta s’haurien pogut considerar satisfets amb algunes concessions de caràcter autonomista, a la dècada dels vuitanta ja no volien saber res d’Espanya. A més, a mesura que els governs de Madrid s’anaven sentint progressivament més dèbils, tendien a reforçar la seva dependència de les elits espanyolistes, i, evidentment, això anava alimentant el desencís i la desconfiança dels cubans. L’Atlàntic semblava cada cop més ample.

Als anys vuitanta del segle XIX, a Cuba —tal com passava, en certa manera, a Catalunya— els governs de Madrid eren vistos com una maquinària envellida i tan arrogant que era incapaç d’entendre les problemàtiques de les zones econòmicament més avançades de l’Estat.

En aquest sentit, convé recordar que el general Prim i el director del Diario de Barcelona, Joan Mañé i Flaquer,[110] havien denunciat algun cop que els governs de Madrid tractaven Catalunya com si fos una colònia, alimentant la desconfiança existent entre molts catalans i l’Estat. Així, no podem oblidar que —tal com ens recorda Jaume Vicens Vives— el 1878 i el 1887, en els seus escrits El Catalanismo i El Regionalismo, Mañé





«repeteix la imprecació de Prim: “¿Nos consideran Uds. como país conquistado y con derecho a imponernos con el número, que es la fuerza, la voluntad? En este caso no exijan de nosotros correspondencia fraternal. Ésta es la cuestión, y no otra”. En resum, Mañé sostenia que el regionalisme català era el millor programa per a refer l’Estat espanyol i que el moviment regionalista estava d’acord amb la correntia predominant a Europa».[111]



Un argument que recollia la idea expressada per Prim en un discurs fet al Congrés dels Diputats el 27 de novembre del 1851, contra la perduració de l’estat de setge a Catalunya i la incompetència del govern a tractar els afers dels catalans. Discurs demagògic, potser barroer, però que plantejava cruament la qüestió: «Los catalanes ¿son o no son españoles? ¿Son nuestros colonos o son nuestros esclavos? Sepamos lo que son, dad el lenitivo o la muerte, pero que cese la agonía».[112]

En relació amb aquest punt, també podem recordar la satisfacció de Jaume Brossa quan el 1892 expressava que:





«(…) molt ens anima veure la desconfiança i la indiferència pels catalans demostrada envers tot lo que ve del poder central (…) fent-nos creure que desitgen una política nova, emmotllada al nostro modo d’ésser; política que sols pot resultar de l’autonomisme radical».[113]



Una opinió compartida per un altre dels grans autors modernistes catalans, Alexandre Cortada:





«A nosaltros els catalans la fatalitat ens ha fet caure dintre d’un Estat en el qual ni ens hi trobem bé ni ens hi hem pogut fondre mai amb els altros pobles i regions que el componen.

(…) Madrid, la capital, el símbol de la pàtria unificada i indivisible, ja no representa res dintre de la nacionalitat espanyola. Modernament no produeix ni art, ni idees, ni indústria, ni ciència, ni res de lo que forma la sang i la vida d’una nació.

(…) La màxima d’Espanya per a mantenir la unitat és primer l’atrasament, l’ensopiment i el retrogradisme, que no pas la llibertat i l’autonomia.

(…) De modo que, ara per ara, més aviat és un treball de reaixecament moral on s’ha de dirigir la joventut autonomista moderna de Catalunya, perquè aixins, amb unes aspiracions més altes i amb unes ambicions més nobles, pugui la gent catalana anar dret a la conquista real de la seva llibertat i del seu propi govern».[114]



Un autonomisme radical defensat per alguns cubans i alguns catalans a favor dels seus països respectius, per a alliberar-los de l’envellida maquinària dels governs de Madrid. Una maquinària envellida que sospitava que totes les queixes i reivindicacions eren la llavor del separatismo. Una maquinària envellida que, conscient de la seva incapacitat, va deixar en mans de l’exèrcit la defensa de la integridad nacional. El nacionalisme espanyol contemporani va néixer a Cuba al segle XIX i, un cop perduda l’illa, va trobar la seva raó de ser —en bona mesura— en una mena de paranoia anticatalanista que afectava polítics, militars i periodistes.

A Cuba, però, els cubans van superar el trauma de les diferències racials i socials, que els havia paralitzat durant moltes dècades, van aconseguir formar un front comú —més o menys homogeni— i, a més, van comptar amb el suport militar d’una gran potència.

Durant una bona part del segle XIX, Catalunya i Cuba van compartir l’existència de projectes polítics descentralitzadors. A Cuba es parlà durant molt de temps d’aconseguir un cert grau d’autonomia. La frustració dels projectes reformistes dels anys seixanta ja havia provocat la Guerra Larga, i a la dècada dels vuitanta es parlava de seguir l’exemple de l’autonomia política i fiscal concedida per Londres al Canadà el 1867. A Catalunya, els carlins parlaven de retornar les llibertats perdudes el 1714, els republicans federals propugnaven la construcció d’un estat federal, i fins i tot alguns monàrquics moderats s’atrevien a especular amb l’exemple de la monarquia dual austrohongaresa, que també havia estat creada el 1867. Però cap d’aquests projectes no va reeixir. Recordem que el projecte d’autonomia cubana no va arribar fins al 1897 (quan ja feia dos anys que la guerra havia començat), i que l’autonomia catalana encara es faria esperar trenta-cinc anys més i que seria brutalment suprimida per les tropes franquistes, que —a Catalunya i només a Catalunya— s’autoanomenaren, de forma ben significativa, Ejército de Ocupación.

A Cuba, l’autèntica preocupació dels governs espanyols entre el 1878 i el 1895 —és a dir, en el període d’entreguerres— va consistir a assegurar la concentració de la riquesa colonial en mans de les elits espanyoles —industrials catalans i bascos, terratinents castellans, financers madrilenys i alts càrrecs de l’exèrcit i de l’administració—, que defensaven l’espanyolitat de l’illa. Així, es va produir una carrera consistent a explotar les riqueses cubanes abans que l’illa fos perduda, una pèrdua que aquestes mateixes elits van precipitar a causa del seu egoisme econòmic i de la seva miopia política.

El període d’entreguerres s’havia iniciat amb la política més o menys conciliatòria aplicada per Martínez Campos com a capità general, però els compromisos reformistes signats a la fi de la Guerra Larga foren sistemàticament incomplerts o buidats de contingut pels governs de Madrid, a instància dels grups de poder que els donaven suport. Era tal el convenciment que qualsevol concessió només serviria per a precipitar un final inevitable que, al final de l’any 1897, quan la guerra ja feia més de dos anys que durava, la reina regent encara s’oposava a la concessió de l’autonomia i va increpar Sagasta dient-li: «Dicen que con la autonomía se perderá Cuba». La resposta del primer ministre fou: «¡Más perdida que está!…».[115]

En aquell mateix període, a Catalunya, els grans empresaris agrupats en el Foment del Treball Nacional expressaren la seva indignació davant la possibilitat de concedir l’autonomia a Cuba, mentre que Àngel Guimerà (director del diari catalanista La Renaixensa) opinava que la proposta autonòmica era massa curta i arribava massa tard, opinió compartida per molts republicans i anarquistes. En la mateixa línia hi havia La Veu de Catalunya, que considerava que aquesta autonomia era el primer pas en l’esfondrament del centralisme espanyol i, per tant, un precedent molt favorable per a les aspiracions de Catalunya. Una referència que els militars i els periodistes espanyolistes no oblidaran mai.

A mesura que la guerra avançava, la Unió Catalanista i Francesc Cambó —com a portaveu del Centre Escolar Catalanista— exigiren de forma pública i reiterada que es concedís la independència de Cuba. En aquest sentit, cal subratllar que fins i tot l’intransigent Foment del Treball Nacional arribà a demanar —abans de la consumació del desastre naval— que el govern espanyol sol·licités la pau.[116]

Aquestes postures no foren compartides per tots els catalans, tal com veurem més endavant.

A Espanya, per contra, les postures intransigents foren molt més generalitzades i duradores. És a dir, que la majoria dels polítics espanyols no van optar, en cap moment, per una política tolerant i conciliatòria que permetés als cubans de sentir-se integrats en una estructura estatal àmplia, sinó que van preferir l’aplicació d’una política que combinava la incapacitat, l’arrogància, l’abús i la repressió. Així, en lloc d’allunyar el fantasma d’una nova guerra, no van fer cap altra cosa que precipitar el desastre final. Encara més, ni tan sols després de la guerra van aprendre la lliçó cubana, i, per tant, durant el segle XX, les aspiracions nacionals catalanes serien tractades —en bona mesura— tal com ho havien estat les cubanes durant el segle XIX.

D’aquesta manera, els nacionalistes espanyols repetirien les mateixes actituds que havien caracteritzat la seva actuació a Cuba. Unes actituds que durant molt de temps havien trobat —i tornarien a trobar— algunes mostres d’adhesió a l’interior de Catalunya mateix.

Al final de la dècada dels vuitanta, el govern de Madrid i els grups socials que li donaven suport havien perdut tota possibilitat de controlar el destí final de Cuba. En aquell moment, tothom era conscient que Espanya havia perdut el tren de la Segona Revolució Industrial, havia fracassat en l’intent de crear un Estat nacional, havia fracassat en la creació d’un mercat interior ben integrat, havia fracassat en la creació d’un nou imperi colonial… I aquesta interminable sèrie de fracassos va condemnar Espanya a tenir un paper secundari en la política internacional.

Tradicionalment, s’ha afirmat que Espanya va esdevenir una potència de segon ordre després dels desastres navals de Cavite i Santiago de Cuba, enfront de les flotes dels Estats Units, però el cert és que, abans d’allò, tant el govern espanyol com els de les altres potències sabien que Espanya seria incapaç de salvar les últimes restes del vell imperi colonial. Si havia pogut mantenir el seu domini sobre Cuba fins al final del segle XIX era perquè comptava amb el beneplàcit de les grans potències europees i, especialment, del Regne Unit.

Els famosos intel·lectuals espanyols de la Generació del 98 van necessitar que es consumés el desastre militar per a descobrir la veritable realitat d’Espanya, però aquest desastre fou el fruit inevitable dels fracassos polítics i econòmics previs. I els governs espanyols eren tan conscients d’aquesta realitat que, en les dues dècades que precedeixen l’inici de la guerra de 1895-1898, havien intentat aconseguir garanties de totes les potències europees que les restes del vell imperi hispànic no serien esquarterades.

En aquest sentit, cal recordar que els governs espanyols es veieren obligats a cercar tota mena d’estranys equilibris entre les potències europees per a aconseguir que respectessin les colònies espanyoles. Calia conservar la bona voluntat britànica, mentre se cercava l’amistat alemanya i francesa sense que francesos i alemanys se n’assabentessin, perquè França i Alemanya eren dos enemics irreconciliables. En realitat, tots els esforços diplomàtics no serviren de res, i ningú no es recordà de les velles garanties quan retronaren els canons nord-americans. Les últimes gestions espanyoles foren protagonitzades per una reina regent desesperada que suplicava el suport de Rússia i Austrohongria, en nom de la salvació d’un suposat ordre monàrquic mundial. És difícil poder imaginar una situació més grotesca: davant de la mobilització de les flotes i de la potència industrial nord-americana, la reina regent d’Espanya somniava en una aliança de les monarquies més decadents de l’Europa oriental per a salvar unes colònies situades a l’altre extrem del planeta. Evidentment, malgrat algunes bones paraules, ningú no li féu gens de cas.

La realitat era que la intolerància del nacionalisme espanyol i els interessos egoistes de les classes dominants van impulsar els cubans a prendre les armes per la seva independència. El fracàs dels intents reformistes dels liberals cubans i d’alguns espanyols al començament de la dècada dels seixanta havia provocat la frustració de molts cubans i els havia dut a iniciar el que seria la primera guerra d’independència entre el 1868 i el 1878. De la mateixa manera, el fracàs d’unes reformes impulsades sense gaire convicció pels liberals espanyols a l’inici de la dècada dels noranta no va fer cap altra cosa que reforçar el moviment nacionalista cubà. Aquella macabra combinació d’egoisme i incapacitat que els governs espanyols s’esforçaven a exercir va portar els cubans —per segona vegada— a la guerra.

A les dues darreres dècades del segle XIX, el nacionalisme cubà va esdevenir un moviment interclassista, intel·lectualment dinàmic i socialment participatiu, amb una presència constant al carrer, a través de la premsa, d’actes i de reunions. I, als anys noranta, aquest nacionalisme cubà —que tenia arrels força variades— va evolucionar cap a un independentisme massiu i decidit. En aquest sentit, és important assenyalar que en aquells moments les reformes autonomistes que s’estaven discutint a Madrid —i que finalment no foren aprovades— ja no despertaven cap entusiasme a Cuba. Espanya havia fet tard, i la majoria dels cubans estaven massa escarmentats.

LES ACTITUDS DELS INTEL·LECTUALS CATALANS ENFRONT DE CATALUNYA, ESPANYA I CUBA

Anteriorment ens hem referit a la llarga sèrie de fracassos que coronaren els intents de l’Estat i la societat espanyols d’agafar el tren de la modernitat. També hem assenyalat que la intel·lectualitat espanyola no prengué una consciència definitiva d’aquests fracassos fins a la desaparició de les flotes espanyoles a Cavite i Santiago de Cuba.

Pel que fa a Catalunya, existeixen diferències força significatives tant amb relació al ritme de conscienciació com als models de solució oferts. El moviment cultural que protagonitzà aquesta conscienciació i oferí vies de superació fou el modernisme. Un moviment que amb el seu nom mateix indica quina era la seva aspiració, i per tant la principal mancança, de la societat on es desenvolupava. D’aquesta manera, el modernisme català carregarà contra l’Espanya de la Restauració, però també contra el sentimentalisme abusiu i l’excessiu localisme de la Renaixença.

El moviment prendrà forma molt abans del desastre del 98. En concret, ho farà a l’entorn dels anys 1892 i 1893, quan, al voltant de la revista L’Avenç i del poble de Sitges, conflueixin una sèrie de personatges com Santiago Rusiñol, Ramon Casas, Jaume Brossa, Alexandre Cortada o el mateix Joan Maragall. D’aquesta manera, el nou moviment demostrava la seva vitalitat seduint simultàniament els hereus polítics i intel·lectuals del catalanisme progressista de Valentí Almirall i els redactors del conservador Diario de Barcelona, com el mateix Maragall.

Referint-se a aquest nou moviment, Jaume Vicens Vives afirmà:





«El catalanisme desemboca en el nacionalisme —abans de la crisi de l’Estat espanyol de 1898 i de la fi de segle—. Però hi ha un fet molt més important que la bandera que aixecaren aquells joves, fet que no ha estat gaire remarcat i que, al meu judici, és absolutament imprescindible de situar i declarar si volem comprendre la irrupció victoriosa del catalanisme en totes les articulacions socials. Es tracta, d’altra banda, de captar la deu cabdal i misteriosa d’aquesta força, impetuosa abans d’ésser definida, persistent abans d’ésser assenyalada, independent de tota pressió econòmica, idiomàtica, jurídica, romàntica o de simple ressentiment provincià. El fet era que el catalanisme incorporava Catalunya a Europa d’una manera total i irrenunciable. (…) amb els joves de 1892 fou la revolució dels esperits. (…) I això permeté de marxar en un mateix galop, aristòcrates i catalanistes, burgesos i anarquistes, en una de les arrencades més sensacionals i admirables de la història de Catalunya».[117]



Així, doncs, els modernistes catalans intentaren la regeneració de Catalunya a través d’una obertura a Europa. Una obertura que no sempre implicava un menyspreu simplista envers Castella, ja que el mateix Jaume Brossa —autor d’una mena de manifest fundacional del nou moviment modernista, conegut pel seu nacionalisme català radical— afirmava que:





«La joventut catalana hauria de llençar el gep dels tradicionalismes i hauria d’emancipar-se de la imposició del passat. Sols tenint un gran culte a les idees pot suportar-se la tirania fatal del medi.

També hauria de desfer-se, per raquítics, d’odis que empetiteixen l’esperit. ¿A què ve l’odi a Castella que cultiven molts catalanistes? ¿I a què ve l’antipatia per França que mantenen tots els conservadors monàrquics, espantats davant la idea de la república que no passa d’ésser una innocentada? El que s’aparti dels odis que ja vénen de pares a fills, el que es resisteixi a certes nacionalitats que casen amb determinades fórmules polítiques, tindrà força valor per obrir-se a totes les influències, sense demanar-ne la procedència. El no espantar-se davant cap conclusió, el desitjar comprendre-ho tot, denota valor moral».[118]



Una obertura que, en qualsevol cas, havia de provocar l’impacte de la modernitat que havia de desvetllar la societat catalana, permetent-li de realitzar un esforç col·lectiu per recuperar la seva pròpia personalitat. Una personalitat que es definirà en una sèrie de valors frontalment contraposats als que caracteritzaven l’Espanya decadent. En aquest sentit, resulta especialment representativa l’evolució de la poesia de Joan Maragall, que transita des d’un decadentisme pessimista a un nou vitalisme col·lectiu, regenerador i catalanista que s’expressa —en els cants de Maragall— a través d’un ús reiterat de les formes verbals en primera persona del plural. D’aquesta manera, el poeta esdevé l’intèrpret de la voluntat col·lectiva d’un poble que manifesta el seu desig de viure. Un vitalisme que es reforça amb la reiteració de l’ús de conceptes com «cant» i «cantar». I, en aquest sentit, només hauríem de recordar el «Cant de la Senyera».

Els modernistes estan convençuts de la seva funció regeneradora del cos social català, que ha estat lligat massa temps a una Espanya massa decadent; en paraules de Maragall, calia «tallar els lligams amb la Morta».

Una posició que esdevindrà més radical quan les joventuts de Catalunya i Espanya es trobin enfangades enmig de les selves cubanes. En aquest sentit, cal remarcar que el 1897 les idees de Maragall seran francament rupturistes i menyspreadores de la realitat espanyola:





«El pensament espanyol és mort. (…) hem de creure arribada a Espanya l’hora del “campi qui pugui”, i hem de desfer-nos ben de pressa de tota mena de lligam amb una cosa morta».[119]



Però cal insistir que aquesta consciència del desastre espanyol ja havia estat expressada pels modernistes catalans des del 1892, en el que podria ser considerat com una mena de declaració fundacional del moviment: l’article «Viure del passat» de Jaume Brossa.

En aquest text, tot reflexionant sobre la voluntat dels dirigents espanyols de commemorar el quart centenari del descobriment d’Amèrica, l’autor afirmava:





«¿I no fa riure l’esclat de festes que a un cop de palmeta ministerial per tota la Península es vol portar a cap? Sembla que el govern i la nació es facin el següent raonament: ja que no tenim victòries presents de què sentir orgull; per tapar la misèria moral que ens corseca; a fi de fer veure que no som tan pobres com diuen, hem agafat per motiu el centenari de Colom i durant tres o quatre setmanes els espanyols ens entregarem al goig i al divertiment. Entremig de la disbauxa ens oblidarem del nostro decaïment polític, de la nostra anèmia intel·lectual i de la nostra desfeta hisendística».[120]



Encara que, més endavant, també carregava contra el «panxacontentisme» dels catalans:





«Les diatribes llançades contra el caràcter espanyol en general ens porten a dirigir algunes amonestacions contra el caràcter català en particular. A quantes queixes no es presten les alteracions que sofreix la fesonomia moral d’un poble com lo nostro, que sembla que hagi perdut la carta de navegar!».



En concret, l’autor es queixa del regionalisme conformista, que es mira massa el melic, i per aquest motiu criticà que:





«L’excessiu culte al passat que s’apoderà del regionalisme esterilitza tota concepció moderna, convertint el catalanisme literari en una resurrecció arqueològica».



Un catalanisme literari que, en algunes ocasions, havia llançat missatges polítics força clars, fins i tot davant les màximes autoritats de l’Estat espanyol. Com, per exemple, quan en els Jocs Florals del 1888 —l’any de la primera Exposició Universal de Barcelona i l’any de la publicació del recull poètic de Verdaguer titulat Pàtria— va guanyar la poesia «Sagramental», de mossèn Collell. Una poesia que fou llegida davant de la reina regent i del cap del govern i que tenia versos com els següents:





«Gemegar és propi de pobles

decadents o casi morts.

No captem lo dret de viure,

dret que no es compra ni es ven;

poble que mereix ser lliure,

si no li donen, s’ho pren».



Encara que el poema finalitzava amb un:





«Visca lliure Catalunya

dintre el reialme espanyol!».



El cert és que Collell i molts dels seus contemporanis no creien que les reivindicacions catalanistes fossin incompatibles amb la monarquia espanyola; n’hi havia prou d’adoptar el model «federal» de l’imperi austrohongarès.

Però, tan sols quatre anys més tard, Jaume Brossa responsabilitzà aquest «regionalisme literari conservador i conformista» del fracàs d’un nacionalisme polític català, políticament ambiciós i ideològicament modern:





«(…) com el moviment literari anava en sentit invers del polític nacional, forçosament triomfant els ideals revolucionaris, havia de resultar més palpable el contrasentit i l’anacronisme de les reivindicacions demanades pels nacionalistes catalans. A tenir una literatura adaptada al medi en què es produïa, molt Catalunya hauria pogut aconseguir del cop revolucionari del 68, puix segurament que el vigor de les idees hauria donat més esbranzida quan la temptativa de proclamar l’Estat Català l’any 73».[121]



El que realment caldria és que el catalanisme estructurés un ensenyament propi, ja que:





«D’aquesta diferenciació en l’ensenyança, en la literatura, en l’art, en vindria un concepte de la política nacionalista que seria compendi de totes les nostres aspiracions i que, anant aparellat amb el moviment sociològic europeu, en resultaria una força latent, ben preparada per a quan vingués l’instant a propòsit en què tots els Estats contemporanis sofreixen l’evolució que estem esperant. Si Catalunya no es prepara amb antelació, estarà a mercè de qualsevol força exterior, la qual ens acontentarà deixant-nos fer l’ofici de jueus, mentres li entreguem el poder polític i li deixem exercir sobre nosaltros una hegemonia moral».[122]



Per esvair aquest perill, calia que el catalanisme es dirigís a les classes populars, que han de saber que:





«l’organització de la nostra nacionalitat no està gens renyida amb l’avenç polític i civil de les classes que estan apretades per la camisa de força de l’actual estat mesocràtic, sinó que, tenint per fonament la sobirania de l’individu, anirà desplegant tots els factors i energies socials per arribar al súmmum del nostro programa, a la democràcia pura».



Per concloure aquest apartat volem indicar que aquests textos de l’any 1892, d’un hereu intel·lectual i polític del nacionalisme progressista de Valentí Almirall, demostren de forma ben evident la incorrecció d’aquell tòpic simplista —i repetit de forma obsessivament reiterativa— que afirma que el nacionalisme català és un invent de quatre gats conservadors que s’aprofitaren de la crisi de l’Estat espanyol del 1898. A més, aquests mateixos textos han de servir-nos per a entendre un dels factors que contribueixen a explicar les evolucions polítiques divergents de Cuba i Catalunya, malgrat les esperances de tants catalans, instal·lats a l’illa caribenya, que somniaven que el seu país d’origen assolís la independència que el seu país d’adopció havia conquerit. Unes esperances que es mantindran ben vives fins a la dècada dels anys trenta del segle XX.

CATALUNYA I CUBA. DUES EVOLUCIONS POLÍTIQUES DIVERGENTS ENFRONT D’ESPANYA

Al final del segle XIX, la distància entre la realitat material i mental cubana i l’espanyola era massa gran i —de la mateixa manera que entre Catalunya i Espanya— no havia deixat d’augmentar durant bona part del segle XIX. I si bé és cert que la distància entre Cuba i Espanya estava subratllada per l’enorme distància geogràfica que entre Catalunya i Espanya no existia, també és cert que entre aquestes últimes existia una distància cultural i lingüística que entre Cuba i Espanya era del tot inexistent. Tot i així, el nacionalisme cubà va evolucionar més de pressa i cap a posicions més radicals que el nacionalisme català. Les causes d’aquesta evolució diferencial són força complexes i difícils d’establir, però podem intentar d’assenyalar-ne algunes. Una de ben evident —que ja hem insinuat anteriorment— és el suport militar exterior d’una gran potència com els Estats Units, que en les dues darreres dècades del segle XIX havien fet un salt impressionant en la seva capacitat militar.

Una altra diferència és el tracte econòmic i fiscal de caràcter colonial que rebia l’illa i que va generar una sensació col·lectiva d’espoliació. En aquest sentit, potser convé recordar que una de les grans mobilitzacions socials, que ha estat considerada com una mostra del nou nacionalisme polític català, fou l’anomenat Tancament de Caixes del 1899, precisament una protesta antifiscal, que es va produir a Catalunya com a resposta a la reforma fiscal promoguda pel ministre Fernández Villaverde, que incrementava les càrregues sobre els sectors comercials i industrials.

Una tercera diferència podria consistir en el fet que, finalment, el nacionalisme cubà va aconseguir crear un moviment integrador capaç de superar les enormes diferències socials, econòmiques i racials que separaven els cubans. Unes diferències que, durant bona part del segle XIX, havien contribuït a fer que Cuba continués sota el domini polític d’Espanya. Per contra, a Catalunya, aquests moviments unitaris —malgrat que en alguna ocasió arribaren a existir— foren més aviat la flor d’un dia. I, d’aquesta manera, només caldria recordar el trist final de la Solidaritat Catalana, que havia aconseguit agrupar tots els sectors polítics catalans, des dels carlins fins als republicans, i havia assolit un èxit electoral molt important en les eleccions del 1907. Un moviment que s’esmicolà per la incapacitat dels seus membres més significatius per a posar-se d’acord sobre el pressupost municipal de cultura de l’Ajuntament de Barcelona.

El cert és que la societat catalana era extremament complexa, amb grups socials, econòmics i ideològics molt potents, ben definits i clarament enfrontats i, en realitat, poc interessats a definir un projecte nacional conjunt a llarg termini. Els uns perquè volien fer la revolució mundial i els altres perquè l’Estat espanyol els garantia la possibilitat d’enriquir-se. En aquest darrer cas, la seva actitud seguia marcada per una declaració breu i contundent de la Comissió de Fàbriques de l’any 1836:





«Qué sería, pues, si todas las demás provincias de España no quisiesen consumir ningún género catalán, lo que harían sin duda, si la Cataluña se declarase independiente».[123]



Amb aquesta mena de declaracions, sembla evident que, almenys per a alguns catalans, les coses havien canviat molt respecte al 1776, quan Henry Swinburne havia escrit que:





«La pèrdua de totes les immunitats, la prohibició humiliant de tota arma, àdhuc d’un ganivet, i l’enorme feix de tributs, no han estat prou per a ofegar l’esperit independent dels catalans, el qual esclata cada vegada que el poder arbitrari avança un pas més».



Al final del segle XIX, Jaume Brossa (en l’article titulat «La joventut catalana d’ara») assenyalava l’esperit de rebel·lió i la llengua com els únics elements que uneixen tots els catalans:





«Un català de Vic, partidari de Carles VII, entusiasta dels furs de Catalunya, defensor del poder temporal dels papes, quina solidaritat pot tenir amb el català del pla de Barcelona, liberal, republicà, partidari de tots els drets de la personalitat i defensor de la sobirania popular? Cap. No tenen cap connexió íntima, si exceptuem el llenguatge. Un petit llaç d’afinitat hi trobo en ells: l’esperit de rebel·lió. Però veig un avantatge en favor del vigatà contra el barceloní. Aquell té el valor de les seves conviccions suficient per agafar les armes i llançar-se a la muntanya per batallar baix la bandera de “Dios, Patria, Rey”. En canvi, l’altro, escèptic, no pensa en l’acció decidida per defensar els seus principis i drets, i deixa atropellar-se, cultivant l’egoisme del capó».[124]



I, en l’article «Viure del passat», escrit el 1892, el mateix autor denunciava la responsabilitat de l’esperit comercial en la destrucció d’aquell esperit independent dels catalans i en la seva incapacitat per a generar moviments veritablement solidaris:





«Havent volgut fer de Catalunya una raça de comerciants, verament fenícia, hem oblidat el desenrotllament de l’ànima catalana, hem permès que una educació factícia alterés la nostra fesonomia íntima, i així ha resultat la falta d’idees en la nostra literatura, la impossibilitat de fer obra sèria, científica, i l’absència d’unitat d’aspiracions».[125]



El cert és que, el 1907, el nacionalisme espanyol que havia nascut a Cuba fou capaç de provocar la unió de tots els grups ideològics catalans en un sol front, anomenat precisament Solidaritat Catalana, però, tal com hem dit anteriorment, aquesta solidaritat va durar ben poc.

El text de la Comissió de Fàbriques del 1836 deixava ben clar que el negoci era més important que qualsevol aspiració de caràcter nacional català. I aquesta interpretació havia estat assumida per molts catalans, tal com demostraren durant moltes dècades alguns dels membres d’algunes de les famílies catalanes que s’havien enriquit a Cuba. El 1893, Jaume Brossa resumia la situació en aquests termes:





«La majoria dels catalans creuen que encara necessiten an el resto de l’Estat espanyol per a viure bé i lliures. Ademés, l’esperit mercantil té absorbides totes les energies de Catalunya. El català no fa res si no hi veu la utilitat immediata. El déu dels catalans és el diner. Un poble que fixa tots els seus ideals en el tràfec, serà eternament un poble de segon ordre en la civilització».[126]



Els exemples —com el de la Comissió de Fàbriques del 1836— d’aquesta manca d’interès per definir un projecte nacional sòlid —d’aquesta absència d’unitat d’aspiracions— són interminables i contundents; cal recordar, si no, el que succeí el 1917 quan Cambó preferí aliar-se amb el vell, decadent i corrupte Estat espanyol —que poques hores abans volia reformar— per enfrontar-se als obrers barcelonins; cal recordar el 1919, quan la campanya per a l’Estatut quedà diluïda enmig d’una vaga que va provocar el pànic de les classes benestants catalanes; cal recordar el 1923, quan molts catalans aplaudiren el cop d’Estat de Primo de Rivera, que havia de posar fi al clima de terror que dominava els carrers de Barcelona des de feia anys, a causa de l’enfrontament entre patrons i obrers, tan catalans els uns com els altres; cal recordar, finalment, el 1934 i el 1936.

En relació amb tots aquests esdeveniments també hauríem de tenir presents les premonicions del modernista Alexandre Cortada, escrites el 1893, quan —pensant en la necessitat d’interrelació entre reformes socials i lluita nacional— declarava:





«Hem de tenir present que avui dia en els sentiments autonòmics s’han de basar totes les reformes socials, i que sense ells difícilment es podrà realitzar res de gran i de bo. Tot plan de construcció nova ha d’ésser fet conforme als més purs principis de llibertat interna, i si no és aixins tant se val no començar a intentar res de nou.

(…) El nou autonomisme, per avançar i per anar conquistant el cor dels catalans, ha de tenir un caràcter molt comprensiu en lloc del restret i exclusivista dels regionalistes i catalanistes d’ara».[127]



No cal indicar que els consells de Cortada no foren escoltats, i, en aquest sentit, ens limitarem a recordar una sèrie de textos que considerem especialment interessants per a entendre la complexitat de la situació catalana i la seva influència en el futur de Catalunya. Així, referint-se a aquells anys del pistolerisme, en els quals obrers i patrons catalans es mataven pels carrers, l’industrial Pere Gual i Villalbí —que, més endavant, seria un ministre franquista— afirmava el següent:





«Oh años de 1919 y 1920, cómo habré de recordaros siempre con el horror con que se recuerda una pesadilla que crispó nuestros nervios con el espasmo del terror».[128]



Mentrestant, el ministre de la Governació del govern de Madrid, Manuel Burgos y Mazo, membre del Partit Conservador, aclaria quina era la responsabilitat d’una part de la burgesia catalana en aquella pesadilla:





«Hay que decirlo con toda claridad, sin temor alguno, como debido tributo a la verdad: la clase patronal y otros elementos directivos de Barcelona son los principales culpables de ese horrible estado social que allí existe hoy; sin que osemos defender tampoco la absoluta inocencia de los gobiernos. (…) ¡Lo que tuve que oír en aquel salón del Ministerio! ¡La paciencia que necesité para resistir a pie firme, sin inmutarme visiblemente ante aquel diluvio de impertinencias, de desconsideración, de faltas de respeto, de amenazas, de desplantes sediciosos, de groserías, que se descargaba sobre mí! (…) allí oí un día y otro día a esos hombres de orden que no obedecerían los decretos del Gobierno, que se resistirían a cumplirlos, empleando incluso la violencia».[129]



I si els industrials catalans s’atrevien a amenaçar el ministre de la Governació en el seu propi despatx de Madrid, què no s’atrevirien a fer amb els sindicalistes catalans? El governador civil de Barcelona, el també català Carles Bas, ens ho explica:





«Decididamente, la Federación Patronal, tal como estaba constituida, no servía para asentar los cimientos de una obra de armonía y de tranquilidad… De ahí la frase fatídica tantas veces repetida ante mí, de “dar la batalla”. Sólo mediante ésta consideraba posible la Federación Patronal la resolución de los problemas. (…) Así, resulta que en marzo hubo siete atentados, nueve en abril, diez en mayo y seis en junio; pero es preciso fijar la atención en las circunstancias de que, en su mayor parte, iban dirigidos contra los obreros. (…) pienso hoy como muy probable que, ocultándomelo quien lo supiera, se ensayaba un sistema de combatir el terrorismo con sus mismas armas».[130]



Una consideració abonada pel ministre Burgos y Mazo, quan es preguntava a si mateix sobre la situació dels pistolers, és a dir, dels terroristes, que actuaven a sou d’alguns empresaris catalans i amb el consentiment de les autoritats militars i policials de Barcelona i, no tan sovint, de les autoritats polítiques de Madrid:





«¿Qué individuos del sindicato libre están encarcelados? ¿Cuántos desterrados a Mahón y otros parajes? ¿Qué centros de ellos se han clausurado? ¿Se le ha perseguido por ilegal en su constitución como a los otros sindicatos? ¡Ah! Es horrible, es intolerable, digno de los más severos castigos, la trama sistemática para atentar contra las personas o sus legítimos derechos a la vida y a la propiedad; pero es todavía más repugnante, más execrable, que termine, por inconsciencia sin duda, el poder público poniendo la justicia a merced de la parcialidad y consintiendo a unos lo que en otros persigue sin piedad».[131]



Cal fer ressaltar que aquesta referència a les autoritats militars i policials de Barcelona i les polítiques de Madrid no és gens ni mica gratuïta, ja que la patronal barcelonina era capaç d’imposar, destituir o mantenir caps de policia o governadors civils, fins i tot en contra de la voluntat del govern de Madrid. En aquest sentit, es pot ben dir que havien après la lliçó que donaren els avis, pares, oncles o sogres d’alguns d’ells, quan durant la Gloriosa Revolución del 1868, des de Cuba estant —i sentint que els seus interessos estaven amenaçats pels independentistes cubans—, havien fet una mena de cop d’Estat, apoderant-se del poder efectiu de l’illa, amb l’ús de milícies paramilitars, i havien prescindit totalment de la voluntat dels governs madrilenys. Així, podríem recordar la forma en què havien destituït i expulsat del seu càrrec el capità general Domingo Dulce. Una actuació que es va repetir a Barcelona en el conflictiu període del 1917 al 1923.

Per tant, quan alguns empresaris catalans assajaven «un sistema para combatir el terrorismo con sus propias armas», o quan amenaçaven els ministres del govern, tot dient-los «que no obedecerían los decretos del Gobierno, que se resistirían a cumplirlos, empleando incluso la violencia», en realitat, no estaven inventant res de nou. Es limitaven a repetir allò que ja havien fet els seus antecessors a Cuba.

En aquest sentit, podríem recordar que el sotscap del nou sometent creat a Barcelona el 1918, per a enfrontar-se als obrers, era Salvador Samà i Sarriera, marquès de Vilanova. D’aquesta manera es torna a posar en evidència una continuïtat en les famílies que s’enriquiren de forma extraordinària a l’illa més gran de les Antilles i que, posteriorment, tindran un paper transcendental en l’economia i la política catalanes. Hem de recordar que uns altres Samà s’havien enriquit amb el tràfic d’esclaus, havien finançat i dirigit les milícies espanyolistes cubanes que perseguien els independentistes i conspiraven contra els governs espanyols del Sexenni Democràtic, havien afavorit la reinstauració de la dinastia borbònica en el tron d’Espanya, havien realitzat inversions importantíssimes a Catalunya i havien estat compensats amb tota mena de privilegis i títols.

Així, doncs, entre el 1917 i el 1923, quan l’exèrcit espanyol no demostri prou decisió en la defensa dels interessos econòmics de l’oligarquia industrial i financera catalana, aquests mateixos personatges faran a Barcelona el que els seus antecessors havien fet a Cuba anys enrere: agafar les armes i sortir al carrer a defensar els seus interessos. Primer ho van fer contra els independentistes cubans, i més tard ho faran contra els obrers catalans.

En aquest punt hem de recordar que en aquell sometent barceloní de l’any 1918 hi participaren alguns dirigents tan significatius de la Lliga com Francesc Cambó i Josep Bertran i Musitu.

L’experiència personal i familiar d’aquest darrer pot resultar especialment significativa, perquè —malgrat tenir el bagatge d’una ferma i llarga militància catalanista— durant la guerra civil de 1936-1939 organitzarà des de França un servei d’informació que serà la base del Servicio de Información Político-Militar de les tropes franquistes.

Pel que fa a la seva participació en el sometent barceloní, hem de recordar que era casat amb Maria Cristina Güell i López, néta de Joan Güell i Ferrer i d’Antonio López y López, dos dels personatges que més s’havien significat en la creació de les milícies paramilitars espanyolistes que s’havien encarregat de perseguir els independentistes cubans que amenaçaven les seves fortunes. D’aquesta manera, resulta ben evident que, tal com hem insinuat anteriorment, el 1918, Josep Bertran i Musitu feia allò que els avis de la seva muller havien fet cinquanta anys abans a Cuba: sortir armat al carrer per defensar els seus diners.

El fill de Josep Bertran i Musitu i Maria Cristina Güell i López, Felip Bertran i Güell, fou president de la gran empresa de ciments Asland —fundada pel seu avi Eusebi Güell i Bacigalupi—, i com a prova d’haver comprès perfectament la tradició ideològica dels seus avantpassats escriurà (en plena guerra civil) dues obres amb uns títols prou explícits: Preparación y desarrollo del Alzamiento Nacional (1938) i Rutas de la Victoria (1939.)

Això sí, uns quants anys més tard, impulsarà la reconstrucció del monestir de Poblet i escriurà Poblet, deber de nuestra generación (1946.)



A més, no hem de creure que tot s’acabés amb les acusacions fetes pel ministre Burgos y Mazo o pel governador civil Carles Bas. Un sindicalista català, Albert Pérez Baró, amplia aquestes acusacions, tot explicant-nos quina era la destinació d’aquells sindicalistes catalans que se salvaven de ser assassinats per ordre d’alguns industrials catalans:





«Els que s’alliberaven de tot això, generalment, no s’alliberaven dels turments a Jefatura. Ja no eren els cops de puny i els vits de bou tan sols, eren les culates de les pistoles i els cops de peu als caiguts; eren les tortures al sexe d’homes lligats i indefensos. Quan arribaven a la presó —a vegades als calabossos de la presó s’hi passaven quinze dies— eren incomunicats fins que els senyals dels cops desapareixien».[132]



Encara que els sindicalistes no eren del tot innocents en la responsabilitat d’aquella situació, tal com reconeixeria anys més tard un dels seus màxims dirigents, Àngel Pestaña, que —parlant de l’actitud d’alguns dels seus companys, que s’havien acostumat a viure de la pistola— digué que constituïen «la peor de las dictaduras: la de los analfabetos».[133]

Evidentment, Catalunya era una col·lectivitat absolutament fracturada. Una fractura que contribueix a explicar el terrorífic bany de sang que es va viure des del juliol del 1936.

I tot això succeïa mentre els catalans que aleshores estaven a Cuba somniaven en una Catalunya idíl·lica que havia de lluitar unitàriament per a assolir la independència, tal com ho havia fet Cuba vint-i-cinc anys enrere.

Pel que fa a aquestes dosis de violència tan extraordinàries, que s’han anat posant de manifest en els textos anteriors, hem de tenir ben present que la violència havia estat des de feia segles un dels elements més definidors de la realitat —i fins i tot de la identitat— dels catalans. Al començament del segle XX, Barcelona era coneguda arreu d’Europa com «la ciutat de les bombes» o com «la rosa de foc». I, durant el XIX, Catalunya havia estat, probablement, el país d’Europa amb més guerres civils, cops d’Estat, pronunciamientos, revoltes, vagues i atemptats. I, durant el segle XVIII, Henry Swinburne havia fet ressaltar que:





«l’esperit violent dels catalans i llur entusiasme apassionat per la llibertat han fet que aquest país hagi estat sovint teatre de guerres civils i de vessaments de sang, (fins al punt que) aquí hi ha hagut major nombre d’insurreccions que enlloc més d’Europa».



I, durant el segle XVII, Catalunya fou definida per un virrei castellà —sens dubte de forma exagerada— com un país amb «un millón de pedreñales», quan la població no arribava pas a 500.000 habitants. Però —malgrat l’exageració en la xifra de pedrenyals— no podem oblidar que, entre el 1635 i el 1715, Catalunya visqué, encara que amb algunes interrupcions, gairebé vuitanta anys consecutius de guerres que devastaren àmplies zones del país.

En resum, que això de la violència era una característica ben arrelada en la «identitat» dels catalans.

IDENTITATS COL·LECTIVES A LA CATALUNYA DEL SEGLE XIX

La qüestió de les identitats col·lectives constitueix, indubtablement, una de les temàtiques més complexes de qualsevol període històric. Amb aquesta expressió ens referim als signes d’identitat que caracteritzen una col·lectivitat i que permeten que un individu s’hi senti reconegut com a membre, que determinen la seva pertinença, o no, a una col·lectivitat determinada.

I, precisament, les relacions dels catalans amb l’Estat liberal espanyol i amb Cuba constitueixen un exemple extraordinari d’aquesta complexitat, ja que ens trobarem amb qüestions tan difícils d’esclarir com les següents: qui era català, espanyol o cubà?, es podia ser dues o tres d’aquestes coses al mateix temps?, quins factors determinen la pertinença a cada un d’aquests grups o a dos d’ells o a tots tres al mateix temps?, què volia dir, en aquell moment, ser català, ser espanyol o ser cubà?, què eren Catalunya, Espanya i Cuba?

Aquesta mena de preguntes —aplicades a qualsevol lloc del planeta Terra, en qualsevol moment, des del Renaixement fins als nostres dies— constitueixen, individualment, un problema capaç de generar allaus de tinta i de paper. I, evidentment, en aquest llibre no podem dedicar-hi gaire atenció, però, tot i així —atesa l’extraordinària importància que té per a conèixer la nostra història i el nostre present—, intentarem oferir alguns elements per al debat.

És possible que —per a intentar respondre a preguntes com: qui era català?, o què volia dir ser català?— sigui útil començar analitzant com eren definits i com es definien els catalans d’aquella època.

Comencem, doncs, veient què en deien els forasters que visitaven Catalunya, molts dels quals —citats per Pere Anguera i Joaquim Albareda— remarcaven els nombrosos i importants elements diferencials que la separaven d’Espanya i la convertien, almenys parcialment, en una realitat a part.

Així, el 1874, Charles Davillier deia el següent:





«Els catalans es diferencien bastant de la resta dels espanyols. Tenen el seu dialecte particular (…) amb les seves gramàtiques i els seus diccionaris i també els seus poetes».



Mentre que, el 1862, Hans Christian Andersen havia escrit que, a Barcelona, «em sentia en el París d’Espanya, en tot el d’aquí hi ha un aire de França». I, el 1871, quan s’aproximava a Barcelona, Edmondo De Amicis hi afegia: «Qui no ho sabés anticipadament, creuria que està travessant una província d’Anglaterra i no una província d’Espanya», en veure «pertot arreu grans edificis de pedra, llargues tanques, immenses piles de material de construcció, xemeneies, fàbriques i operaris». Una opinió similar a l’expressada, el 1761, per Edward Clarke, en assegurar que a Barcelona hi havia «tanta activitat que pensaríeu que no són espanyols». Una contundència usada també per Joseph Towsend, el 1787, quan digué: «Així que doneu l’esquena a Catalunya, a cada pas recordeu que us trobeu en un altre regne (…). Quan us acosteu a Barcelona, tot s’anima, i la carretera s’atapeeix de cavalls, mules, carros i gent que van, en tropell, al mercat amb llurs gèneres. No es veu una tal activitat ni una tal vida mercantil en cap de les altres províncies».

I Edmondo De Amicis hi afegia una reflexió encara més interessant: «Els catalans no volen ser confosos amb els espanyols d’altres províncies. Som espanyols, diuen, però, entenguem-nos, espanyols de Catalunya». Una opinió similar a l’expressada un segle abans per Christopher Hervey: «Crec que Catalunya és la millor part d’Espanya (…). Els costums de la gent s’assemblen més als de França i Itàlia que als d’Espanya».

I, poc després, De Amicis continuava: «Gent, cal dir-ho, que pensa i treballa, i a les orelles dels quals és més plaent el soroll de les màquines que els acords de la lira».[134] Una opinió bàsicament compartida quaranta-cinc anys més tard per un escrit del 1916 del Consejo Superior de Emigración, on els catalans eren descrits de la següent manera:





«El catalán laborioso, calculista, emprendedor, tiene por campo el mundo, y en cualquier latitud se le encuentra laborando por su porvenir, decidido y constante».



Encara que, tot seguit, l’autor d’aquest text contradeia —almenys en part— la visió de De Amicis, destacant l’espanyolitat dels catalans:





«Pero el catalán limita la tendencia a la expansión que su carácter, el ambiente de negocios en que vive y hasta su posición geográfica determinan, por un extraordinario apego a la tierra natal, a la que se arraiza con tal fuerza, que, aun extraído, de ella se nutre intelectualmente y materialmente en lo que es posible. Esto determina un hecho favorable en dos aspectos: en tanto cohíbe la emigración, y en cuanto, emprendida, cada emigrado se convierte en fervoroso entusiasta propagandista de su país; fomentando su comercio, su literatura, su arte; rehuyendo estados familiares que no sean a base de su raza, y manteniendo firme e inextinguible el propósito de regresar a España».[135]



Una visió suposadament espanyolista que, de vegades, era compartida per molts catalans, com —per exemple— durant la guerra del Marroc del 1859, en la qual, segons Mañé i Flaquer, «Cataluña fue una de las provincias que más se distinguieron por su españolismo». I, a més, hi afegia amb orgull que els «voluntaris catalans» d’aquella guerra havien anat a lluitar «sin instrucción alguna».[136] Un entusiasme espanyolista compartit en obres teatrals com A l’Àfrica, minyons! i balls parlats com Marruecos i espanyols. A més, cal destacar que en la campanya espanyolista —impulsada per les institucions— col·laboraren pintors com Marià Fortuny i poetes com Víctor Balaguer o Antoni de Bofarull, molts dels quals, en altres ocasions, tingueren actituds marcadament catalanistes. Però, tal com subratllen Josep Fontana i Pere Anguera, es tractava d’una propaganda de caràcter racista i destinada a convèncer els catalans que sent bons catalans també serien bons espanyols.

En qualsevol cas, sembla interessant destacar que Mañé i Flaquer considera com un orgull —anar a la guerra sense preparació— allò que més aviat podria ser considerat com una vergonya. I, a més, amb opinions com aquesta és més fàcil d’entendre la reiteració dels fracassos militars espanyols, que culminaren amb la catàstrofe cubana del 1898.

D’altra banda, cal indicar que les demostracions d’espanyolisme fetes durant la guerra marroquina del 1859 es van repetir el 1868 amb motiu de l’arribada a Cuba de tropes catalanes destinades a lluitar contra els independentistes cubans. En aquest sentit, podem reproduir dos poemes, un de Francesc Camprodon i l’altre de Manuel Jacas i Pla, tots dos catalans i residents a Cuba.

El primer diu així:





«Estimeu als bons cubans

que us han ajudat fins ara

tenint a Espanya per mare,

com bons fills i bons germans;

però, en canvi, a eixos bergants

que amb incendis i atropells

renegant dels parents vells

han aixecat lo punyal,

ni rastre, pols ni senyal

ha de quedar de cap d’ells!

Les barres de Catalunya

són sempre puntals d’Espanya».[137]



Mentre que el segon feia així:





«Cobards només trobareu

i traïdors ’nant a campanya,

per mor de Déu no els planyeu

llenya al “Mambi” que pesqueu,

força llenya i viva Espanya».[138]



Aquests poemes constitueixen dues mostres d’un espanyolisme que es tornaria a posar de manifest a Catalunya mateix, el 1885, a causa d’un incident entre Espanya i Alemanya per la possessió de les illes Carolines, al Pacífic. Unes demostracions que es repetiren novament —encara que més localitzades i amb menys intensitat— durant la guerra de 1895-1898, fins i tot quan la intervenció nord-americana era imminent.

En aquesta línia, podríem recordar diversos articles i acudits apareguts a la premsa catalana durant la guerra, en els quals es ridiculitzava l’exèrcit i la marina dels Estats Units, assegurant que les tropes i els vaixells espanyols obtindrien, sense dificultats, una fàcil victòria.

Finalment, les demostracions d’espanyolitat a Catalunya només van desaparèixer de forma gairebé total quan la vella propaganda espanyolista llançada per les classes privilegiades va topar amb els extraordinaris costos humans i econòmics que comportà la guerra de Cuba. Una vella propaganda que fou atacada per Josep Pin i Soler, a través de la denúncia de la hipocresia burgesa. Una burgesia que —en paraules de Pin i Soler— s’omplia la boca amb l’ús d’una retòrica patriotera i, per contra, es negava a participar en la tràgica pèrdua de sang i de diners que aquella guerra provocava.[139]

Per tant, després del desastre del 1898, la catalanitat lingüística, històrica i cultural de la majoria dels catalans va trobar formes polítiques triomfants, mentre la realitat catalana tendia, cada vegada més, a contraposar-se als models d’espanyolitat promoguts pels polítics i els intel·lectuals espanyols. D’aquesta manera, la vella propaganda espanyolista va perdre tota la credibilitat, i la immensa majoria dels catalans començaren a reivindicar, conscientment, la seva realitat diferencial. Una reivindicació que es va veure afavorida per les actituds gairebé paranoiques del nacionalisme espanyol. En aquest sentit, podríem recordar que, el 1901, el cònsol espanyol a Santiago de Cuba va recórrer a les forces armades de la Cuba independent per obligar el Casal Català d’aquella ciutat a retirar la senyera catalana que hi onejava.

Sens dubte, es tracta d’un acte que s’inscriu en el marc de les campanyes anticatalanes de la premsa i els polítics espanyols i anuncia les accions espanyolistes que es produiran a Catalunya als anys següents i que tindran un dels seus moments culminants en els atacs de la guarnició militar de Barcelona contra les instal·lacions de La Veu de Catalunya i del Cu-cut!

Des de l’any 1899, entre els emigrants catalans a Cuba es poden detectar els símptomes del catalanisme triomfant que avançava des dels àmbits culturals cap al de la política de masses. Abans del 1898, els catalans de Cuba havien creat diverses agrupacions de caràcter benèfic, però a partir d’aquella data es multiplicaren les agrupacions de catalans que tindran una vocació política amb un caràcter radicalment nacionalista. En aquest nou context, doncs, naixeran el Casal Català de Santiago de Cuba o el Centre Català de Guantánamo.

D’aquesta manera, a partir d’aquell moment, en els casals catalans a Cuba desapareixen les tradicionals invocacions espanyolistes de caràcter retòric i són substituïdes per tota mena de referències catalanistes. Es fan discursos en català, es canten cançons com «Els segadors», el «Rossinyol» o «Muntanyes del Canigó», es pengen banderes catalanes —i desapareixen les espanyoles—, s’adhereixen a la Unió Catalanista, i es felicitaran pels èxits electorals del catalanisme polític.

Espanya ja no és citada com a «mare», desapareixen els «visques a Espanya» i les quatre barres de la senyera catalana són únicament catalanes i ja no són «els pilars d’Espanya», tal com hem vist que succeïa abans de la independència cubana.

En el següent apartat, veurem més detalladament quines foren les circumstàncies que acompanyaren aquesta llarga i espectacular evolució que va permetre de transitar des de les referències espanyolistes fins a les conviccions nacionalistes catalanes radicals.

ELS CATALANS QUE LLUITAREN PER LA INDEPENDÈNCIA DE CUBA

Per iniciar aquest apartat tornarem a citar un text al qual ja ens hem referit anteriorment. Es tracta d’unes paraules del coronel de l’Ejército Libertador Fernando Figueredo y Socarrás, que en el seu discurs d’ingrés a l’Academia de la Historia de Cuba, el 2 de maig del 1926, deia el següent:





«Los cubanos tenemos una deuda de gratitud con los catalanes, porque fue Cataluña la región española que más nos auxilió en nuestra lucha por la independencia patria; y yo aprovecho esta ocasión para testimoniar mi profundo agradecimiento».[140]



Un dels màxims exponents d’aquesta contribució de molts catalans a la causa de la llibertat cubana és Ramon Pintó i Lliràs. Nascut a Barcelona el 1805, és un exemple d’aquells catalans generosos i plens d’idealisme que van lluitar per la llibertat tant a l’una com a l’altra riba de l’Atlàntic.

En efecte, quan tenia tan sols divuit anys va enfrontar-se a les tropes absolutistes de França i Espanya que volien restaurar la monarquia absoluta de Ferran VII. La resistència dels liberals espanyols davant de l’exèrcit francès (conegut com els Cent Mil Fills de Sant Lluís) fou inútil, i molts d’ells hagueren d’exiliar-se. Un d’aquests exiliats fou Ramon Pintó, que marxà cap a Cuba. Allí treballà com a periodista i s’oposà a l’abusiva dominació espanyola sobre l’illa, per incorporar-se —finalment— a les files de l’independentisme cubà.

En aquest punt convé recordar que Ramon Pintó s’havia destacat per les seves idees liberals des dels anys vint, però això no implicava necessàriament que s’oposés a la dominació espanyola sobre l’illa de Cuba. Ell mateix, entre el 1844 i el 1854, va estar en contacte amb diversos exiliats espanyols d’ideologia liberal progressista —refugiats a França— que s’oposaven al règim liberal conservador que dominava l’Espanya d’Isabel II.

En aquells moments molts cubans liberals no creien imprescindible lluitar per la independència de l’illa, ja que pensaven que la seva situació milloraria notablement en el cas que els progressistes espanyols ocupessin el govern de Madrid. Aquest fou un procés polític i intel·lectual que s’anà repetint en diverses ocasions. Així, molts liberals cubans de les primeres tres dècades del segle XIX confiaren que la fi de l’absolutisme espanyol permetria un futur esplèndid per a una Cuba ben integrada a Espanya. Les primeres decepcions ja es produïren ben aviat, fins i tot durant les Corts de Cadis del 1812 i el Trienni Liberal del 1820 al 1823, i s’acabarien de cristal·litzar en les quatre dècades centrals del segle XIX.

Fou en aquest període quan la confiança de molts cubans va traslladar-se dels liberals espanyols, en general, als liberals progressistes en particular.

Aquí podem explicar breument la curiosa biografia d’un personatge, Josep Güell i Renté, nascut a l’Havana el 1818, fill d’un emigrant català. El nostre personatge estudià lleis a Barcelona entre el 1835 i el 1838, i deu anys més tard es va casar amb la germana del rei consort d’Espanya, Francesc d’Assís, el marit d’Isabel II. La família reial intentà impedir aquell matrimoni vergonyós entre un membre de la família reial espanyola i aquell jove «catalanocubà»; però, tot i així, el matrimoni es va consumar. Ella fou desposseïda dels seus títols i drets i la jove parella fou desterrada a França, on conspiraren —contra la reial cunyada— amb els generals Espartero i O’Donnell.

El 1854 els progressistes van triomfar, però el 1856 foren novament expulsats del país. Josep Güell i Renté s’exilià un altre cop a França, acompanyat aquesta vegada per Castelar i el general Prim. El 1868, després de la Revolución Gloriosa, els progressistes tornaren a ocupar el govern, però aleshores molts cubans ja s’havien cansat d’esperar que Espanya els comprengués i s’inicià la Guerra Larga. Per tant, entre el 1868 i el 1878, Güell i Renté visqué la tragèdia d’aquells reformistes cubans que havien posat les seves esperances en la transformació d’Espanya i els tocà de veure, impotents, com els espanyolistes de Cuba conquerien el poder a l’Havana i el seu país es dessagnava en una guerra que durà deu anys.

Finalitzada la guerra, fou escollit senador en representació de l’Havana, i el seu nebot, el nou rei d’Espanya Alfons XII, concedí el títol de marquès de Güell a Fernando Güell y de Borbón —cosí del monarca i fill de Josep Güell i Renté.[141]

En realitat, no és gens estrany que els cubans reformistes es cansessin d’esperar una comprensió dels governs de Madrid, perquè aquesta comprensió mai no va arribar. I aquest cansament encara resulta més comprensible si tenim en compte que en territoris molt més propers a la capital de l’Estat també n’estaven tips, d’esperar. En aquest sentit, és molt significatiu el següent text —datat al març del 1863— de Joan Mañé i Flaquer, el director del Diario de Barcelona:





«Existe un punto en el mapa, llamado Madrid, donde se resuelven y se revuelven los destinos de unas colonias, que tienen por nombre España. Verdadero país de Jauja, aquella afortunada metrópoli, todos los colonos hemos de contribuir a las comodidades y bienestar, a la prosperidad y ventura de sus afortunados habitantes, que a su vez se dignan mandarnos algunos reglamentos contra la libertad de los individuos y corporaciones, proporcionarnos la dicha de algunas crisis y cambios de gobierno, variaciones de empleados para la paralización de negocios pendientes, etc., etc., sin que nos molesten siquiera con los partes telegráficos que podrían tener el país al corriente de estas variaciones a fin de que pudiera arreglar a ellas sus cálculos y sus negocios. Para colonos, demasiado bien se nos trata».



Per tant, tal com acabem d’insinuar, les decepcions i la desconfiança —que ja marcaven les relacions de molts cubans amb els liberals moderats espanyols— acabaren estenent-se a les relacions amb els progressistes. Unes relacions que —fins a mitjan dècada dels seixanta— havien estat molt bones i s’havien vist reforçades per interessos econòmics comuns, enllaços matrimonials i amistats molt estretes.

En aquest sentit, podríem citar[142] diversos exemples de personatges «catalanocubans» que havien tingut estretes amistats amb polítics i militars espanyols progressistes quan aquests estaven a l’oposició. Aquells pensaven que, quan aquests ocupessin el govern, donarien un tracte just als cubans i que aquests podrien integrar-se en una Espanya més lliure, moderna i eficaç. Però —tal com ja hem avançat— aquesta fou una confiança que, molts d’ells, anaren perdent amb el pas del temps.

Així, el mateix Carlos Manuel de Céspedes, el líder independentista de la Guerra Larga —i que en la seva joventut havia estudiat a Barcelona—, era amic personal del general Prim; però, quan Prim i altres generals progressistes ocuparen el govern de Madrid, Céspedes inicià la que seria la primera guerra d’independència cubana, la famosa Guerra Larga. Una guerra que constituiria un llast terrible per als projectes democràtics espanyols del sexenni que s’estén entre el 1868 i el 1874. Una guerra que poc després d’haver començat costaria la vida al mateix general Prim.

Un cas similar s’havia produït el 1855, i va costar la vida a un altre català, Ramon Pintó —al qual ens hem referit fa poc—. Al contrari de Prim, Pintó lluitava en el bàndol independentista cubà. La seva experiència vital és força interessant, des d’un punt de vista historiogràfic, perquè constitueix un exemple excel·lent de la diversitat i de la variabilitat de les evolucions personals i ideològiques de molts catalans, espanyols i cubans d’aquella època. Tal com hem explicat anteriorment, Ramon Pintó havia començat la seva vida lluitant per la llibertat espanyola contra les tropes franceses que volien restaurar la monarquia absoluta de Ferran VII, i va acabar executat pels liberals espanyols —molts dels quals havien estat amics i companys seus—, condemnat per haver lluitat, en aquesta ocasió, per la independència cubana.

A mitjan segle, Pintó col·laborava amb els progressistes espanyols exiliats a França. Allí havia fet amistat amb el general José Gutiérrez de la Concha, quan tots dos s’oposaven al règim conservador format al voltant d’Isabel II. Quan el 1854 els progressistes ocuparen el govern a Madrid, Gutiérrez de la Concha fou nomenat capità general de Cuba. Semblava que havia arribat el moment oportú perquè Cuba rebés un tracte més just. Gutiérrez de la Concha cridà el seu amic Ramon Pintó a col·laborar amb ell en el govern de l’illa, però les esperances van diluir-se ràpidament, perquè el nou govern progressista de Madrid no podia o no volia deixar de tractar Cuba com una colònia.

Aleshores, el mateix Ramon Pintó encapçalà la conspiració independentista més important que hi havia hagut fins en aquell moment. Una conspiració que ha passat a la història amb el seu propi nom, la Conspiració de Ramon Pintó. Finalment, però, fou detingut per les tropes espanyoles i va morir executat al garrot el 1855, per ordre del seu amic, el general Gutiérrez de la Concha.

A més, hem de tenir present que fou el mateix Gutiérrez de la Concha el creador dels famosos voluntarios, el cos paramilitar encarregat d’intimidar tots els que no demostressin de forma efusiva el seu amor a Espanya. Un fet que demostra que, en molts aspectes, els progressistes espanyols eren tan ultranacionalistes espanyols i tan intransigents com els conservadors més radicals. A més, també és interessant subratllar que aquests grups paramilitars espanyolistes —creats per un general progressista— serien els encarregats de liquidar els mateixos progressistes espanyols de Cuba després del setembre del 1868 i d’entregar el poder als grups més conservadors amb l’excusa que calia salvar l’espanyolitat de l’illa caribenya.

Com un exemple ulterior d’aquesta complexitat de l’evolució històrica a la qual no hem pogut deixar-nos de referir constantment, també podem recordar que, quan els cubans van conquerir llur independència, l’antiga avinguda de la Concha va passar-se a dir avenida Ramón Pintó, en homenatge a aquell català que —gairebé mig segle abans— havia mort lluitant per la independència de Cuba, en un moment en el qual la majoria dels mateixos cubans no hi creien pas.

D’aquesta manera, cal tenir present que el mateix José Martí, pare de la independència cubana, va afirmar que Ramon Pintó havia estat el primer màrtir de la independència i un exemple per a tots els cubans i els espanyols que volien compartir un futur comú en una Cuba lliure. Una Cuba lliure que molts catalans ajudaren a construir des dels més diversos àmbits d’actuació.

Així, per exemple, un dels companys de conspiració de Ramon Pintó fou el també català Ramon Just, autor d’un text independentista —titulat Las aspiraciones de Cuba— que va gaudir d’una àmplia circulació i fou editat a París en castellà i en francès. Per a la majoria dels cubans —que en aquells moments encara no s’havien incorporat als rengles independentistes— la vida i l’obra d’aquests catalans acabaren constituint un estímul per a la formació de la consciència nacional cubana durant la segona meitat del segle XIX.

Una consciència nacional que fou propagada, entre d’altres, per educadors catalans com Pelegrí Ferrer, Josep Francesc Soler o Hermenegild Coll de Valdemia. Precisament en el camp educatiu, els escolapis catalans tingueren un paper molt important en la formació de moltes generacions de cubans, ja que, a més de fundar diverses escoles per a infants, també varen fundar l’Escuela Normal de Maestros, on es formaren molts educadors cubans.

Abans que tots ells, altres catalans ja havien conegut l’exili i la presó a causa de la seva oposició al domini espanyol. Possiblement, el més conegut és Sebastià Ferragut, autor d’un text que féu molta fortuna titulat Una página de la historia moderna de Cuba.

ALTRES CATALANS QUE VAN LLUITAR PER LA LLIBERTAT DE CUBA

Els germans EMILI i FECUND BACARDÍ MOREAU —fills de Fecund Bacardí i Massó, fundador de la coneguda empresa dedicada a la producció de rom— intervingueren públicament a favor dels independentistes cubans durant la Guerra Larga (1868-1878). Més endavant, Emili Bacardí seria empresonat i deportat, entraria en contactes amb José Martí (el líder de la independència cubana), lluitaria en la guerra de 1895-1898 i, un cop assolida la independència, seria el primer batlle de Santiago de Cuba després de la fi de la dominació espanyola.

En relació amb aquesta darrera data, cal recordar que —de la mateixa manera que Emili Bacardí fou el primer batlle de Santiago de Cuba— el primer president de la Cuba independent, Tomás Estrada Palma, també era un home molt vinculat a Catalunya. En efecte, durant la Guerra Larga, havia estat detingut per les tropes espanyoles i fou deportat i empresonat al castell de Sant Ferran de Figueres, lloc on poc o molt aprengué a parlar la llengua catalana. Un cop acabada la guerra, pogué retornar a Cuba, on sempre va tenir un lligam molt especial amb els catalans, entre ells, el mateix Emili Bacardí, que li organitzà un homenatge del Centre Català. Un centre que, d’aquesta manera, demostrava el seu compromís amb la causa independentista cubana, de la mateixa manera que —més endavant— donaria origen al Grop Catalunya, un grup nacionalista radical que lluitaria per la independència de Catalunya. En aquest sentit, cal recordar que en el primer article dels seus estatuts figurava un doble objectiu ben significatiu: «A) Treballar amb tot son esforç per l’assoliment de la més completa independència de Catalunya. B) El foment de l’art i de la cultura en general».

FRANCESC PI I MARGALL fou un federalista convençut, preocupat pels drets de les nacionalitats. Arribà a ser president de la Primera República Espanyola. Durant la Restauració borbònica, la ruptura de les seves relacions personals amb Valentí Almirall —el màxim representant polític del nacionalisme català progressista— el va allunyar dels sectors catalanistes, però continuà defensant els drets de Catalunya des del seu escó de diputat a Madrid, conquerit els anys 1886, 1891 i 1893. Des d’aquesta mateixa tribuna també va defensar amb reiteració i contundència el dret de Cuba a assolir la independència. En aquest sentit, l’actitud de Francesc Pi i Margall contrastava amb la d’aquells catalans que —tot i poder reivindicar, en alguns casos, majors graus de llibertat per a Catalunya— volien mantenir Cuba sota el ferri control d’Espanya. Un dels principals carrers de l’Havana vella porta el seu nom.

JOSEP MIRÓ I ARGENTER —després de lluitar a favor del candidat Carles VII durant la tercera carlinada— marxà a Cuba el 1874. Allí va esdevenir un ferm partidari de la independència cubana. Treballà com a periodista i escriptor i ocupà el càrrec de cap de l’estat major del guerriller de raça negra Antonio Maceo, el qual es considerà obligat a recriminar el coratge excessiu demostrat en el combat pel seu col·lega català, tal com ho demostra en aquest escrit que li trameté: «Mi querido Miró, todavía me tiene usted enfermo por su imprudencia en el combate. Para probar su valor desmedido no es necesario que cometa barbaries. Le quiero y le necesito, y sentiría verlo caer sin gloria».[143]

Després de la guerra va obtenir el grau de general de divisió. Va escriure diverses obres sobre la guerra i sobre la frustració de les esperances de la gent de color. Fou membre de l’Academia de Historia de Cuba i director dels arxius de l’exèrcit cubà.[144]



Però, tot i que la participació de molts catalans en la guerra de 1895-1898 fou molt destacada, no hem de creure que —en conjunt— els catalans presents a Cuba demostressin més sensibilitat que molts espanyols per la causa de la independència cubana. En realitat —tal com ho demostren les xifres dels soldats espanyols que van combatre en el primer cos de l’exèrcit d’alliberament cubà— els originaris de les Canàries (22,56 per cent), d’Andalusia (19,46 per cent), les dues Castelles (15,92 per cent) i Galícia (9,73 per cent) tingueren una participació numèricament més important que la dels nascuts a Catalunya (6,19 per cent).[145]

Però, tot i així, també cal dir que els mateixos investigadors cubans han destacat el paper decisiu exercit pels catalans, tant pel que fa a la lluita per la independència com amb relació al desenvolupament econòmic de l’illa. Un paper que Enrique Trujillo defineix amb les següents paraules:





«Los hijos de España que al vivir en la Isla de Cuba se han esforzado más por el progreso del país y han contribuido a la propagación de las ideas liberales, han sido los catalanes».[146]



En l’àmbit universitari podem oferir una altra dada anecdòtica, però també força significativa, referent al fet que el 1899 les noves autoritats de la Cuba independent només respectaren en les seves funcions dos dels catedràtics universitaris de l’època colonial, i tots dos eren catalans. Un, Plàcid Biosca, catedràtic de Física; i l’altre, Claudi Mimó, catedràtic de Geometria Analítica i Geometria Descriptiva. Sembla que, d’aquesta manera, es feia realitat la predicció que aquest darrer professor llançava contra els militars espanyols abans de la independència cubana, tot dient-los: «Vosaltres us n’haureu d’anar, i jo em quedaré».[147]

Claudi Mimó i Caba era nascut a Vilanova i la Geltrú, el 1843, fill d’un altre català que també havia emigrat a Cuba. Anys després, Claudi també emigrà a l’illa caribenya seguint l’exemple del seu pare. Fou un científic prestigiós, admirat per tothom, i un activista convençut de la independència de Catalunya. Pel que fa a les seves qualitats científiques i humanes, cal assenyalar que foren reconegudes fins i tot per la premsa més espanyolista de Cuba, com el Diario de la Marina, que es distingia pels seus atacs obsessius contra Catalunya. Però en el cas de Claudi Mimó féu una excepció i el va descriure amb les següents paraules:





«Pedagogo de factura moderna, tenía por divisa enseñar amando, preparando a sus discípulos para ser ciudadanos útiles a la colectividad, no tan sólo por el caudal de su saber, sinó también por el aporte de sus sentimientos de confraternidad humana hacia sus semejantes».[148]



Pel que fa a la seva activitat en favor de la independència de Catalunya, hem de recordar la seva actuació en els centres i les publicacions dels catalans de Cuba, i també podem destacar les paraules que li dedicà Josep Pineda i Fargas, un dels dirigents més destacats del Centre Català de l’Havana:





«Era una consagració als tres amors de la seva vida: Ciència, Amistat, Pàtria; tres cultes que ompliren tota la seva llarga i resplendent vida; vida d’un català de Cuba que ha fet honor a la Pàtria catalana.

El dia que Catalunya serà redimida, el poble català haurà de dedicar al nostre Dr. Claudi Mimó l’homenatge que perpetuï els seus grans serveis a la causa de la independència de Catalunya».[149]



EL DESENVOLUPAMENT DE LA GUERRA. 1895-1898

La segona guerra d’independència cubana, de 1895-1898, comportà l’esforç militar més important realitzat mai per una potència colonial. En quatre anys, foren enviats a Cuba, des de la Península, 220.285 soldats.[150] Encara avui dia, continua sent el segon exèrcit més gran que mai hagi creuat l’Atlàntic, superat tan sols per l’exèrcit dels Estats Units que va intervenir a Europa durant la Segona Guerra Mundial.

En el moment d’iniciar-se la guerra de Cuba, hi havia amplis sectors de la societat espanyola desitjosos de gaudir d’una oportunitat per a netejar l’honor de l’exèrcit espanyol, que havia estat humiliat a Melilla el 1893. Arreu es parlava de la vergüenza de Melilla, patida per un exèrcit que —en paraules de Rafael Núñez Florencio— havia demostrat:





«(…) la tremenda ineficacia de un ejército descomunal, desproporcionado en todos los órdenes —tanto en relación con el número de rifeños como por su estructura interna: 33 generales para 24.000 hombres—, un ejército, en suma, incapaz de actuar ni de moverse porque faltaba de todo: fusiles, municiones, tiendas de campaña, mantas, material sanitario, barcos de transporte, acémilas…, todo lo preciso para una mobilización».[151]



Amb l’esclat de la guerra de Cuba, el nacionalisme espanyol tenia l’oportunitat de netejar la vergüenza de Melilla, de demostrar que es disposava d’un exèrcit eficaç, comparable al de les altres grans potències colonials europees del moment i capaç d’esclafar els insurrectes cubans abans que els Estats Units trobessin una excusa per a intervenir-hi i annexionar-se l’illa.

Però si l’estratègia espanyola era la d’esclafar ràpidament —en un atac massiu— els insurrectes, aquests eren conscients que el seu objectiu era allargar la guerra, evitant els xocs frontals i promovent una guerra de guerrilles que desgastés les tropes espanyoles. Unes tropes que —tal com havia passat a la Guerra Larga— haurien de sucumbir molt més davant les malalties tropicals que de les bales dels independentistes cubans. Tal com es reflecteix en el següent text:





«Se encuentran con un enemigo cien veces más temible que las balas y los machetes de los enemigos de España; tal es el mortífero vómito de las Antillas dadas las malas condiciones en que ha de efectuarse la aclimatación en aquel país».[152]



Els soldats espanyols i catalans enviats a Cuba pertanyien a les classes més pobres de la societat i, per tant, molts d’ells arrossegaven deficiències alimentàries des de la infància que debilitaven la seva salut. El viatge cap a Cuba el feien en condicions lamentables en els vaixells d’Antonio López y López, el qual obtenia beneficis econòmics escandalosos del govern a canvi d’aquest servei tan patriòtic. D’aquesta manera, podríem recordar els següents versos de Joan Mara-gall, escrits el 1898: «Jo he vist els barcos marxar replens / dels fills que duies a que morissin».

Un cop a l’illa, els soldats es trobaven enmig d’un clima que els era estrany, en unes pèssimes condicions higièniques i alimentàries. Molts d’ells morien poques setmanes més tard sense haver pogut entrar en combat; altres quedaven inútils i eren repatriats en un estat lamentable. Recordem el que en deia —d’aquests darrers— el diari madrileny El Independiente el 23 d’octubre del 1896:





«(…) soldados que regresan de Cuba imposibilitados para seguir prestando los duros servicios de la guerra (…), no pocos regresan inutilizados por completo: sus lesiones los han dejado sin medios de acción para ningún oficio. Muchos vuelven consumidos por las fiebres, destruidos por el vómito, víctimas de la anemia, extenuados y demacradísimos. La piel pegada a los huesos, los ojos hundidos en las órbitas, sin fuerza para andar, perdido el apetito, en la mayor miseria fisiológica (…)».[153]



La guerra de Cuba s’havia iniciat el 24 de febrer del 1895, quan dos personatges d’origen català —Guillermo Moncada i Bartolomé Masó— iniciaren l’aixecament independentista conegut com el Grito de Baire. Un mes més tard, el 25 de març, José Martí —fill d’un valencià i el màxim líder polític de l’independentisme cubà— publicava el Manifiesto de Montecristi, on assenyalava el lligam indestructible entre independència i democràcia i feia una crida als peninsulars perquè donessin suport a la causa cubana:





«En el pecho antillano no hay odio, y el cubano saluda en la muerte al español y a quien la crueldad del ejército forzoso arrancó de su casa y su terruño para venir a asesinar en pechos de hombres la libertad que él mismo ansía. Más que saludarlo en la muerte, quisiera la revolución acogerlo en vida, y la República será tranquilo hogar para cuantos españoles de trabajo y honor gocen en ella de la libertad y bienes que no han de hallar aún por largo tiempo en la lentitud, desidia y vicios políticos de la tierra propia».



Martí esperava que molts dels soldats peninsulars —que, tal com hem dit, pertanyien als grups socials més desafavorits de la Península— preferissin unir-se a la lluita democràtica i republicana de l’independentisme cubà abans que defensar la monarquia i les classes dominants espanyoles. Però la tasca propagandista i política de Martí es veuria estroncada prematurament, quan morí en combat davant les tropes espanyoles el matí del 19 de maig del 1895. Encara no feia tres mesos que havia començat aquella guerra que havia de durar quatre anys.

La mort de Martí privà el bàndol cubà d’un líder importantíssim, justament quan el nou govern conservador de Madrid —presidit, per enèsima vegada, per Cánovas del Castillo— havia enviat a Cuba el general més prestigiós de l’exèrcit espanyol, Arsenio Martínez Campos: el general que —dues dècades abans— havia imposat la restauració de la dinastia borbònica al tron d’Espanya, que havia derrotat els carlins i que havia posat fi a la Guerra Larga; però també el general que —el 1895— prendria consciència que Espanya no podria guanyar aquella guerra perquè la majoria dels cubans l’odiaven.

En aquest sentit, convé assenyalar que, mentre Martínez Campos arribava a aquesta conclusió, l’exèrcit combinat dels dos màxims dirigents militars de l’independentisme cubà —Máximo Gómez i Antonio Maceo—, en la seva ofensiva de Camagüey del desembre del 1895, només disposava d’uns 3.600 homes, gairebé tots de cavalleria. I això succeïa en un moment en el qual més de 100.000 soldats espanyols havien estat desembarcats a Cuba.

I, malgrat la terrible desproporció entre el volum de forces dels dos exèrcits, els insurrectes foren capaços d’estendre la guerra arreu del país. L’1 de gener del 1896, els 3.000 combatents cubans supervivents penetraven a la província de l’Havana, a centenars de quilòmetres de les seves bases de partida. Per a entendre la incapacitat del gegantí exèrcit espanyol per a capturar aquella columna cubana a la qual superava en nombre més de trenta vegades, cal tenir present el suport de la població civil als insurrectes i la incompetència militar espanyola. Aquell cap d’any, Máximo Gómez va escriure el següent:





«Nuestra caballería ha mejorado mucho. Al atravesar la provincia de Matanzas nos hemos apoderado en ella de todos los caballos buenos y útiles que encontramos a nuestro paso, y con ello hemos repuesto los nuestros, cansados e inservibles. La estúpida confianza y el quijotesco orgullo de los generales españoles, que aseguraban que era imposible que llegaríamos aquí, así como la falta de previsión del general Martínez Campos no haciendo recoger y retirar a tiempo, como pudo hacerlo, este elemento de guerra y de transporte de que tan buen uso sabemos hacer nosotros y que por doquier encontramos, ha sido, y así lo consignará algún día la Historia, una de las principales causas de nuestro éxito y de nuestro triunfo».[154]



Una setmana més tard, les tropes de Maceo van continuar el seu avanç cap a l’extrem occidental de l’illa, on arribaren dues setmanes més tard —el 22 de gener del 1896—. En noranta dies havien cobert una distància aproximada de 1.700 quilòmetres sense que les tropes espanyoles els poguessin aturar. Un mes més tard, els homes de Maceo tornaven a estar a la província de l’Havana, on es retrobaren amb les unitats de Maximo Gómez, que s’hi havien quedat per atacar l’exèrcit espanyol.

Mentrestant, a la Península, la premsa espanyola i la catalana denunciaven els excessos comesos per les tropes independentistes, qualificades de partides de bandolers. D’aquesta manera, Eusebi Llensa descrivia amb les següents paraules les accions dels insurrectes:





«Destrucción de pueblos e ingenios. (…) Millares de familias que ayer vivían acomodadas con alguna propiedad de fincas o establecimientos se levantan hoy sin ropas con que cubrirse, y al dolor producido por tales violencias hay que añadir la desesperación con que miran el porvenir preñado de sombras tenebrosas y el tener que acudir como único recurso, sin esperanza de rehabilitación de lo perdido, a la caridad pública.

Se ven desfilar por la Habana multitud de indigentes (…) que, habiendo perdido todos cuantos ahorros habían alcanzado a fuerza de afanes y privaciones, tienden la mano para alcanzar tan siquiera un mendrugo de pan que llevar a la boca para satisfacer las necesidades más apremiantes del hambre.

Esto pasa en la Habana. Por lo que toca a los campos, esto queda a la imaginación de nuestros lectores.…».[155]



A Madrid, la humiliació i la indignació eren indescriptibles, i el mític general Martínez Campos fou substituït per Valeriano Weyler, aquell general espanyol —nascut a Mallorca— que s’havia fet a la guerra dominicana dels anys seixanta, en la qual havia après les tàctiques guerrilleres dels insurrectes antillans. Martínez Campos sabia que per a derrotar els insurrectes s’havia d’actuar contra la població civil que els donava suport, i es negà a fer-ho. Per contra, Weyler estava disposat a «quitarle el agua al pez». És a dir, a deixar sense subministraments les tropes independentistes, encara que per a aconseguir-ho hagués d’arrasar el país.

Martínez Campos havia escrit al cap del govern espanyol —Cánovas del Castillo— les línies següents:





«(…) creo que no tengo condiciones para el caso. Sólo Weyler las tiene en España, porque además reúne las de inteligencia, valor y conocimiento de la guerra…; estamos jugando la suerte de España, pero yo tengo creencias y son superiores a todo y me impiden los fusilamientos y otros actos análogos».[156]



Weyler s’encarregaria ben aviat de demostrar que ell no tenia aquesta mena d’impediments morals. La seva decisió més important va consistir en la reconcentración de tota la població cubana a l’interior de posicions fortificades i vigilades per l’exèrcit espanyol. Qualsevol civil que fos trobat a l’exterior podia ser considerat com a membre de les tropes insurrectes. El país fou arrasat de punta a punta per deixar els independentistes sense aliments ni refugis.

Però, tot i així, la seguretat dels soldats espanyols no va experimentar cap millora espectacular —tal com ens ho confirma el testimoni d’un recluta català—, perquè dintre dels mateixos poblats fortificats:





«el fusell no es podia deixar dels dits ni per satisfer les més indispensables necessitats».[157]



De manera simultània a la reconcentración de la població civil cubana en zones fortificades controlades per l’exèrcit espanyol, es construïen i es reforçaven les famoses trochas, és a dir, línies fortificades —plenes de soldats— que anaven de costa a costa, dividint l’illa en petits sectors per facilitar la destrucció sistemàtica de les unitats insurrectes.

L’actuació de Weyler generà una campanya extraordinària de bona part de la premsa nord-americana contra la dominació espanyola sobre Cuba, que preparà un estat de l’opinió pública que —a la llarga— facilitaria l’entrada dels Estats Units en la guerra.

Però, mentrestant, al final d’aquell 1896, la situació militar començava a ser clarament favorable a la causa espanyola en la zona occidental de Cuba, i, en aquest context, Antonio Maceo, el Titán de Bronce, va morir en combat el 7 de desembre. Segons que van indicar els corresponsals de la premsa espanyola i catalana, en saber-se la notícia hi hagué manifestacions d’alegria i de suport a Espanya, en les quals participaren molts catalans:





«El comercio en masa estaba allí también, porque el comercio, siempre obediente a la voz del patriotismo, cerró todas las puertas de sus establecimientos…

La juventud del comercio llevaba lazos de seda, color de la bandera española…».[158]



A mitjan 1897, l’enfrontament militar estava equilibrat; els espanyols dominaven la meitat occidental de l’illa, i els independentistes, la meitat oriental, en una situació gairebé idèntica a la que s’havia produït durant la Guerra Larga.

El 8 d’agost, Cánovas del Castillo —cap del govern espanyol— fou assassinat a Madrid. Dos mesos més tard, els liberals espanyols formaven un nou govern que destituiria Weyler i el substituiria per Ramón Blanco. La repressió indiscriminada i brutal fou substituïda per concessions d’amnistia als independentistes que deixessin les armes. Simultàniament, el govern oferia un projecte d’autonomia. Així, doncs, s’intentava aconseguir per la via política allò que no s’havia aconseguit per la via militar, entre altres raons perquè dels 192.000 soldats espanyols que tenia Weyler, només en quedaven 84.000; segons Ramón Blanco, les malalties tropicals causaven, cada dia, més de cent baixes.

Mentrestant, els independentistes cubans escollien com a cap de govern el català[159] Bartolomé —o Bartomeu— Masó, que —prèviament— ja era president de la Cambra de Representants. Un mes més tard, al final de novembre, el govern de Madrid aprovava un estatut d’autonomia per a Cuba que provocava la indignació dels ultranacionalistes espanyols, entre els quals hi havia una part de la burgesia catalana.

En aquest sentit, podria resultar especialment significatiu el fet que un Masó —nascut o originari de Sitges— fos escollit cap del govern independentista cubà que lluitava contra Espanya, mentre, simultàniament, l’empresa Masó Primos de Sitges contribuïa voluntàriament a cobrir (amb cent mil pessetes) l’emprèstit nacional que havia de servir per a finançar les activitats de l’exèrcit espanyol a Cuba.

Evidentment, aquests dos fets que acabem d’exposar, l’elecció d’un català com a cap del govern independentista i la militància espanyolista de molts burgesos catalans, demostren la diversitat de les actituds dels catalans respecte a la lluita nacional cubana. Una diversitat que també existirà cada vegada que Catalunya es jugui el seu destí. I, si no, hauríem de recordar un article de Joan Güell del 1871, en el qual, en un intent de deslegitimar la lluita dels independentistes cubans, demostrava la seva oposició a la possibilitat que Catalunya pogués seguir aquest mateix camí:





«Si la isla de Cuba tiene derecho a la emancipación, la tiene también Cataluña, la tiene París para emanciparse de Francia, la tienen los Estados del Sur para hacerlo de la República Norte-americana, etc. El gobierno de ésta y demás naciones, ¿reconoce este derecho a ninguna de las partes?».[160]

LA INTERVENCIÓ NORD-AMERICANA

Després de la pau de Zanjón, que havia posat punt final a la Guerra Larga, la presència econòmica nord-americana a l’illa de Cuba s’havia anat incrementant fins a límits extraordinaris, i arribava a absorbir, el 1894, el 85 per cent de tota la producció cubana. Aquesta situació de dependència econòmica gairebé total tenia l’origen a les primeres dècades del segle XIX, però havia augmentat rapidíssimament a partir de l’acord aranzelari del 1891, firmat entre els Estats Units i Espanya. Anteriorment, els governs espanyols havien aplicat una política aranzelària molt proteccionista que servia per a enriquir les oligarquies peninsulars, especialment els industrials catalans i els terratinents castellans. Però, el 1890, els Estats Units havien aplicat una clàusula lliurecanvista que suprimia tots els aranzels que carregaven les importacions de sucre d’aquells països que tampoc no cobressin aranzels sobre les importacions de productes americans. Evidentment, això havia provocat un greu enfrontament entre l’oligarquia sucrera cubana —que defensava la desaparició dels aranzels per poder vendre més sucre als Estats Units— i les oligarquies peninsulars —que volien evitar l’entrada de productes americans al mercat cubà, encara que això comportés la fi de les compres nord-americanes del sucre de l’illa.



Naturalment, les dues posicions eren incompatibles, i els interessos econòmics en joc, gegantins. Finalment, la disputa es va resoldre a favor dels interessos sucrers, amb la imposició de la reciprocitat aranzelària. Uns interessos sucrers que —en aquells moments— ja no estaven dominats per la vella oligarquia criolla, que havia anat sucumbint a la pressió de l’oligarquia comercial espanyola, que s’havia infiltrat profundament en el sector sucrer, tal com hem explicat en apartats anteriors. La producció sucrera es va duplicar en els cinc anys següents, mentre —simultàniament— les vendes de farines castellanes i teixits catalans a Cuba en sortien greument perjudicades. Anteriorment, ja ens hem referit a les conseqüències tan negatives que aquests fets tingueren per als industrials i, sobretot, per als obrers catalans. Evidentment, els interessos de molts peninsulars i de molts cubans resultaven cada vegada més incompatibles, i és fàcil d’entendre que a la Península s’estengués l’opinió que els Estats Units estaven arrencant l’illa de Cuba de les mans dels espanyols.

Indubtablement, els nord-americans tenien importants interessos econòmics per a defensar a Cuba i, a més, aquesta illa era un pas obligat per a una futura expansió imperial dels Estats Units sobre la resta de l’Amèrica Llatina. La política brutal del general Weyler constituí una excusa excel·lent per a justificar l’entrada dels nord-americans a la guerra, en defensa dels drets humans i dels justos interessos dels Estats Units. I, en aquest punt, cal recordar que, anteriorment, ja ens hem referit als temors expressats per José Martí respecte al poderós veí del nord.

A mitjan 1897, quan la guerra cubana semblava trobar-se en una situació d’empat militar insoluble, la premsa i els empresaris ianquis exigien que el seu govern entrés en guerra contra Espanya per protegir la població civil cubana i les propietats nord-americanes. De tota manera, el govern de Washington —que des de l’inici de la guerra s’havia pronunciat a favor d’un règim autonòmic per a Cuba— va decidir donar una darrera oportunitat al govern de Madrid per a destituir Weyler i concedir un estatut d’autonomia. El sistema autonòmic fou aprovat pels liberals espanyols, però arribava massa tard per a satisfer els nacionalistes cubans, que ja no es conformaven amb res que no fos la independència.

Al mateix temps, els ultranacionalistes espanyols consideraven l’autonomia cubana com una traïció a la pàtria, i quan es va perdre la guerra la van considerar com el pas previ de la independència. Aquest fet té una importància extraordinària per a la història posterior de Catalunya, perquè —tal com hem explicat anteriorment— serà un argument molt poderós i constantment esgrimit en contra de la possibilitat de concedir l’autonomia a Catalunya. A més, l’exèrcit espanyol sempre argumentarà que, quan ell estava a punt de guanyar la guerra, havia estat apuñalado por la espalda per una colla de polítics covards i vendepatrias que —amb la concessió de l’autonomia— havien donat ales als separatistas cubans.

Evidentment, es tractava d’un argument injustificable —molt similar a l’utilitzat pels militars ultranacionalistes alemanys després de la Primera Guerra Mundial—. Un argument injustificable perquè l’exèrcit espanyol —abans i després de la independència cubana— es va fer un fart de col·leccionar derrotes inversemblants. Però, tot i així, aquest argument tingué sempre una eficàcia extraordinària a l’hora d’atemorir qualsevol polític espanyol que tingués la temptació de parlar de l’autonomia catalana. En aquest sentit, podríem recordar que, gairebé quaranta anys més tard, el 1936, un dels principals arguments dels defensors del cop militar franquista fou la lluita contra el separatismo catalán i l’Estatut d’Autonomia.

Però —al marge de les conseqüències posteriors que tindria la concessió de l’autonomia cubana— el cert és que a Cuba no va salvar l’espanyolitat de l’illa. El 9 de febrer del 1898, el diari Journal de Nova York publicava una carta interceptada de l’ambaixador espanyol a Washington, en què afirmava que les negociacions amb els cubans no servirien de res i que el veritable objectiu consistia a esclafar-los militarment. A més, per acabar-ho d’arrodonir, insultava el president dels Estats Units.

Evidentment, l’opinió pública nord-americana reaccionà de forma molt indignada davant del que consideraven la prova que —amb les seves promeses autonomistes— els espanyols només pretenien guanyar temps, en espera d’un triomf militar definitiu. Sis dies més tard, el 15 de febrer, el cuirassat nord-americà Maine, que estava ancorat al port de l’Havana, va esclatar i va causar la mort de 266 mariners. Oficialment la guerra no es va iniciar fins al 24 d’abril, després del fracàs de múltiples intents de trobar una sortida pacífica i honorable.

Possiblement el fet més interessant d’aquestes negociacions fou la proposta nord-americana de comprar l’illa de Cuba a Espanya per 300 milions de dòlars, una proposta presentada per l’ambaixador dels Estats Units a Madrid al cap del govern espanyol —Sagasta— i a la reina regent. Aquesta inicià unes consultes amb moltes de les personalitats polítiques espanyoles —incloent-hi diversos republicans—, i, segons que sembla, tots ells —sense cap excepció— rebutjaren la proposta.

Mentrestant, la premsa espanyola i bona part de la catalana s’havien fet un tip d’assegurar una victòria fàcil i ràpida sobre els americans. Posem-ne alguns exemples. El mes de gener del 1898 es publicava —a El Eco de Sitges— un article de l’oficial de marina i diputat a Corts Pedro de Novo y Coisón, en el qual es vanagloriava de la indiscutible superioritat de la flota espanyola sobre la dels Estats Units.[161] De la mateixa manera, la premsa de Lloret de Mar declarava abans de l’encontre definitiu —en un editorial titulat «Viva España»— que:





«Tal vez cuando salgan a la luz estos renglones, nuestra valiente armada habrá disparado ya sus certeras baterías contra la armada norteamericana… Ya que es justa la causa, ya que el pueblo espera con anhelo la ocasión suprema de vengar los agravios que una nación sin dignidad ni historia le ha inferido, apartemos los ojos de las responsabilidades que podríamos exigir al gobierno pueril que harto ha transigido, por desgracia, con nuestros ambiciosos enemigos y agrupémonos todos, sin distinción de escuelas ni partidos, para darle el vigor que necesita en la lucha desigual que va a trabarse y en la que se discute la honra y dignidad de nuestra bandera venerada, que está más alta que toda institución, porque es la bendita enseña de la patria».[162]



I, fins i tot després de la terrorífica derrota de Cavite, la mateixa publicació s’atrevia a publicar un nou editorial, titulat «¡Cómo siempre!», en què s’enorgullia del desastre amb les següents paraules:





«Ha comenzado el lavado de la mancha, del insulto infligido a nuestra bandera… Una escuadra destruida; mil hombres sepultados en el fondo del mar (…), una ciudad incendiada; inmensas fortunas desaparecidas; la obra de cuatro siglos destruida en una hora; la miseria y la muerte dueñas de un mundo donde reinaba la alegría y la prosperidad».



I —segons aquest mateix editorial— tot això, que a simple vista podria resultar tràgic, havia de ser interpretat com un èxit perquè havia demostrat que els espanyols sabien morir heroicament, tal com ho havien sabut fer sempre. I, per acabar-ho d’arrodonir, s’enorgullia que:





«Lo que no hemos sabido hacer nunca, lo que no hemos aprendido en nuestras desventuras ni aprenderemos jamás, es prevenir y evitar estas catástrofes».[163]



Encara que, per contra, també és veritat que —a Catalunya mateix— molts republicans i molts anarquistes s’havien mostrat repetidament partidaris de reconèixer al poble cubà el dret a decidir el seu futur. I, de manera similar, alguns intel·lectuals, com Joan Maragall, s’havien fet intèrprets de l’opinió de molts catalanistes que des del 1897 proposaven de concedir la independència a Cuba a canvi d’un tracte econòmic de favor,[164] i que a la primavera del 98 —abans del desastre final— ja demanaven de forma gairebé desesperada que «esto acabe y sea lo que haya de ser».[165]

També cal indicar que des de feia temps la premsa catalanista —representada per La Renaixença i La Veu de Catalunya— no atacava els independentistes cubans, i fins i tot s’indignava quan —tal com explica Borja de Riquer— els empresaris del Foment del Treball Nacional felicitaven el govern i l’exèrcit espanyol per les seves accions repressives a l’illa caribenya.

El 3 de juliol, la flota espanyola rebia l’ordre de sortir del port de Santiago de Cuba per trencar el bloqueig nord-americà. Quatre hores després, tota la flota espanyola i les seves tripulacions havien estat aniquilades pel foc enemic; per la seva banda, els vaixells dels Estats Units no havien rebut ni un sol impacte i només comptabilitzaven un sol mort, que s’havia produït per un accident. A la pràctica, la guerra s’acabà aquell dia amb un balanç final d’uns 60.000 soldats espanyols morts.

Uns 60.000 soldats morts que havien convertit en una tràgica i macabra realitat una declaració de Cánovas del Castillo —el cap del govern conservador durant la primera fase de la guerra— en què s’havia compromès a defensar l’espanyolitat de Cuba «hasta la última peseta y hasta la última gota de sangre». Una fanfarronada aplaudida per molts catalans que, per exemple, havien expressat reiteradament la seva confiança que «las armas españolas sabrán vencer o morir en la contienda».[166] Evidentment, quan Cánovas del Castillo parlava de defensar Cuba «hasta la última gota de sangre», parlava només de la sang dels pobres i en cap cas de la dels joves de família rica.

En qualsevol cas, cal destacar que aquestes posicions tan intransigents contrasten totalment amb les que Joan Maragall defensà en algunes estrofes del seu poema «Oda a Espanya»:





Escolta, Espanya, — la veu d’un fill

que et parla en llengua — no castellana;

parlo en la llengua — que m’ha donat

la terra aspra:

en aquesta llengua — pocs t’han parlat;

en l’altra, massa.

T’han parlat massa — dels saguntins

i dels qui per la pàtria moren;

les teves glòries — i els teus records,

records i glòries — només de morts:

has viscut trista.

Jo vull parlar-te — molt altrament.

Per què vessar la sang inútil?

Dins de les venes — vida és la sang,

vida pels d’ara — i pels que vindran:

vessada, és morta.



I, malgrat tot, malgrat aquells 60.000 morts, els responsables del Desastre continuarien dominant l’Estat espanyol durant més de trenta anys. I, malgrat tot (i això també cal dir-ho), en moltes ocasions tingueren el suport més o menys explícit de molts catalanistes.

ALGUNES REACCIONS DAVANT DE LA TRAGÈDIA

60.000 morts que constituïren una terrible tragèdia que Joan Maragall sintetitza en tan sols dues estrofes del seu poema «Oda a Espanya»:





Jo he vist els barcos — marxar replens

dels fills que duies — a que morissin:

somrients marxaven — cap a l’atzar;

i tu cantaves — vora del mar

com una folla.

On són els barcos? — On són els fills?

Pregunta-ho al Ponent i a l’ona brava:

tot ho perderes, — no tens ningú.

Espanya, Espanya, — retorna en tu,

arrenca el plor de mare!



En realitat, cap dels responsables no va assumir-ne la culpa, ni tan sols van aprendre la lliçó, i d’aquesta manera els desastres de Cuba i les Filipines es tornarien a repetir al Marroc el 1909 i el 1921.

Per altra banda, convé destacar que no foren només els polítics i els militars espanyols els que no van aprendre res, sinó que a Catalunya també va haver-hi algun sector social decidit a demostrar que tampoc no volia rectificar cap dels seus errors ni assumir cap de les seves responsabilitats. Així, hem de recordar que un sector de la burgesia catalana va decidir de confiar el futur polític d’Espanya a un dels generals més durs de l’exèrcit espanyol, el general Polavieja. Un home que s’havia distingit pels seus mètodes brutals de repressió contra els rebels filipins de religió musulmana, anomenats moros. Una actuació que li havia valgut el sobrenom de General Cristiano.

Doncs bé, aquest fou l’home que un sector força important de la societat catalana va rebre de forma entusiasta a Barcelona, i en el qual van dipositar les seves esperances de regenerar Espanya. Una rebuda similar a la que havia tingut Valerià Weyler quan arribà a Barcelona després d’haver estat destituït de la capitania general de Cuba pels liberals espanyols a causa dels seus mètodes brutals. En aquest sentit, cal remarcar que —mentre que les autoritats no li oferiren cap rebuda destacada— bona part de la premsa barcelonina es complaïa a assenyalar que:





«(…) la industria y el comercio, el pueblo honrado y el obrero digno que vieron en él la causa de la producción nacional que está en peligro no vacilaron en dedicarle la entusiasta ovación que por tantos conceptos merecía».[167]



Pel que fa a aquestes rebudes, no podem oblidar que bona part de les classes populars catalanes sabien que els seus salaris depenien en gran manera del manteniment dels mercats colonials reservats i, des d’aquest punt de vista, eren francament contràries a la independència cubana, malgrat que, per altra banda, poguessin sentir una mena de solidaritat de classe i, potser fins i tot nacional, per la causa dels independentistes cubans.

Però, en qualsevol cas, el cert és que —pel que fa a Catalunya— el desastre militar de les Antilles i el Pacífic només va passar la seva factura de mort entre els fills de les classes treballadores catalanes, i que molts catalans de les classes privilegiades encara trigarien a adonar-se que calia renovar les velles estructures de la política espanyola.

Tradicionalment, s’ha considerat que el nacionalisme polític català no esdevingué una realitat social fins a la reforma fiscal promoguda pel ministre de Finances del govern format pel tàndem Silvela-Polavieja. Una reforma fiscal del 1899 que incrementava les exigències sobre els capitals comercials i industrials i que, consegüentment, va fer que amplis sectors de la burgesia catalana optessin per la formació d’una força política pròpia d’àmbit català.

Però, malgrat que aquesta argumentació és fonamentalment correcta, no explica per si mateixa l’aparició del nacionalisme polític català. En efecte, el nacionalisme polític català s’havia expressat en diverses opcions des de feia molt de temps. Anteriorment, ja hem parlat dels continguts nacionals catalans de les propostes polítiques de molts grups, des dels republicans fins als carlins. Si el catalanisme polític de la Lliga va poder imposar-se electoralment a partir del 1901 fou perquè, a Catalunya, existia una consciència de catalanitat prèvia, un sistema d’identitats col·lectives que tenia l’origen en els segles anteriors i que s’havia anat traduint en diverses doctrines polítiques —adaptades a les noves realitats de cada moment— durant una bona part del segle XIX. Una consciència de catalanitat i una identitat col·lectiva que s’havia expressat reiteradament a través de les idees de molts republicans federals i dels èxits teatrals de les obres de Guimerà i Pitarra, per posar-ne tan sols algun exemple, i que tindria una expressió política triomfant inqüestionable amb la victòria electoral de la Solidaritat Catalana el 1907.

Catalunya era una realitat nacional molt abans que les flotes espanyoles desapareguessin de l’oceà Pacífic i de l’Atlàntic el 1898. I la millor demostració d’això és aquesta mena de paranoia anticatalanista de molts polítics i intel·lectuals espanyols.

D’altra banda, existeix una altra reflexió important que cal fer sobre les temptacions espanyolistes de bona part de les classes dirigents catalanes, d’aquestes temptacions que, després del 1898, s’expressaren en el suport al govern conservador de Silvela i Polavieja. El primer que cal aclarir és que aquesta mena de temptacions continuaren existint després del 98, però també després de la reforma fiscal del 1899, i també abans i després del cop d’Estat de Primo de Rivera, i fins i tot durant el franquisme.

Respecte a aquesta qüestió, potser és convenient recordar un text força expressiu de Josep Pla, escrit després del cop primoriverista:





«El catalanisme ha generat riquesa; la cultura d’una classe mitjana rica ha estat un dels elements actius del catalanisme (…). És visible la por enorme que sent el català home de diners, des de fa uns quants anys (…). No és pas de preveure certament una entrada de la burgesia catalana en el moviment catalanista actiu (…). La burgesia catalana ha creat el nostre moviment; ja ha fet prou».[168]



Per altra banda, també és important aclarir que la voluntat d’intervenció en la política espanyola no ha estat una exclusiva de les «dretes». En aquest sentit, podríem recordar les evolucions personals de tants líders nacionalistes d’esquerres, des de Pere Coromines fins a Lluís Companys. De tots dos podríem recordar la seva militància política —en algun moment de la seva vida— en partits d’àmbit espanyol: Coromines amb Salmerón i Companys amb Melquíades Álvarez. I tampoc no hauríem d’oblidar els èxits electorals de Lerroux a la Barcelona dels tres o quatre primers lustres del segle XX. I també podríem recordar que els diputats d’ERC van expulsar Carrasco i Formiguera del grup parlamentari català de les Corts de la República, quan es discutia l’Estatut de Catalunya, perquè consideraven que el futur líder d’UDC defensava un nacionalisme massa radical. I tants altres exemples que aquí no podem exposar, però que creiem que estan ben representats per la selecció dispersa inclosa en aquest paràgraf.

Per tant, cal tenir present que les temptacions de molts catalans d’intervenir a Espanya, amb l’objectiu de dirigir-la, no han estat gens excepcionals, malgrat que, en plena guerra de Cuba, Joan Maragall havia intentat advertir contra aquesta mena de temptació, qualificant-la de la més perillosa de les il·lusions:





«Això és una il·lusió encara més perillosa: avui per avui no som prou forts per a invadir res, ni per a dominar res; (…) per això dic que avui tota promiscuïtat intel·lectual amb els castellans, siga per venir ells a nosaltres o siga per anar nosaltres a ells, no pot ésser sinó en detriment de la integritat i de l’evolució natural i pròpia del pensament català. Considerem que en una tal promiscuïtat ens hi juguem la personalitat de l’esperit català i tot l’esdevenir de Catalunya. Mirem de no sacrificar aquestes coses tan grans i tan santes a una vanitat personal i momentània, a un despit d’home dèbil, o a un interès massa petit».



I poc después hi afegia que la cultura espanyola es caracteritzava pel «xulisme» i el «flamenquisme», i que:





«els ulls de la gent civilitzada no els han de poder sofrir sinó com gràcies i treballs estrambòtics d’una tribu africana d’aquestes que de vegades se’ls deixa posar unes quantes barraques en un tros de terra per edificar, i que un entra a veure un cop per curiositat i amb certa llàstima. Diguem que els que s’ho miren amb altres ulls i ho van a veure sovint perillen de tornar-se com ells.

(…) Pensem que el dia que Catalunya s’hagués deslliurat del teatre i de la premsa de Madrid (i de la que aquí encara es fa a la madrilenya), la nostra independència intel·lectual estaria molt avançada; i que el dia que la nostra independència intel·lectual siga complerta, lo demés serà lo de menos, i Catalunya formarà part d’Europa».[169]



Però, tal com hem vist en els paràgrafs anteriors, aquestes idees de Maragall no serien gaire escoltades, i fins i tot el mateix poeta canviaria d’opinió en més d’una ocasió. Tan sols uns quants anys després, el 1902, en el seu famós article «La patria nueva», es mostraria partidari d’intervenir a Espanya per salvar-la, afirmant que:





«El catalanismo, para ser españolismo, ha de ser heroico, y su primera heroicidad ha de ser la mayor; vencerse a sí mismo, vencer el impulso de apartamiento en que nació; vencer sus rencores y sus impaciencias, y vencer un hermoso sueño».[170]



No podem deixar de recordar que, curiosament, aquest darrer article —més aviat espanyolista— li va costar un processament per part de les autoritats militars espanyoles.

Fruit d’aquesta situació política i intel·lectual extremament complexa, aquell mateix any, en una carta adreçada a Miguel de Unamuno, Maragall afirmava que els nacionalistes espanyols —obsessionats pel record de Cuba—:





«veuen separatisme en tot i és el pitjor senyal. Així és com Espanya ho ha perdut tot i es perdrà ella mateixa. Se sent perseguida pels propis moviments de vida, i només descansarà en la mort».



Totes aquestes manifestacions tan «contradictòries» expressades, en un lapse tan curt de temps, per un personatge de la talla intel·lectual de Joan Maragall ens obliguen a insistir en una idea que ja hem expressat en diferents ocasions: la Història en majúscula és molt més complexa del que tendim a pensar. Una complexitat que no deslegitima gens ni mica cap ideologia política ni cap aspiració nacional, perquè la complexitat no és una culpa ni tan sols una vergonya: la complexitat és natural i inevitable i es pot observar fins i tot en l’experiència vital de cada persona. Analitzem, doncs, l’exemple —clarament vinculat amb la relació entre els catalans i Cuba— de Joan Maragall.

JOAN MARAGALL

Unes línies més amunt ens hem referit a uns versos de Joan Maragall sobre el desastre militar del 98. Uns versos que pertanyen al poema «Oda a Espanya», un poema on hi ha dues estrofes tan contradictòries com les següents:





Salva’t, oh!, salva’t — de tant de mal;

que el plor et torni fecunda, alegre i viva;

pensa en la vida que tens entorn:

aixeca el front,

somriu als set colors que hi ha en els núvols.

On ets, Espanya? — No et veig enlloc.

No sents la meva veu atronadora?

No entens aquesta llengua — que et parla entre perills?

Has desaprès d’entendre an els teus fills?

Adéu, Espanya!



Aquestes dues estrofes són les dues darreres del cant «Oda a Espanya», i en elles Maragall parla a Espanya i li expressa dues opinions absolutament oposades. Primer li fa una crida a recuperar-se, a reviure ella mateixa i a pensar en la vida del seu entorn, però tot seguit el poeta sembla que perdi de forma sobtada tota esperança d’entesa amb Espanya i sembla que opti per abandonar-la, per separar-se’n.

És a dir, en tan sols dues estrofes, Maragall sintetitza tota la complexitat d’aquell dubte —que, tal com hem vist, afectarà tots els polítics catalans posteriors fins als nostres dies—: el d’intervenir decididament en els assumptes d’Espanya o, per contra, de separar-se’n.

Per tant, ens tornem a trobar davant d’un altre exemple ben evident de la complexitat del pensament i de les accions humanes, i l’únic que queda clar és que el desastre del 98 va constituir un estímul extraordinari i durador per als sentiments, per als pensaments i per a les accions de moltes persones i de molts grups.

Així, hauríem de recordar que, en aquells darrers anys del segle XIX, l’oscil·lació entre les postures rupturistes i intervencionistes respecte a Espanya provocaren la ruptura del moviment catalanista.[171]

Per una banda, els joves possibilistes —encapçalats per Prat de la Riba— defensaven la necessitat de fer tot allò que fos possible per defensar el benestar de Catalunya i el seu autogovern. I per a aconseguir-ho havien de crear un partit polític, aconseguir suports econòmics i socials, guanyar eleccions, negociar i intervenir en la política espanyola per aconseguir «tant com es pugui».

A l’altre cantó hi havia els vells nacionalistes radicals, romàntics i apolítics. Rebutjaven la política perquè, tal com explicava Manuel Folguera:





«Per a lluitar el catalanisme en aquests terrenys ha de descendir de son enlairat sitial i baixar a batre’s amb armes desiguals, contra els seus enemics més irreconciliables, els amos de la farsa política, els arcabots d’aquests bordells-sucursals que hi ha creat en nostra terra el centralisme madrileny. I en aquesta lluita de baix vol, per ara i mentre el poble no estigui decidit a fer un va-i-tot, el catalanisme, amb el seu bagatge d’escrupolositat i decència, hi ha de perdre sempre».



Així, doncs, la consciència de la tragèdia de la guerra de Cuba fou responsable, en certa manera, d’una ruptura del catalanisme, que —segons Antoni Rovira i Virgili— responia al fet que:





«el catalanisme s’anava estenent. Sobreeixia dels cenacles i començava a arribar a les multituds dels carrers. I, en estendre’s, adquiria la complexitat pròpia dels moviments nacionals. Ja no cabia dins d’entitats closes; els programes i les bases li eren estrets. La primitiva ortodòxia, elaborada pel Centre Català i per la Unió Catalanista, era trencada per múltiples heretgies. El catalanisme ja no era una escola, ni una agrupació, ni una tendència, sinó una variada pluralitat de tendències, agrupacions i escoles, en les quals es manifestaven totes les idees de l’època, fins les extremes. Els fundadors de La Renaixensa i els confeccionadors de les “Bases de Manresa” no se’n sabien avenir i fins n’estaven esverats. Aquell fi de segle els hi semblava la fi del món».



L’obra de Joan Maragall és extraordinàriament útil per a entendre la Catalunya del final del segle XIX i del començament del segle XX, perquè els seus poemes tradueixen en pocs versos la diversitat i les contradiccions de l’evolució sentimental i intel·lectual dels catalans que hi vivien. Una diversitat i unes contradiccions ben naturals si pensem que, tal com ell mateix va afirmar en un altre moment, calia estar obert a totes les novetats, encara que fossin contradictòries, perquè ja havia passat el temps de morir per una idea i, ara, el que calia era viure per totes.

I, pel que fa a la capacitat del poeta per a sintetitzar els sentiments i les idees de tot un poble, el mateix Maragall exposava l’ideal d’interacció entre un poeta i el seu poble amb les següents paraules:





«El poeta ha de saturarse del ambiente que le rodea, adquiriendo las ideas de toda clase que en el mismo flotan; pero siendo poeta verdadero, sólo expresará de ellas lo que espontáneamente se le haya convertido en substancia de emoción poética».[172]



Evidentment, en les estrofes de l’«Oda a Espanya» que hem vist anteriorment, Maragall opta —en el marc d’aquesta dialèctica entre intervenció i separació en les relacions de Catalunya i Espanya— per la segona opció; però, en canvi, l’opció intervencionista serà la preferida en alguns textos posteriors, com ara l’«Himne ibèric». Tot i així, per altra banda, hi ha diversos poemes, com «El cant de la senyera» o «La sardana», en els quals demostra un sentiment patriòtic catalanista radical i inqüestionable, on no apareix —ni de lluny— cap ombra d’espanyolitat, en els quals poetitza sobre una catalanitat entesa com una proposta vitalista i regeneradora, com una proposta ideal on els catalans apareixen com un poble unit sota una senyera sobirana, unit per una «dansa sencera d’un poble / que avança i estima donant-se les mans».

Però l’ideal polític d’un poble català unit conquerint el futur no trigà gaire a esvair-se. La Solidaritat Catalana del 1907 fou tan sols un miratge que s’esmicolà quan els sectors conservadors es negaren a acceptar el pressupost de cultura de l’Ajuntament de Barcelona, del 1908, que posava en perill el monopoli que l’Església exercia sobre l’ensenyament.

Aquell ensenyament que, segons que havia escrit Jaume Brossa el 1892, exigia «una revolució (…) si volem que les pròximes generacions siguin dignes de la Catalunya que ambicionem».[173] El cert, doncs, és que, quan el nacionalisme polític català tingué l’oportunitat de posar en pràctica la revolució educativa, que els modernistes havien demanat, el projecte no es concretà.

El temor expressat per Brossa setze anys enrere:





«Si Catalunya no es prepara amb antelació, estarà a mercè de qualsevol força exterior, la qual ens acontentarà deixant-nos fer l’ofici de jueus, mentres li entreguem el poder polític i li deixem exercir sobre nosaltros una hegemonia moral»

esdevenia, novament, una trista realitat.

Els interessos de classe demostraven ser més importants que aquell amor a la pàtria que Maragall havia volgut cantar. Era un pas més en un llarg camí que tindria conseqüències funestes per al país.



Un any més tard, el 1909, l’exèrcit espanyol tornava a patir un nou desastre militar al Marroc, i per a cobrir les baixes foren mobilitzats molts catalans que ja estaven en condició de reservistes. La resposta popular fou contundent i les flames destruïren esglésies i convents. Les classes privilegiades es llançaren en els braços d’un exèrcit incapaç de vèncer les cabiles marroquines, però que no dubtava gens a canonejar i afusellar els seus conciutadans.

D’aquesta manera, Maragall i tot Catalunya despertaven d’un somni que s’havia iniciat amb la independència cubana i s’acabà en una Barcelona en flames, durant la Setmana Tràgica.

Per a entendre l’esclat d’odi popular contra l’Església amb motiu del trasllat de tropes cap al Marroc, podríem recordar un poema del nacionalista català Josep Conangla i Fontanilles, escrit el 1896, en plena guerra de Cuba. Una guerra que li serví d’inspiració per a criticar les corrupcions del sistema polític espanyol i de les institucions que li donaven suport, l’Església i l’exèrcit. Una Església i un exèrcit que, en moltes ocasions, tenien una actuació conjunta denunciada amb versos gairebé surrealistes per Conangla:





«Jo he vist com al voltant del sacerdot

de sobte apareixien molts cadàvers;

jo he vist com els seus cossos descarnats

damunt la taula santa s’abocaven.

I he vist com han voltat el sacerdot,

arrencant-li ornaments de ses espatlles,

estripant-li, furiosos, el missal,

trepitjant els seus fulls entre sarcasme».[174]



És molt probable que, després de llegir aquests versos —escrits per un home profundament cristià—, sigui molt més fàcil comprendre l’odi visceral que amplis sectors de les classes populars catalanes sentien cap al clergat.

Un odi alimentat per fets tan escandalosos com la participació de l’Església en l’accionariat de la Companyia Transatlàntica.[175] Aquella mateixa companyia controlada pel clan familiar dels Güell-López i que havia fet negocis fabulosos transportant els soldats catalans i espanyols que anaven a lluitar a Cuba durant la guerra. Un negoci especialment profitós perquè els amos de la companyia cobraven de l’Estat per unes determinades condicions de transport de les tropes, que, en realitat, eren tractades com a simple bestiar. És a dir, que molts membres de l’Església s’ompliren les butxaques de diners negociant amb la vida dels fills de les classes populars i amb la desesperació de les seves famílies.[176]

Però, a més, la vinculació de l’Església amb els negocis cubans i amb la decisió de «defender Cuba hasta la última gota de sangre», també comprenia altres sectors, com el de les obres portuàries i el monopoli del sucre, especialment a través dels jesuïtes.[177]

És a dir, que l’explosió d’odi anticlerical de la Setmana Tràgica té algunes de les seves possibles explicacions en qüestions clarament vinculades amb les relacions de Catalunya i Espanya amb Cuba. I, en aquest punt, podríem recordar que les connivències entre les altes jerarquies de l’Església catalana i la família Güell-López ja s’havien posat clarament de manifest durant el llarg conflicte que els enfrontà a mossèn Cinto Verdaguer.

Retornant a l’obra de Maragall, cal indicar que, en aquells moments tràgics de l’estiu del 1909, el poeta va reprendre la ploma per expressar, novament, el sentiment d’una gran part del seu poble. I, amb aquesta intenció, va escriure tres articles («Ah, Barcelona…», «La ciutat del perdó» i «L’església cremada») en els quals denunciava la greu responsabilitat que pertocava a la burgesia catalana[178] en aquells esdeveniments. I això ho feia el mateix Maragall, que, en moltes altres ocasions, havia estat portaveu d’aquella mateixa burgesia.

El primer i el darrer d’aquests articles es publicaren a La Veu de Catalunya, però Prat de la Riba, el líder de la Lliga, hi prohibí la publicació del segon.

Per a entendre el sentit profund de les acusacions de Maragall sobre la responsabilitat de la burgesia catalana en els esdeveniments de la Setmana Tràgica, podríem recordar la visió que Gaziel ens en va deixar a les seves memòries:





«La Setmana Tràgica de Barcelona fou el primer gran avís d’aquell avenir que a tots ens esperava. La burgesia barcelonina, tancada a casa sense saber per què, ni de quina manera, anava escoltant els trons amb una certa sorpresa, però no gaire inquietud. Què fan les autoritats? Per què no surten les tropes?, es demanaven els fabricants desenfeinats, corrent per casa en pijama o batí de fil, i les seves senyores, tot inspeccionant el que la cuinera, malgrat una revolució tan espantosa, havia portat del mercat. I quan retrunyien les canonades es deien els uns als altres: “Ara anem bé!”».[179]



Un ampli sector de la societat catalana va demostrar reiteradament allò que Jaume Brossa havia predit el 1892 en el seu article «Viure del passat»: si li deixaven «fer l’ofici de jueu», estava disposada a entregar «el poder polític» i a deixar que d’altres exercissin sobre Catalunya «una hegemonia moral». Brossa havia denunciat, aleshores, que:





«fins (…) les regions que abans es distingien per llur cultiu de la voluntat, la tenen tan afeblida, que ni tenen força per dir el nom amb què són batejades per la Naturalesa i la història. Els ideals de la nova generació (modernista i progressista, que l’autor representava) poden ésser satiritzats, ridiculitzats, però tenen la consistència de tota fe altruista, no participen de les petiteses dels egoismes de classe, subjectats a tota mena d’interessos. Aquesta consideració ens porta a conèixer que pel pervindre de Catalunya no cal esperar res de l’aristocràcia ni de la burgesia, que ha estat en el present sigle la monopolitzadora de la riquesa catalana, sinó que tenim que girar els ulls vers la massa anònima».



Però, malgrat tots els advertiments i les denúncies d’intel·lectuals com Jaume Brossa, Joan Maragall o Gaziel, «les petiteses dels egoismes de classe» van contribuir que Catalunya es veiés menada a un dels moments més tristos de la seva història: l’època dels pistolers, dels sindicats del crim, dels assassins a sou, l’època de Quan mataven pels carrers. Però aquesta és una altra història que aquí no podem explicar, i de la qual ja hem donat alguna referència en un apartat anterior.

Una prova dels efectes desmoralitzadors que tingueren «les petiteses dels egoismes de classe» en molts catalans del segle XX la trobem en el següent testimoni de Josep Conan-gla i Fontanilles —un nacionalista català convençut—, que el 1905 escrivia a un amic seu per explicar-li els motius que l’impulsaven a marxar de Catalunya i retornar a Cuba, on havia hagut d’anar a lluitar nou anys enrere. La carta deia així:





«Dejo esta tierra, porque cada vez me siento más adversario de las funestas instituciones que la desgobiernan y más acechado por las luchas estériles y de bajo egoísmo personal que privan en casi todos los órdenes sociales. Tal vez influido por mi educación, por la enseñanza de lecturas en que se glorifica el esfuerzo individual, tal vez por impulsos misteriosos que siento a través de mi apellido irlandés, o yo no sé por qué cúmulo de concausas y determinantes, pesa sobre mi carácter el presente de este país como carga insoportable. Influye también, en gran manera, la dificultad que aquí existe para procurarse por medio de la labor intelectual lo indispensable para cubrir las necesidades de una familia. Y yo, que me desvivo por la mía, no quiero exponerme ni exponer a mis hijos, a que mañana, siendo mayores mis obligaciones, no pueda atenderlas como a duras penas he logrado hasta hoy.

(…) Para no seguir así, vale la pena de exponerse a buscar el porvenir en tierras nuevas donde la vida y la libertad son más generosas, y los medios económicos más florecientes».



I l’autor finalitza amb una confessió de la impotència en què es troba per a alliberar la seva pàtria. Una impotència que l’impulsa a allunyar-se’n per preparar-se millor amb vista al futur.





«Mucho quiero a mi tierra y deseo en liberación, pero, como Smiles, no creo pueda contribuir al progreso de un país quien no procure antes su propia emancipación; quien no logre ponerse en condiciones personales de lucha ventajosa. Tal vez me equivoque, pero algo vale realizar una ilusión; y ahora consiste la mía en volver a Cuba, allá donde a la fuerza me llevaron por causas injustas (pero donde tuve el consuelo de no secundar ni lo mas mínimo contra los cubanos, pues nunca disparé ni un solo tiro y, en cambio, hice todo el bien posible), y a donde me orienta hoy mi voluntad y mi noble intención de identificarme en absoluto con aquella naciente democracia».[180]



En realitat, un cop a Cuba, Josep Conangla no oblidà mai la seva pàtria i tingué sempre una visió utòpica de la possibilitat de conquerir la independència de Catalunya. Una visió utòpica que tingué la seva màxima expressió en l’Assemblea de l’Havana, on es redactà, al final de la dictadura de Primo de Rivera, una Constitució Provisional de la República Catalana. Cal destacar que l’utopisme independentista, que Josep Conangla defensava des de Cuba, patí alguns desencisos severs i dolorosos cada vegada que pogué acostar-se personalment a la realitat de Catalunya. Desencisos patits amb motiu d’algun viatge a la seva terra natal —com el del 1920, en el qual es va trobar enfront d’una societat catalana terriblement dividida i enfrontada— o de les cartes creuades amb els seus parents que havien restat a Catalunya —com, per exemple, quan expressà el seu desig de reinstal·lar-se definitivament a Catalunya, i la seva germana (monja de clausura a Manresa) li ho va desaconsellar fermament amb aquestes paraules escrites en castellà per una catalana que les dirigia a un germà que lluitava per la independència de Catalunya:





«Encomiendo a Dios el proyecto de volver a España. Piénsalo mucho, Pepito. En España las cosas están muy pésimas».[181]



A més, en el cas de Josep Conangla, el fet que la seva germana li escrivís en castellà no deixa de tenir una significació particular, perquè ell era l’autor d’un famós article titulat «De l’ús del castellà pels catalans», escrit el 1923, en el qual havia criticat la renúncia dels catalans a la seva llengua. Encara que ell mateix sempre havia defensat el diàleg entre els diversos pobles ibèrics i havia aplaudit el nomenament d’Azorín com a sotssecretari d’Instrucció Pública del govern de Madrid el 1917.

Realment, cal reconèixer que la Història en majúscula i les històries personals no es cansen mai de ser complicades. I, per acabar-ho d’arrodonir, podem recordar que mentre la germana li recomanava no venir a Catalunya per les maldats de la República, pocs anys més tard, la filla del mateix Josep Conangla hagué de sortir del mateix país per fugir de les tropes franquistes que l’envaïen.

Finalment, Josep Conangla tornà a Catalunya el 1955 (quan ja tenia vuitanta anys), en plena dictadura franquista, per acomiadar-se del seu país. Un país que, durant la seva vida, sempre va somniar de veure lliure, però morí veient-lo esclau.

LA LLEI DE JURISDICCIONS: EL NACIONALISME ESPANYOL DAVANT CATALUNYA I CUBA

El 1905, el setmanari humorístic Cu-cut! publicava un acudit gràfic que feia al·lusió a la incapacitat de l’exèrcit espanyol. Un exèrcit que, incapaç de guanyar cap guerra exterior, s’havia reconvertit en el garant de la integridad de España. La reacció dels oficials de la guarnició de Barcelona fou contundent: assaltar i destruir els locals de La Veu de Catalunya i el Cu-cut! Una actuació —i convé deixar-ho ben clar— que tingué el beneplàcit de les autoritats i fou aplaudida per polítics i periodistes espanyols.

Però, pel que fa al tema del nostre llibre sobre les relacions dels catalans amb Cuba, el més interessant és que els atacs protagonitzats per l’oficialitat de la guarnició militar de Barcelona contra La Veu de Catalunya i el Cu-cut! tenen els seus antecedents en els assalts als diaris cubans El Resumen i El Globo del març del 1895. És a dir, que els oficials de l’exèrcit espanyol repetien, a la Catalunya dels primers anys del segle XX, els mateixos tics espanyolistes i totalitaris que havien caracteritzat la seva actuació a la Cuba dels darrers anys del segle XIX. Ja aleshores, els militars havien sol·licitat al govern que fossin posats sota jurisdicció de l’exèrcit «los delitos e injurias contra éste y la patria aunque fueran realizados mediante imprenta».

El 1895 no ho aconseguiren, però, quan el 1905-1906 el que estigui en joc sigui l’«españolidad de Cataluña», els polítics espanyols redactaran la famosa llei de Jurisdiccions. Una llei que preveia posar sota jurisdicció militar «las injurias contra España». Una mesura legal aplaudida per la premsa espanyola, que compartia amb els seus militars i polítics una autèntica hipersensibilitat anticatalanista.

La voluntat dels militars d’estendre les seves àrees de poder a costa de l’Estat civil són prou evidents, com a mínim, des de l’inici de la dècada dels noranta del segle XIX. Durant molts anys, l’oficialitat s’havia anat convencent que la responsabilitat de salvar una Espanya decadent requeia exclusivament sobre les seves espatlles. Recordem que —en aquells anys— les temptacions militaristes foren una constant a molts països europeus, des d’Espanya fins a Alemanya, passant per França i Itàlia. Així, mentre la paranoia dels militars francesos consistia a perseguir jueus traïdors que treballaven a sou dels alemanys —recordem l’afer Dreyfus—, l’obsessió de l’exèrcit espanyol va evolucionar des de la persecució dels independentistes cubans fins a l’atac contra qualsevol mostra de catalanitat, que ells qualificaven sistemàticament de separatista. L’oficialitat espanyola —animada per bona part de la premsa— creia que la seva missió era salvar la «unidad de España», amenaçada «por el separatismo catalán». Mentrestant, aquesta mateixa oficialitat salvadora acumulava fracassos militars a les colònies, un darrere l’altre. Fracassos que els ridiculitzaven davant del món i que costaven la vida de milers de joves espanyols i catalans.

Potser seria interessant recordar que, el 1898, un intel·lectual espanyol tan prestigiós com Rafael Altamira havia expressat la seva esperança que tots els desastres d’aquells anys fossin l’inici de la recuperació nacional d’Espanya, tal com la derrota prussiana de Jena, el 1807, davant Napoleó havia significat l’inici de la gran Alemanya nacional i imperial que Altamira coneixia al final del segle XIX. És evident que els mecanismes conscients i inconscients del nacionalisme espanyol estaven en marxa i que centrarien els seus esforços en el manteniment de la «unitat nacional d’Espanya». José María Jover Zamora ha recollit aquesta visió explicant que, en el trànsit del segle XIX al XX, es va produir «un cambio de orientación —del pesimismo a la esperanza— que el cambio de siglo parece aportar a la conciencia nacional de los españoles».[182] En realitat, però, en el marc de l’Estat espanyol, existien ciutadans que tenien o anaven adquirint una altra consciència nacional.

Per tant, els nacionalistes espanyols —és a dir, la pràctica totalitat dels militars, periodistes i polítics— s’esveraven cada cop que observaven, o creien observar, alguna manca de respecte cap a Espanya, perquè recordaven les paraules amb què Weyler havia descrit l’ambient que es respirava a l’Havana el 1896:





«(…) se murmuraba públicamente, se comentaba todo censurándolo y haciendo mofa de España y de los españoles, y había desaparecido de allí todo vestigio de autoridad y respeto».[183]



El cert, però, és que si haguéssim de fer cas del que opinaven alguns autors modernistes catalans com Jaume Brossa, els temors dels nacionalistes espanyols eren del tot injustificats, perquè la joventut de Catalunya:





«S’acontenta amb les frases fetes, amb els principis que porten etiqueta, amb els respectes al dir de la gent, amb el culte a la personalitat més que a les idees per ella representades, no atrevint-se a mantenir una idea original per por a l’extravagància, burlant-se de tot lo que excedeix de la mediocritat. (…)

Els partidaris de la integritat de la pàtria, que tenen por de que Catalunya demani la seva autonomia o la seva separació d’Espanya, poden estar tranquils. Els que creuen que l’esperit regional (innegable entre nosaltros, encara que mistificat) ha de dur-nos prompte a practicar les nostres aspiracions, que observin la realitat i cauran fàcilment en l’escambell de les seves suposicions. Amb una joventut com la d’ara no es va enlloc».[184]



EL SUPORT CUBÀ A LA INDEPENDÈNCIA DE CATALUNYA

Tal com hem vist, durant la llarga lluita per la independència de Cuba, molts catalans van donar suport a les aspiracions nacionals cubanes, tant des de la premsa catalana com des de la selva cubana amb les armes a la mà.

De forma similar, des del començament del segle XX —un cop assolida la independència— va desenvolupar-se a Cuba un moviment de suport a la lluita de molts catalans per conquerir llur sobirania nacional. Un moviment que, en moltes ocasions, tingué el suport del mateix govern cubà. Així, per exemple, quan el 1911 la diplomàcia espanyola va protestar per l’ús que es feia en territori cubà de la bandera independentista catalana, la resposta de Manuel Sanguily, un dels líders de la independència cubana, fou la següent:





«Cuba no se había rebelado y hecho libre de España, ni quedado en paz con ésta, para convertirse en instrumento ridículo de coacciones y persecuciones contra naturales de un pueblo que en uso de su perfectísimo derecho y albedrío reclamaba pacíficamente el mínimum de libertades que Cuba se vio obligada a exigir al Estado español por medio de las armas».[185]



Respecte a aquesta declaració de la diplomàcia cubana, és interessant recordar que —tal com hem explicat anteriorment—, el 1901, el cònsol espanyol a Santiago de Cuba havia aconseguit que les forces armades de la Cuba independent retiressin la senyera catalana que onejava al Casal Català de Santiago de Cuba.

Però, entre el 1901 i el 1911, les coses havien canviat molt; i, en concret, respecte a la qüestió de la bandera independentista catalana, cal assenyalar que va néixer precisament a Cuba —tal com ho ha explicat Josep M. Solé i Sabaté—, inspirant-se en la pròpia bandera cubana, que també presenta un estel de cinc puntes emmarcat en un triangle equilàter que representa els valors de la llibertat, la igualtat i la fraternitat. I el cert és que la nova ensenya va gaudir d’una ràpida acceptació, a un costat i l’altre de l’Atlàntic, com ho demostra el fet que les revistes Fora Grillons!, de Santiago de Cuba, i Renaixement, de Barcelona, usaren aquesta bandera en les seves capçaleres.

Així, doncs, les posicions independentistes dels catalans de Cuba van anar guanyant força amb el pas dels anys. I van rebre un impuls decisiu durant la política anticatalanista practicada per la dictadura de Primo de Rivera. En aquest sentit, hem de recordar que, anteriorment, ja hem explicat que els sentiments diferencials dels catalans reberen sempre un suport inestimable de les actituds paranoiques del nacionalisme espanyol, obsessionat a eliminar qualsevol símptoma de catalanitat, fins al punt de convertir en un delicte el simple fet de parlar en català. I no podem oblidar que, en aquells moments, la immensa majoria dels catalans només parlaven en català, un fet que, automàticament, els convertia a tots en víctimes del nacionalisme espanyol, practicat amb plaer per polítics, periodistes i militars.

Per tant, no és gens estrany que a Cuba, on podien expressar-se lliurement, els catalans promoguessin tota mena d’actes per a reivindicar la independència de Catalunya. Els títols de publicacions periòdiques com Fora Grillons! o Prou! són ben significatius d’aquest sentiment. De la mateixa manera, en les corals i els orfeons catalans es cantaven amb fervor cançons com «Els segadors» o «El cant de la senyera», i en els casals es llegien discursos exigint la independència de Catalunya. Fins al punt que, en alguns actes, els veterans de l’exèrcit d’alliberament cubà es mostraren disposats a desembarcar a Catalunya per conquerir-ne la independència. Unes declaracions a les quals s’afegien algunes publicacions cubanes com La Voz del Pueblo de Guantánamo, que feia advertències com aquesta:





«Cataluña llora su esclavitud, llora su vejamen. Pero, como la pantera herida, guarda sus fuerzas para el primer zarpazo. ¡Ay de los que caigan abajo!…».[186]



Així, doncs, és evident que el nacionalisme dels catalans de Cuba era força contundent. Una contundència que era molt anterior a l’inici de la dictadura primoriverista. És a dir que, mentre a Catalunya els diferents sectors ideològics catalanistes vivien terriblement enfrontats, fins al punt d’arribar-se a matar pels carrers —recordem, per citar-ne tan sols algun exemple, l’assassinat de Francesc Layret (1920) o els repetits empresonaments de Lluís Companys en aquells mateixos anys, promoguts i aplaudits per una part de la burgesia catalana—, a Cuba existia un sentiment catalanista unitari que somniava d’assolir la independència de Catalunya.

Els catalans de Cuba —aliens a les lluites polítiques i socials que s’esdevenien a Catalunya— s’esforçaven a acollir certàmens culturals com els Jocs Florals celebrats a l’Acadèmia de Ciències de l’Havana al maig del 1923. Els participants i els títols de les obres premiades són uns indicatius ben clars de les posicions independentistes dels catalans de Cuba. D’aquesta manera, per exemple, el Grop Nacionalista Radical de Santiago de Cuba premià l’obra «Himne català», d’Apel·les Mestres, mentre el periòdic Prou! va concedir el seu premi a un escrit titulat «Per a fer lliure a Catalunya».

Després del cop d’Estat de Primo de Rivera, que comptà amb el vistiplau del mateix monarca, el Centre Català de l’Havana declarà explícitament «que s’havia perdut l’esperança de resoldre pacíficament el problema de la llibertat de Catalunya, que els conceptes de nació i civilització catalanes eren incompatibles amb els sistemes de la política peninsular, i que no es podia confiar només a un canvi de noms a Madrid».[187]

També cal recordar que, el 1928, totes aquestes entitats i publicacions nacionalistes catalanes de Cuba donaran una acollida triomfal a Francesc Macià i Ventura Gassol en el marc de la seva gira mundial, que tenia per objectiu recollir suports morals, armes i diners per a alliberar Catalunya.

Un suport entusiasta que, a l’abril del 1931, amb motiu de la proclamació de la Segona República Espanyola, esdevindria un desencís terrorífic davant del que fou interpretat com la traïció de Macià a Catalunya, quan aquest acceptà de liquidar la República Catalana i substituir-la per una simple autonomia regional. En aquest llibre no podem entrar en els detalls dels diversos motius que impulsaren Macià a actuar d’aquella manera. Simplement recordarem que una de les raons que sembla que fou decisiva foren les amenaces que l’exèrcit espanyol no acceptaria mai una república catalana independent. Més tard, el mateix Francesc Macià confessaria que aquell havia estat el dia més trist de la seva vida.

En qualsevol cas, els nacionalistes catalans de Cuba reaccionaren amb una indignació extraordinària, i entre diversos exemples, en què demostraven la seva sorpresa i la seva ràbia, podem citar un text d’una carta del Grop Nacionalista Radical de Santiago de Cuba dirigida a Francesc Macià, en castellà, demanant-li que els retornés la senyera catalana que ells li havien entregat i Macià havia «traït»:





«Tenemos hoy el gran dolor de pediros NUESTRA BANDERA para ponerla en las manos ardorosas, heroicas y siempre prestas de los que sostienen aún, en Cataluña, el credo de la libertad».[188]



I, per la seva banda, l’esposa del president del Grop li escrivia el següent:





«¿Qué os ha sucedido que así, en un momento, se ha cambiado vuestra alma y vuestra vida, y del Patriarca de Cataluña os habéis convertido en lo que no quiero decir?

(…) ¿Qué habéis hecho de nuestra bandera?»



I acabava amb una contundència extraordinària:





«Aún podéis llenar vuestro papel, porque el de Judas con que os quiere vestir la Opinión Pública mancha y llena de dolor y de deshonor a quien lo lleva. Arrojad a los Mercaderes del Templo y gritad con los buenos patriotas: “Amb Catalunya i per Catalunya”».[189]



Però, per acabar-ho d’adobar, la manca de sintonia en les relacions dels catalans de Cuba i les institucions de Catalunya no s’esgotava pas en les figures de Macià o Ventura Gassol. Així, també cal recordar que els catalans d’Amèrica expressaren el seu disgust per la manca de reconeixement dels seus drets polítics per part del Parlament de Catalunya. Una desconsideració que s’emmarcava en un cert clima de menyspreu, que tingué una de les seves manifestacions més escandaloses en les paraules que el diputat Jaume Bofill i Mates va utilitzar per a definir aquells catalans d’Amèrica. Els quals, segons el diputat, no representaven res, tan sols «una colla de casinets on es reuneixen a fer la manilla i a organitzar-hi saraus i… són d’allò d’un lloru, un micu i un senyor de Puerto Ricu».

No cal insistir en la decepció que degueren sentir aquells catalans de Cuba, que durant tres dècades havien lluitat per la independència de Catalunya, quan se sentiren víctimes d’aquests menyspreus per part de les màximes autoritats i de les institucions, tot just recuperades, del seu país.

Posteriorment, la fi de la República Espanyola i el triomf franquista confirmaren als catalans de Cuba el convenciment que la independència era l’única opció política vàlida per al futur de Catalunya i que qualsevol mena d’entesa amb Espanya estava condemnada al fracàs.

És molt important aclarir que aquesta conclusió no es degué exclusivament a l’actitud del règim franquista envers Catalunya, sinó que també hi van influir els menyspreus i les desconsideracions amb què Catalunya i les seves institucions autonòmiques foren tractades per les mateixes autoritats republicanes des de mitjan 1937.





EPÍLEG

RELECTURA D’UN ESTUDI D’UN

TEMA CLÀSSIC


El repàs del treball pioner d’Oriol Junqueras suscita una sèrie de consideracions que convé tenir presents tant per a aquesta reedició d’una obra publicada el 1998 (any emblemàtic del centenari de la desfeta del lligam colonial entre Espanya i Cuba), com en sospesar la tasca d’implicar-se en la recerca i la redacció d’un tema que ha adquirit la naturalesa de clàssic. La relació entre Catalunya i Cuba no deixa indiferents ni els simples lectors ni els estudiosos del tema més global de la relació entre Espanya i Amèrica. El treball d’Oriol Junqueras va tenir al seu moment un lloc preeminent en la llista de contribucions a un subtema d’aquesta relació bicontinental, centrada en el vincle entre Catalunya i Cuba.

Els lectors de l’estudi de Junqueras, dividit en dues parts, s’enfronten a un text que viatja entre dos llargs segles, en un vaivé de salts cap al futur i de retorns al passat. La inserció de blocs biogràfics selectius ajuda a la lectura i a la comprensió de les personalitats d’alguns dels protagonistes més destacats.

Podem, per tant, preguntar-nos sobre les innovacions i l’obertura de sendes que convé explorar en qualsevol altre intent futur.

En primer lloc, qualsevol treball sobre aquest tema s’emmarca en un contacte editorial i popular poblat de generalitats i unes dosis de romanticisme en l’intent de distingir la relació entre Catalunya i Cuba de la que uneix l’illa amb Espanya. D’entrada, hi ha el perill d’acolorir aquesta relació per ressaltar peculiaritats de lideratge en certs terrenys (primordialment econòmics) i emfatitzar una inserció fàcil de la immigració catalana a Cuba. I després, qualsevol treball sobre aquest tema ha d’intuir que les actituds catalanes envers Cuba, abans i després de la independència, no són monolítiques i centrades en una inclinació favorable a la formació política de Cuba, lliure del vincle amb Espanya. Treballs com el de Junqueras no amaguen que nombrosos interessos catalans no tan sols van treballar per reforçar el règim colonial, sinó que aquesta actitud va simultaniejar amb l’esperit de nombrosos individus que van considerar que el manteniment del colonialisme no mereixia cap suport.

En segon lloc, Junqueras pertany al sector que tampoc no amaga el fet que pioners de la relació econòmica abans de la independència retornessin els beneficis a Catalunya creant-hi indústries i fundant-hi empreses, abans i després del 98. Tan catalans van ser els anònims emigrants a Cuba com van ser-ho els indians que van repatriar els beneficis de la seva activitat, uns beneficis que en bona part van tenir l’origen en pràctiques vergonyoses i que han perseguit els seus responsables fins a l’actualitat, com és el tràfic d’esclaus.

L’emigració catalana a Cuba no va ser tampoc gaire diferent de la d’altres regions espanyoles, quant a les característiques humanes. Els nouvinguts van haver de patir les mateixes limitacions, que al principi només van ser suavitzades pel funcionament de xarxes familiars. La documentació existent destaca les mateixes manques i penúries que els procedents de Catalunya van haver de superar fins a l’extrem de provocar retorns que s’intentaven evitar per amagar el fracàs de l’aventura americana.

La inserció catalana a Cuba en la primera part del segle XX curiosament inclou dues actituds que en certa manera reflecteixen la ideologia dels nouvinguts. D’una banda, els sectors més acomodats i els que van aconseguir ascendir esglaons socials es van aglutinar en organitzacions com la Societat de Beneficència de Naturals de Catalunya (la més antiga d’emigrants espanyols Amèrica, fundada en 1840, de continuat funcionament). D’altra banda, els sectors més inclinats a la mirada restrospectiva i a la consideració del mateix futur de Catalunya es van distingir en la reclamació d’una major autonomia i la independència entorn de societats com el Centre Català. Així, en una assemblea presidida per Francesc Macià, es va aprovar la Constitució de l’Havana, la primera constitució catalana independentista, redactada per Josep Conangla i Fontanilles.

Entre les característiques de l’emigració catalana i la seva inserció a Cuba, certes qüestions continuen demanant un tractament futur. L’obra de Junqueras es concentra en els períodes anteriors a la Revolució Cubana. Cal, per tant, un tractament de l’evolució dels sectors que no van optar pel retorn a Catalunya, o a altres llocs com Miami. No hi ha documentació expressa sobre la supervivència de la Societat de Beneficència i sobretot de la seva emblemàtica Ermita de Montserrat, el temple construït en la dècada dels cinquanta a Rancho Boyeros, successor de l’edifici original que va ocupar la «loma de los catalanes», on es va erigir el monument a José Martí a la Plaza Cívica, després anomenada «de la Revolució». Resulta intrigant, per tant, el contrast entre la institució catalana, la propietat de la qual va ser respectada per la Revolució, i les instal·lacions d’altres societats espanyoles, especialment la gallega.

Ja en temps més recents, convindria una recopilació de les actituds de les institucions catalanes en el període democràtic-autonomista i el règim castrista. També es recomanaria una consideració de les successives representacions diplomàtiques espanyoles a Cuba pel que fa a la supervivència d’aspectes de la cultura catalana a Cuba.

En resum, el treball pioner de Junqueras demostra que el tema de la relació entre Catalunya i Cuba continua obert i reclama la contribució generosa de tots els que han dedicat els seus esforços a explorar les seves nombroses avingudes, encara obertes.

Joaquim Roy

Professor i director del Centre de la Unió Europea

de la Universitat de Miami





ORIOL JUNQUERAS i VIES (Barcelona, 11 d’abril de 1969) és un historiador i polític català, president d’Esquerra Republicana de Catalunya des de 2011.

El 2016 fou nomenat vicepresident del Govern de Catalunya i titular del Departament d’Economia i Hisenda. Segons el Govern d’Espanya, el seu càrrec va quedar suspès el 27 d’octubre de 2017 en aplicació de l’article 155 de la Constitució Espanyola.

El 2 de novembre de 2017 va ser empresonat de manera preventiva a la presó d’Estremera acusat de sedició i rebel·lió. El gener de 2018 el Tribunal Suprem de l’estat espanyol va confirmar la seva presó preventiva per unanimitat considerant que hi havia «risc rellevant» de reiteració delictiva perquè «no té la intenció d’abandonar» la via seguida fins ara. El 4 de juliol de 2018 va ser traslladat al Centre Penitenciari Lledoners, on va romandre fins l’1 de febrer de 2019, quan va ser traslladat a la presó de Soto del Real a l’espera de judici, que va acabar en sentència condemnatòria, de 13 anys de presó i 13 d’inhabilitació absoluta, pels delictes de sedició i malversació.

També fou batlle de Sant Vicenç dels Horts (2011-2015), diputat al Parlament de Catalunya (2012-2019), cap de l’oposició al Parlament de Catalunya (2013-2016) i diputat al Congrés dels Diputats d’Espanya (2019). Entre 2019 i 2020 va ser reconegut com a diputat al Parlament Europeu, fins a la suspensió del càrrec per part de la Junta Electoral Central espanyola.





NOTES


[001] MARTÍNEZ SHAW, Carlos: Cataluña en la carrera de Indias, Barcelona, 1981, pàg. 96. [Torna]



[002] BARBAZA, Ivette: Le Paysage Humain de la Costa Brava, París, 1966, citat per YÁÑEZ GALLARDO, César: «La emigración catalana a América. Una visión de largo plazo», dins La emigración española a ultramar, 1492-1914, Antonio Eiras Roel (editor), Madrid, 1991. [Torna]



[003] MARTÍNEZ SHAW, Carlos: Cataluña en la carrera de Indias, Barcelona, 1981. [Torna]



[004] OLIVA MELGAR, Josep M.: Cataluña y el comercio privilegiado con América en el siglo XVIII. La Real Compañía de Comercio de Barcelona a Indias, Barcelona, 1987. [Torna]



[005] OLIVA MELGAR, Josep M.: «El fracàs del comerç privilegiat», dins Diversos autors, El comerç entre Catalunya i Amèrica. Segles XVIII i XIX, Barcelona, L’Avenç, 1986. [Torna]



[006] DELGADO RIBAS, Josep M.: «Els comerciants catalans en la cursa de les Índies durant el segle XVIII», dins III Jornades d’Estudis Catalano-Americans, Barcelona, Comissió Amèrica i Catalunya, 1988, pàg. 84. [Torna]



[007] Citat per ALBAREDA, Joaquim, dins Història, política, societat i cultura dels Països Catalans, vol. 5: Desfeta política i embranzida econòmica. Segle XVIII, Barcelona, Enciclopèdia Catalana, 1995, pàg. 80-81. [Torna]



[008] Josep M. Delgado és autor de diverses obres sobre aquesta qüestió, entre les quals tan sols citarem El comerç entre Catalunya i Amèrica. Segles XVIII i XIX, Barcelona, L’Avenç, 1986. [Torna]



[009] RIPIO: «Lletres a Càndid», dins Revista Suburense, núm. 14, maig del 1877, citat per CARBONELL I GENER, Josep: Les Índies, horitzó nou. Sitges i la carrera d’Amèrica, Sitges, Grup d’Estudis Sitgetans, 1984, pàg. 25. [Torna]



[010] DELGADO RIBAS, Josep M.: «Els comerciants catalans en la cursa de les Índies durant el segle XVIII», dins III Jornades d’Estudis Catalano-Americans, Barcelona, Comissió Amèrica i Catalunya, 1988, pàg. 83-84. [Torna]



[011] DELGADO RIBAS, Josep M.: «Els comerciants catalans»…, pàg. 84. [Torna]



[012] Citat per ALBAREDA, Joaquim, dins Història, política, societat i cultura dels Països Catalans, vol. 5: Desfeta política i embranzida econòmica. Segle XVIII, Barcelona, Enciclopèdia Catalana, 1995, pàg. 80-81. [Torna]



[013] ROY, Joaquim: «L’origen comercial i geogràfic dels dirigents de la Societat de Beneficència de Naturals de Catalunya de l’Havana», dins II Jornades d’Estudis Catalano-Americans, Barcelona, Comissió Catalana del Cinquè Centenari del Descobriment d’Amèrica, 1986, pàg. 413. [Torna]



[014] DELGADO RIBAS, Josep M.: «Els comerciants catalans en la cursa de les Índies durant el segle XVIII», dins III Jornades d’Estudis Catalano-Americans, Barcelona, Comissió Amèrica i Catalunya, 1988, pàg. 75. [Torna]



[015] Conclusions extretes a partir de les dades exposades a MÁRQUEZ MACÍAS, Rosario: La emigración española a América (1765-1824), Oviedo, Universidad de Oviedo, 1995, pàg. 203-209. [Torna]



[016] Citat per ALBAREDA, Joaquim, dins Història, política, societat i cultura dels Països Catalans, vol. 5: Desfeta política i embranzida econòmica. Segle XVIII, Barcelona, Enciclopèdia Catalana, 1995, pàg. 80-81. [Torna]



[017] MALUQUER DE MOTES, Jordi: «L’emigració i el comerç català a les Antilles durant la primera meitat del segle XIX», dins II Jornades d’Estudis Catalano-Americans, Barcelona, Comissió Catalana del Cinquè Centenari del Descobriment d’Amèrica, 1986, pàg. 357-358. [Torna]



[018] MALUQUER DE MOTES, Jordi: «L’emigració i el comerç català a les Antilles»…, pàg. 357. [Torna]



[019] DELGADO RIBAS, Josep M.: «Els comerciants catalans en la cursa de les Índies durant el segle XVIII», dins III Jornades d’Estudis Catalano-Americans, Barcelona, Comissió Amèrica i Catalunya, 1988, pàg. 86. [Torna]



[020] MÁRQUEZ MACÍAS, Rosario: La emigración española a América (1765-1824), Oviedo, Universidad de Oviedo, 1995, pàg. 146-147. [Torna]



[021] DELGADO RIBAS, Josep M.: ídem, nota 19, pàg. 36. [Torna]



[022] MÁRQUEZ MACÍAS, Rosario: La emigración española a América (1765-1824), Oviedo, Universidad de Oviedo, 1995, pàg. 146-147. [Torna]



[023] MALUQUER DE MOTES, Jordi: «Los catalanes en América (1760-1868): la mirada de los contemporáneos», dins Historia y Sociedad, 1990, pàg. 9-35. [Torna]



[024] DELGADO RIBAS, Josep M.: «Los comerciantes catalanes en la carrera de Indias durante el siglo XVIII», dins III Jornades d’Estudis Catalano-Americans. [Torna]



[025] RECASENS, Josep M.: El corregiment de Tarragona al darrer quart del segle divuitè, edició de la Reial Societat Arqueològica, Tarragona, 1963, pàg. 155-156. [Torna]



[026] CARBONELL I GENER, Josep: Les Índies, horitzó nou. Sitges i la carrera d’Amèrica, Sitges, Grup d’Estudis Sitgetans, 1984, pàg. 23. [Torna]



[027] YÁÑEZ GALLARDO, César: «Emigración y población en la costa catalana durante el siglo XIX», dins I Congrés Hispano-Luso-Italià de Demografia Històrica, Barcelona, 1987; «Cataluña, un caso de emigración temprana», dins SÁNCHEZ ALBORNOZ, Nicolás: Españoles hacia América. La emigración en masa, 1880-1930, Madrid, Alianza América, 1988, pàg. 123-142. [Torna]



[028] MÁRQUEZ MACÍAS, Rosario: La emigración española a América (1765-1824), Oviedo, Universidad de Oviedo, 1995, pàg. 143-161. [Torna]



[029] Dades citades a MALUQUER DE MOTES, Jordi: «L’emigració i el comerç català a les Antilles durant la primera meitat del segle XIX», dins II Jornades d’Estudis Catalano-Americans, Barcelona, Comissió Catalana del Cinquè Centenari del Descobriment d’Amèrica, 1986, pàg. 349-360. [Torna]



[030] YÁÑEZ GALLARDO, César: Saltar con red. La temprana emigración catalana a América. 1830-1870, Madrid, Alianza Editorial, 1996, pàg. 130. [Torna]



[031] SEGURA SORIANO, Isabel: Viatgers catalans al Carib: Cuba, Barcelona, Publicacions de l’Abadia de Montserrat, 1997, pàg. 42. [Torna]



[032] SEGURA SORIANO, Isabel: ídem. [Torna]



[033] Un altre eclesiàstic català que combinà la seva presència a Cuba amb un lligam força estret amb la reina Isabel II fou Francesc Fleix i Solans. Nascut a Lleida el 1804 i mort a Vichy el 1870, fou bisbe a l’Havana, on també va ocupar la direcció de la Societat Econòmica d’Amics del País. Com a recompensa als seus serveis, obtingué l’arquebisbat de Tarragona i fou nomenat capellà d’honor i predicador personal d’Isabel II. [Torna]



Un altre eclesiàstic català fortament vinculat amb Cuba va ser Benet Vinyes, fundador de l’Observatori Astronòmic de l’Havana i descobridor de les lleis dels huracans de les Antilles.

[034] FRIGULS FERRER, Juan Emilio: Catalanes en Cuba, l’Havana, Ed. Publicigraf, 1994, pàg. 10. [Torna]



[035] FRIGULS FERRER, Juan Emilio: op. cit., pàg. 10. [Torna]



[036] Text d’una conferència pronunciada per Conangla i Fontanilles a Santiago de Cuba el 24 de maig del 1925; reproduïda a El Eco de Sitges el 21 de juny del 1925; citada per JOU I ANDREU, David: Els sitgetans a Amèrica, Sitges, Grup d’Estudis Sitgetans, 1994, pàg. 180. [Torna]



[037] Consejo Superior de Emigración (1916): La Emigración Española Transoceánica, 1911-1915, Madrid, 1916, pàg. 437, citat per YÁÑEZ GALLARDO, César: «La emigración catalana a América. Una visión de largo plazo», dins La emigración española a ultramar, 1492-1914, Antonio Eiras Roel (editor), Madrid, 1991, pàg. 180. [Torna]



[038] YÁÑEZ GALLARDO, César: «Emigración y población en la costa catalana durante el siglo XIX», dins I Congrés Hispano-Luso-Italià de Demografia Històrica, Barcelona, 1987. [Torna]



[039] YÁÑEZ GALLARDO, César: «La emigración catalana a América. Una visión de largo plazo», dins La emigración española a ultramar, 1492-1914, Antonio Eiras Roel (editor), Madrid, 1991, pàg. 180. [Torna]



[040] SCOTT, Rebeca: Slave emancipation in Cuba: the transition to free labor, Princeton, 1985. [Torna]



[041] FRADERA, Josep M.: «La febre groga del 1821 a Barcelona», dins La gran transformació. 1790-1860, vol. VI d’Història, política, societat i cultura dels Països Catalans, Barcelona, Enciclopèdia Catalana, 1995. [Torna]



[042] Diario de Barcelona, citat a CABANA, Francesc: La burgesia catalana. Una aproximació històrica, Barcelona, Editorial Proa, 1996, pàg. 30. [Torna]



[043] El capità general Tacón fou nomenat el 1834 i, en tan sols quatre anys, va rebre 28.00 doblons dels negres a canvi de permetre’ls de continuar el seu negoci il·legal (OPATRNY, Josef: Antecedentes históricos de la formación de la nación cubana, Praga, Universitat Carolina de Praga, 1986, pàg. 158). [Torna]



[044] MORENO MASÓ, José Joaquín: La petjada dels catalans a Cuba, Barcelona, Generalitat de Catalunya, 1992, pàg. 27. [Torna]



[045] FRADERA BARCELÓ, Josep M.: «La participació catalana al tràfic d’esclaus, 1789-1845», dins Recerques, 16, pàg. 119-139; GUIMERÁ RAVINA, Agustín: «Marins catalans en el tràfic d’esclaus: els viatges del capità Llopis i Llopis (1817-1819)», dins II Jornades d’Estudis Catalano-Americans, pàg. 291-312. [Torna]



[046] MORENO MASÓ, José Joaquín: La petjada dels catalans a Cuba, Barcelona, Generalitat de Catalunya, 1992, pàg. 27-28. [Torna]



[047] MALUQUER DE MOTES, Jordi: «L’emigració i el comerç català a les Antilles», dins II Jornades d’Estudis…, pàg. 357. [Torna]



[048] Diccionari dels catalans d’Amèrica, vol. III. Comissió Amèrica i Catalunya 1992, Barcelona, Generalitat de Catalunya, 1992. [Torna]



[049] Diccionari dels catalans, vol. IV. [Torna]



[050] Ídem. [Torna]



[051] Sobre aquesta qüestió cal recordar les aportacions d’investigadors com Albert Carreras, Josep Maria Fradera Barceló, Agustín Guimerá Ravina, Manuel Moreno Fraginals, José Joaquín Moreno Masó, Josef Opatrny… [Torna]



[052] Diccionari dels catalans, vol. III. [Torna]



[053] OPATRNY, Josef: Antecedentes históricos de la formación de la nación cubana, Praga, Universitat Carolina de Praga, 1986. [Torna]



[054] Diccionari dels catalans, vol. IV. [Torna]



[055] Diccionari dels catalans, vol. II. [Torna]



[056] D’alguna manera, això té un cert paral·lelisme amb el que succeí a Barcelona —més o menys a la mateixa època— amb l’habilitació de l’anomenat passeig de l’Esplanada. Potser és interessant recordar que aquest passeig ocupà l’espai buit que les tropes borbòniques havien deixat entre els murs de la Ciutadella (construïda després de la derrota del 1714) i les cases de Barcelona. Un espai que tenia la funció de facilitar l’acció dels canons de la fortalesa militar en el cas que calgués tornar a bombardejar la ciutat. [Torna]



[057] LINARES FERRERA, José: «Constructors catalans a Cuba: dos moments», dins Diari de la Fira de Calella i l’Alt Maresme, setembre del 1997, pàg. 11. [Torna]



[058] CARRERAS, Albert: Cataluña, primera región industrial de España. Pautas regionales de la industrialización española (siglos XIX y XX), Barcelona, 1990, pàg. 264. [Torna]



[059] FRIGULS FERRER, Juan Emilio: Catalanes en Cuba, l’Havana, Ed. Publicigraf, 1994, pàg. 7. [Torna]



[060] YÁÑEZ GALLARDO, César: Saltar con red. La temprana emigración catalana a América. 1830-1870, Madrid, Alianza Editorial, 1996, pàg. 83-84. [Torna]



[061] VIRELLA I BLODA, Albert: L’aventura ultramarina de la gent de Vilanova i la Geltrú, Vilafranca, 1990. [Torna]



[062] MALUQUER DE MOTES, Jordi: «L’emigració i el comerç català a les Antilles durant la primera meitat del segle XIX», dins III Jornades d’Estudis Catalano-Americans, Barcelona, Comissió Amèrica i Catalunya 1992, 1986, pàg. 161-170. [Torna]



[063] YÁÑEZ GALLARDO, César: Saltar con red. La temprana emigración catalana a América. 1830-1870, Madrid, Alianza Editorial, 1996, pàg. 89. [Torna]



[064] YÁÑEZ GALLARDO, César: «La emigración catalana a América. Una visión de largo plazo», dins La emigración española a ultramar, 1492-1914, Antonio Eiras Roel (editor), Madrid, 1991, pàg. 180. [Torna]



[065] IGLESIAS, Fe: «Características de la emigración española a Cuba, 1904-1930», dins SÁNCHEZ ALBORNOZ, Nicolás: Españoles hacia América. La emigración en masa, 1880-1930, Madrid, Alianza América, 1988, pàg. 270-295. [Torna]



[066] Epidèmia d’insectes parasitaris que va destruir completament totes les vinyes catalanes entre el 1878 i el 190. L’avenç de la malaltia fou lent però devastador, tal com també va succeir amb totes les vinyes europees. [Torna]



[067] YÁÑEZ GALLARDO, César: «La emigración catalana a América. Una visión de largo plazo», dins La emigración española a ultramar, 1492-1914, Antonio Eiras Roel (editor), Madrid, 1991, pàg. 180. [Torna]



[068] OLIVÉ SERRET, E.; ABELLÓ GÜELL, T.: «Actitud d’anarquistes i catalanistes enfront a la independència de Cuba (1895-1898)», dins I Jornades d’Estudis Catalano-Americans, Barcelona, 1984, pàg. 257-281; ABELLÓ GÜELL, T.: Les relacions internacionals de l’anarquisme català (1881-1914), Barcelona, Edicions 62, 1987. [Torna]



[069] YÁÑEZ GALLARDO, César: «La emigración catalana a América. Una visión de largo plazo», dins La emigración española a ultramar, 1492-1914, Antonio Eiras Roel (editor), Madrid, 1991, pàg. 180. [Torna]



[070] Las Antillas, 10 de desembre del 1866, citat a MALUQUER DE MOTES, Jordi: «La burgesia catalana i l’esclavitud colonial», Recerques, núm. 3, 1974. [Torna]



[071] BALAGUER, Víctor: Guía de Barcelona a Arenys de Mar; PI I ARIMON: Barcelona antigua y moderna, vol. I, pàg. 367. [Torna]



[072] Les famoses «Carolines», típiques del Far West. [Torna]



[073] MORENO MASÓ, José Joaquín: La petjada dels catalans a Cuba, Barcelona, Generalitat de Catalunya, 1992, pàg. 64. [Torna]



[074] Un hospital que fou exemplar, en el conjunt del país, per la seva modernitat. [Torna]



[075] RIPIO: «Lletres a Càndid», dins Revista Suburense, núm. 14, maig del 1877, citat per CARBONELL I GENER, Josep: Les Índies, horitzó nou. Sitges i la carrera d’Amèrica, Sitges, Grup d’Estudis Sitgetans, 1984, pàg. 154. [Torna]



[076] RIPIO: ídem, pàg. 155. [Torna]



[077] Citat per CABANA, Francesc: La burgesia catalana. Una aproximació històrica, Barcelona, Editorial Proa, 1996. [Torna]



[078] BENET, Josep; MARTÍ, Casimir: Barcelona a mitjan segle XIX, vol. II, pàg. 7. [Torna]



[079] CABANA, Francesc: Fàbriques i empresaris. Els protagonistes de la Revolució Industrial a Catalunya, Barcelona, Enciclopèdia Catalana, 1993, vol. II, pàg. 154. [Torna]



[080] Història, política, societat i cultura dels Països Catalans, vol. VII; SERRALLONGA I URQUIDI, Joan: El món industrial: obrers i patrons, Barcelona, Enciclopèdia Catalana, 1995, pàg. 210. [Torna]



[081] Ídem, pàg. 211. [Torna]



[082] ESPADAS BURGOS, Manuel: «El ejército y la marina antes del 98», dins FUSI, Juan Pablo; NIÑO, Antonio (editors): Vísperas del 98. Orígenes y antecedentes de la crisis del 98, Madrid, Biblioteca Nueva, 1997, pàg. 96. [Torna]



[083] Diario de Sesiones del Congreso, núm. 66, legislatura 1887-1888, citat a PUELL, Fernando: Historia de las Fuerzas Armadas, Madrid, Ed. Alhambra, 1987, vol. III. [Torna]



[084] PUELL, Fernando: Historia de las Fuerzas Armadas, Madrid, Ed. Alhambra, 1987, vol. III, pàg. 170. [Torna]



[085] OVILO Y CANALES, Felipe: La decadencia del Ejército. Estudio de higiene militar, Madrid, Ed. Fernando Fe, 1899, citat a ESPADAS BURGOS, Manuel: «El ejército y la marina antes del 98», dins FUSI, Juan Pablo; NIÑO, Antonio (editors): Vísperas del 98…, pàg. 94. [Torna]



[086] ROMANONES, Conde de: Notas de una vida, Ed. Renacimiento, vol. I, pàg. 157. [Torna]



[087] Juan Soldado; «El Ejército», Vitòria, 1899 (treball que va obtenir el premi de la guarnició de Vitòria en els jocs florals organitzats per l’Ateneo Científico, Literario y Artístico), citat a ESPADAS BURGOS, Manuel: «El ejército y la marina antes del 98», dins FUSI, Juan Pablo; NIÑO, Antonio (editors): Vísperas del 98…, pàg. 95. [Torna]



[088] ANGUERA, Pere: Història, política, societat i cultura dels Països Catalans, vol. VII: La consolidació del món burgès. 1860-190, Barcelona, Enciclopèdia Catalana, 1995, pàg. 44. [Torna]



[089] GENER, Pompeu: «Avant sempre!», Joventut, II, núm. 58, 21 de març del 1901, pàg. 201-203. [Torna]



[090] La Publicidad, 17 de juny del 1895. [Torna]



[091] TORRENTS, Ricard: Verdaguer. Un poeta per a un poble, Vic, Eumo Editorial, 1995. [Torna]



[092] La Campana de Gràcia. [Torna]



[093] CABANA, Francesc: La burgesia catalana. Una aproximació històrica, Barcelona, Editorial Proa, 1996, pàg. 68. [Torna]



[094] Mestissos i persones de raça negra. [Torna]



[095] JOU I ANDREU, David: Els sitgetans a Amèrica, Sitges, Grup d’Estudis Sitgetans, 1994. [Torna]



[096] MORENO MASÓ, José Joaquín: La petjada dels catalans a Cuba, Barcelona, Generalitat de Catalunya, 1992, pàg. 60. [Torna]



[097] MORENO MASÓ, José Joaquín: La petjada dels catalans a Cuba, Barcelona, Generalitat de Catalunya, 1992, pàg. 75. [Torna]



[098] Encara que també és veritat que Joan Prim s’havia destacat per les seves crítiques a la incapacitat i el menyspreu amb els quals els governs de Madrid tractaven la realitat catalana. Més endavant ja en parlarem. [Torna]



[099] En els quals s’enquadraven des d’alguns petits propietaris fins a alguns esclaus, tots ells de la meitat oriental de l’illa, fonamentalment. [Torna]



[100] En realitat, l’aixecament independentista s’estava preparant des de feia un any. [Torna]



[101] Una oligarquia espanyolista que, fins en aquell moment, havia dominat l’illa amb el suport dels governs de Madrid d’Isabel II i que odiava els generals que havien conquerit el poder a Madrid perquè recordava que en les seves etapes com a capitans generals de Cuba i Puerto Rico havien abonat decididament els interessos de l’oligarquia criolla. [Torna]



[102] VICENS VIVES, Jaume; LLORENS, Montserrat: «Industrials i polítics (segle XIX)», Història de Catalunya. Biografies catalanes, vol. XI, Barcelona, Edicions Vicens Vives, 1994, pàg. 278. [Torna]



[103] BAHAMONDE, ÁNGEL; CAYUELA, José: Hacer las Américas, Madrid, Alianza Editorial, 1992, pàg. 163. [Torna]



[104] Una oligarquia espanyolista que ara ja no té un caràcter purament comercial, perquè ha adquirit importants interessos agraris. [Torna]



[105] CARBONELL ALSINA, J.: Del cuartel y la manigua. Impressions d’un soldat, Reus, Establiment tipogràfic Fills Sanjuan, 1898, pàg. 81. [Torna]



[106] En referència, respectivament, a la guerra dels Segadors, la guerra de Successió i les protestes de Barcelona que acabaren amb el bombardeig de la ciutat, ordenat pel general Espartero. [Torna]



[107] VICENS VIVES, Jaume; LLORENS, Montserrat: «Industrials i polítics (segle XIX)», pàg. 278. [Torna]



[108] MORENO FRAGINALS, Manuel R.; MORENO MASÓ, José J.: Guerra, migración y muerte. El ejército español en Cuba como vía migratoria, Barcelona, Ed. Júcar, 1993. [Torna]



[109] Ídem. [Torna]



[110] Més endavant citarem un text de Mañé i Flaquer molt il·lustratiu d’aquest tracte «colonial» rebut, en ocasions, per Catalunya. [Torna]



[111] VICENS VIVES, Jaume; LLORENS, Montserrat: «Industrials i polítics (segle XIX)», pàg. 295. [Torna]



[112] Ídem, pàg. 272. [Torna]



[113] BROSSA, Jaume: «Viure del passat», L’Avenç, 2a època, any IV, 1892, pàg. 257-264. [Torna]



[114] CORTADA, Alexandre: «El nou autonomisme català», L’Avenç, 2a època, any V, 1893, pàg. 129-135. [Torna]



[115] HERNÁNDEZ SANDOICA, Elena: «La política colonial española y el despertar de los nacionalismos en ultramar», dins Vísperas del 98. Orígenes y antecedentes de la crisis del 98, Madrid, Ed. Biblioteca Nueva, 1997. [Torna]



[116] Carta del 8 de juny del 1898, citada dins TERMES, Josep: De la Revolució de setembre a la fi de la Guerra Civil, vol. VI de la Història de Catalunya dirigida per Pierre Vilar, Barcelona, Edicions 62, 1989, pàg. 143. [Torna]



[117] VICENS VIVES, Jaume; LLORENS, Montserrat: «Industrials i polítics (segle XIX)», Història de Catalunya. Biografies catalanes, vol. XI, Barcelona, Edicions Vicens Vives, 1994, pàg. 298. [Torna]



[118] BROSSA, Jaume: «La joventut catalana d’ara», L’Avenç, 2a època, any V, 1893, pàg. 21-206. [Torna]



[119] MARAGALL, Joan: La independència de Catalunya; text inèdit del 1897, dins Obres completes, Barcelona, Editorial Selecta, 1960, pàg. 739-741. [Torna]



[120] BROSSA, Jaume: «Viure del passat», L’Avenç, 2a època, any IV, 1892, pàg. 257-264. [Torna]



[121] BROSSA, Jaume: «Viure del passat», L’Avenç, 2a època, any IV, 1892, pàg. 257-265. [Torna]



[122] Ídem. [Torna]



[123] CABANA, Francesc: La burgesia catalana. Una aproximació històrica, Barcelona, Editorial Proa, 1996, pàg. 35. [Torna]



[124] BROSSA, Jaume: «La joventut catalana d’ara», L’Avenç, 2a època, any V, 1893, pàg. 201-206. [Torna]



[125] BROSSA, Jaume: «Viure del passat», L’Avenç, 2a època, any IV, 1892, pàg. 257-264. [Torna]



[126] BROSSA, Jaume: «La joventut catalana d’ara», L’Avenç, 2a època, any V, 1893, pàg. 201-206. [Torna]



[127] CORTADA, Alexandre: «El nou autonomisme català», L’Avenç, 2a època, any V, 1893, pàg. 129-135. [Torna]



[128] GUAL I VILLALBÍ, Pere: Memorias de un industrial de nuestro tiempo, pàg. 165. [Torna]



[129] BURGOS Y MAZO, Manuel: El verano de 1919 en Gobernación. Para otras páginas históricas, Conca, 1921, pàg. 451. [Torna]



[130] Text citat per BALCELLS, Albert: El sindicalismo en Barcelona, Barcelona, Ed. Nova Terra, 1968, pàg. 155-156. [Torna]



[131] BURGOS Y MAZO, Manuel: El verano de 1919 en Gobernación. Para otras páginas históricas, Conca, 1921. [Torna]



[132] PÉREZ BARÓ, Albert: Els «feliços» anys vint. Memòries d’un militant obrer, 1918-1926, Palma de Mallorca, Editorial Moll, 1974. [Torna]



[133] BUESO, Adolfo: Recuerdos de un cenetista, Barcelona, Ariel, 1976, pàg. 248. [Torna]



[134] ANGUERA, Pere: Història, política, societat i cultura dels Països Catalans, vol. VII: La consolidació del món burgès. 1860-190, Barcelona, Enciclopèdia Catalana, 1995, pàg. 36-39. [Torna]



[135] Consejo Superior de Emigración: La Emigración Española Transoceánica, 1911-1915, Madrid, 1916, pàg. 437, citat per YÁÑEZ GALLARDO, César: «La emigración catalana a América. Una visión de largo plazo», dins La emigración española a ultramar, 1492-1914, Antonio Eiras Roel (editor), Madrid, 1991, pàg. 180. [Torna]



[136] Joan Mañé i Flaquer era el director de l’influent Diario de Barcelona. [Torna]



[137] CAMPRODON, Francisco: Colección de poesías castellanas y catalanas, l’Havana, Impremta «La propaganda literaria», 1871, pàg. 153, citat dins JOU I ANDREU, David: Els sitgetans a Amèrica, Sitges, Grup d’Estudis Sitgetans, 1994, pàg. 176. [Torna]



[138] JACAS I PLA, Manel, citat dins JOU I ANDREU, David: Els sitgetans a Amèrica, Sitges, Grup d’Estudis Sitgetans, 1994, pàg. 177. [Torna]



[139] PIN I SOLER, Josep: «Tanqueu les portes», citat dins ANGUERA, Pere: Història, política, societat i cultura dels Països Catalans, vol. VII: La consolidació del món burgès. 1860-190, Barcelona, Enciclopèdia Catalana, 1995, pàg. 65-66. [Torna]



[140] FRIGULS FERRER, Juan Emilio: op. cit., pàg. 10. [Torna]



[141] Títol que no s’ha de confondre amb el de comte de Güell que fou concedit el 1918 a Eusebi de Güell i Bacigalupi, fill de Joan Güell i Ferrer. [Torna]



[142] A més de Josep Güell i Renté, a l’experiència vital del qual ens hem referit fa poc. [Torna]



[143] VINYAMATA, E.: «Josep Miró i Argenter. De nacionalista català a heroi de la independència de Cuba», Revista de Catalunya, 1991, pàg. 40. [Torna]



[144] En analitzar la vida de Josep Miró i Argenter, no podem deixar de reflexionar sobre el fet que els esdeveniments històrics s’entossudeixen a desmentir les teories massa simplistes d’alguns historiadors. En aquest cas, seria interessant saber com justificarien alguns historiadors l’actuació d’aquest carlí català traspassat a Cuba, tenint en compte que ells asseguren que els carlins eren, tan sols, una colla d’integristes catòlics i de conservadors intransigents. [Torna]



[145] Font: IGLESIAS Y GONZÁLEZ: Presencia extranjera en la Guerra del 95. [Torna]



[146] FRIGULS FERRER, Juan Emilio: Catalanes en Cuba, l’Havana, Ed. Publicigraf, 1994, pàg. 7. [Torna]



[147] PINEDA I FARGAS, Josep: «El nostre Claudi Mimó», dins La Nostra Catalunya, novembre-desembre del 1944. [Torna]



[148] ROY, Joaquim: L’origen comercial i geogràfic…, pàg. 408. [Torna]



[149] Ídem, pàg. 407. [Torna]



[150] MORENO FRAGINALS, Manuel R.; MORENO MASÓ, José J.: Guerra, migración y muerte. El ejército español en Cuba como vía migratoria, Barcelona, Ed. Júcar, 1993, pàg. 127. [Torna]



[151] NÚÑEZ FLORENCIO, Rafael: Militarismo y antimilitarismo en España, Madrid, 1990. [Torna]



[152] «Médicos para Cuba», dins La Avispa, setembre de 1895, citat per JOU I ANDREU, David: Els sitgetans a Amèrica, Sitges, Grup d’Estudis Sitgetans, 1994. [Torna]



[153] ELORZA, Antonio: «Con la marcha de Cádiz (imágenes españolas de la guerra de independencia cubana)», dins Estudios de Historia Social, 1988, pàg. 342. [Torna]



[154] NAVARRO GARCÍA, Luis: La independencia de Cuba, Madrid, Ed. MAPFRE, 1992, pàg. 356. [Torna]



[155] Citat per DOMÈNECH I MONER, Joan: «Visió de la situació econòmica durant els darrers anys de la colònia a partir de la premsa publicada a Lloret de Mar», dins II Jornades d’Estudis Catalano-Americans, Barcelona, Comissió Catalana del Cinquè Centenari del Descobriment d’Amèrica, 1986, pàg. 375-376. [Torna]



[156] NAVARRO GARCÍA, Luis: La independencia de Cuba, Madrid, Ed. MAPFRE, 1992, pàg. 358. [Torna]



[157] CARBONELL ALSINA, J.: Del cuartel y la manigua. Impressions d’un soldat, Reus, Establiment tipogràfic Fills Sanjuan, 1898, pàg. 89. [Torna]



[158] El Porvenir, 9 de gener del 1897; citat per DOMÈNECH I MONER, Joan: Visió de la situació econòmica…, pàg. 382. [Torna]



[159] En realitat, no sabem exactament on va néixer. Uns diuen que a Manzanillo, la majoria afirma que fou a Bayamo i un dels líders de la independència cubana, el sitgetà Josep Miró i Argenter, assegurava que era de Sitges. En qualsevol cas, el seu origen català és inqüestionable. [Torna]



[160] CABANA, Francesc: La burgesia catalana. Una aproximació històrica, Barcelona, Editorial Proa, 1996. [Torna]



[161] JOU I ANDREU, David: Els sitgetans a Amèrica, Sitges, Grup d’Estudis Sitgetans, 1994, pàg. 188. [Torna]



[162] Citat per DOMÈNECH I MONER, Joan: Visió de la situació econòmica…, pàg. 385. [Torna]



[163] Citat per DOMÈNECH I MONER, Joan: Visió de la situació econòmica…, pàg. 386. [Torna]



[164] MARAGALL, Joan: «El problema cubano», Diario de Barcelona, 28 de setembre del 1897, citat a Obres completes, Barcelona, Editorial Selecta, 1961, vol. II, pàg. 522-524. [Torna]



[165] MARAGALL, Joan: «La obsesión», Diario de Barcelona, 12 d’abril del 1898, citat a Obres completes, Barcelona, Editorial Selecta, 1961, vol. II, pàg. 546. [Torna]



[166] JOU I ANDREU, David: Els sitgetans a Amèrica, Sitges, Grup d’Estudis Sitgetans, 1994, pàg. 188. [Torna]



[167] Citat per DOMÈNECH I MONER, Joan: Visió de la situació econòmica…, pàg. 383. [Torna]



[168] PLA, Josep: «Catalanisme i burgesia», dins Revista de Catalunya (1924). I cal recordar que, a partir de la guerra civil de 1936-1939, molts burgesos catalans no tan sols no militaran en el catalanisme actiu, sinó que fins i tot en renegaran obertament. És clar que, aleshores, les circumstàncies hauran canviat totalment i que d’altres no seguiran aquest mateix camí. [Torna]



[169] MARAGALL, Joan: La independència de Catalunya, text inèdit del 1897, dins Obres completes, Editorial Selecta, Barcelona, 1960, pàg. 739-741. [Torna]



[170] MARAGALL, Joan: «La patria nueva», dins Obres completes, Barcelona, Editorial Selecta, 1961, vol. II, pàg. 654. [Torna]



[171] Un procés que després s’ha repetit en diverses ocasions. [Torna]



[172] MARAGALL, Joan: «Alma contemporánea», 7-7-1899, dins Obres completes, vol. II, Barcelona, Editorial Selecta, 1961, pàg. 584. [Torna]



[173] BROSSA, Jaume: «Viure del passat», L’Avenç, 2a època, any IV, 1892, pàg. 257-264. [Torna]



[174] ROY, Joaquim: «Poesia i memòries de Josep Conangla i Fontanilles sobre la Guerra de Cuba», dins III Jornades d’Estudis…, pàg. 203. [Torna]



[175] Història, política, societat i cultura dels Països Catalans, vol. VIII, L’època dels nous moviments socials (190-1930). CASASSAS I YMBERT, Jordi: «L’arrencada del segle XX», Barcelona, Enciclopèdia Catalana, 1995, pàg. 24. [Torna]



[176] A més, hem de recordar que aquesta mateixa companyia també tenia el monopoli del transport del correu entre la Península i les Antilles. [Torna]



[177] Ídem. [Torna]



[178] Una burgesia que, per altra banda, havia tingut un paper transcendental en la industrialització i el creixement econòmic del país. [Torna]



[179] GAZIEL: Tots els camins duen a Roma. Memòries, vol. II, Barcelona, 1981, pàg. 126. [Torna]



[180] CONANGLA I FONTANILLES, Josep: La Constitució de l’Havana i altres escrits, a cura de Joaquim Roy, «Biblioteca dels clàssics del nacionalisme català», núm. 14, Barcelona, Edicions La Magrana i Diputació de Barcelona, 1986, pàg. IX i X. [Torna]



[181] CONANGLA I FONTANILLES, Josep: op. cit., pàg. XI. [Torna]



[182] JOVER ZAMORA, José María: «Aspectos de la civilización española en la crisis de fin de siglo», dins FUSI, Juan Pablo; NIÑO, Antonio (editors): Vísperas del 98…, pàg. 15-46. [Torna]



[183] NAVARRO GARCÍA, Luis: La independencia de Cuba, Madrid, Ed. MAPFRE, 1992, pàg. 358. [Torna]



[184] BROSSA, Jaume: «La joventut catalana d’ara», L’Avenç, 2a època, any V, 1893, pàg. 21-206. [Torna]



[185] SOLÉ I SABATÉ, Josep M.: «La bandera independentista neix a Cuba», dins Revista de Catalunya, 1991, pàg. 47-48. [Torna]



[186] Record de l’excursió artística de l’«Orfeó Catalunya» a Guantánamo, octubre 10 i 11, 1925, fotografies d’E. Mateos, citat a JOU I ANDREU, David: Els sitgetans a Amèrica, Sitges, Grup d’Estudis Sitgetans, 1994, pàg. 152. [Torna]



[187] CONANGLA I FONTANILLES, Josep: op. cit., pàg. XIX. [Torna]



[188] Ídem, pàg. XXVI. [Torna]



[189] Ídem, pàg. XXVI i XXVII. [Torna]





