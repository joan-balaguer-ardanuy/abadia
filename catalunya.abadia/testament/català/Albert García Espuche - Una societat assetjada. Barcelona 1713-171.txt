Una societat assetjada. Barcelona 1713-1714 ofereix una visió única dels 414 dies de setge a Barcelona durant la Guerra de Successió. A partir, sobretot, dels documents notarials de l’època, Albert Garcia Espuche dóna a conèixer més de 400 històries reals de persones que es casaven, compraven cases, feien testament i intentaven resoldre els conflictes quotidians sota les bombes. Aquest llibre ens mostra els fets tal com els va recollir la bona pràctica dels notaris barcelonins de l’època i dóna fe d’escenes il·lustratives, curioses i sovint increïbles, alhora que fa certa l’afirmació que la realitat supera la ficció. El llibre és un document imprescindible per entendre, més enllà de grans esdeveniments polítics i bèl·lics, la societat barcelonina sota el setge.





Albert Garcia Espuche





Una societat assetjada


Barcelona 1713-1714



ePUB v0.9

Reynus 10.01.24





Títol original: Una societat assetjada. Barcelona 1713-1714

Albert Garcia Espuche, 2014

Edició digital: Reynus (v0.9)

ePUBCat base r1.3





A l’Anna i a la Núria.





AGRAÏMENTS





Vull agrair l’ajuda rebuda de part de Rosa Maria Alabrús, Joaquim Albareda, Agustí Alcoberro, Julia Beltrán de Heredia, Josep Maria Camarasa, Josep Capdeferro, Josep Capdevila, Toni Castells, Josep Antoni Cerdà, Eliseu Climent, Carles Dorico, Mercè Gras, Xavier Lencina, Carles Mas, Anna Molina, Rosa Nacente, Laureà Pagarolas, José Pardo, Carme Pérez Aparicio, Josep Maria Planes, Eduard Puig, Francesc Riart, Oriol Ripoll, Xavier Tarraubella i altres amics que potser oblido.

Núria Rivero ha revisat el text. Si el lector pogués comparar les versions anterior i posterior al seu treball, comprendria per què li estic tan agraït. Així mateix, vull agrair la curosa feina de correcció duta a terme per Isabel Obiols.





ABREVIATURES





ACA

Arxiu de la Corona d’Aragó



ADB

Arxiu Diocesà de Barcelona



AHCB

Arxiu Històric de la Ciutat de Barcelona



AHPB

Arxiu Històric de Protocols de Barcelona



APCCV

Arxiu de Protocols del Reial Col·legi Seminari del Corpus Christi de València



APSJP

Arxiu de la Parròquia dels Sants Just i Pastor



ASMP

Arxiu de Santa Maria del Pi



BC

Biblioteca de Catalunya



BN

Biblioteca Nacional, Madrid



CNH1

Francesc de Castellví, Narraciones históricas, vol. 1, Fundación

Francisco Elías de Tejeda y

Erasmo Pércopo, Madrid, 1997



CNH2

Francesc de Castellví, Narraciones históricas, vol. 2, Fundación

Francisco Elías de Tejeda y

Erasmo Pércopo, Madrid, 1998



CNH3

Francesc de Castellví, Narraciones históricas, vol. 3, Fundación

Francisco Elías de Tejeda y

Erasmo Pércopo, Madrid, 1999



CNH4

Francesc de Castellví, Narraciones históricas, vol. 4, Fundación

Francisco Elías de Tejeda y

Erasmo Pércopo, Madrid, 2002



DCVB

Diccionari català-valencià-balear



HHSW

Haus-, Hof- und Staatsarchiv Wien





CRONOLOGIA SUCCINTA





4 JUNY A 10 AGOST 1697

Setge francès de Barcelona



20 SETEMBRE 1697

Pau de Rijswick, final de la Guerra dels Nou Anys



1 NOVEMBRE 1700

Mort de Carles II; testament a favor de Felip d’Anjou



12 NOVEMBRE 1700

Felip V és proclamat rei d’Espanya a París



7 SETEMBRE 1701

Gran Aliança de l’Haia, en defensa contra França



3 OCTUBRE 1701

Felip V jura les Constitucions de Catalunya



12 OCTUBRE 1701

A 14 GENER 1702

Corts de Felip V a Barcelona



8 MAIG 1702

Les Províncies Unides declaren la guerra a França i Espanya



15 MAIG 1702

Anglaterra declara la guerra a França i Espanya



16 MAIG 1703

Portugal s’uneix a la Gran Aliança de l’Haia



12 SETEMBRE 1703

Carles III, l’arxiduc, és proclamat rei d’Espanya a Viena



6 MARÇ 1704

Carles III arriba a Portugal



28 MAIG 1704

Intent d’aixecament austriacista a Barcelona



31 MAIG, 1 JUNY 1704

Bombardeig de Barcelona per la flota aliada



1 JUNY 1704

Marxa la flota aliada



20 JUNY 1704

El virrei Velasco empresona Vilana Perlas, Feliu i altres



17 MAIG 1705

Pacte dels Vigatans



20 JUNY 1705

Pacte de Gènova, aliança entre Catalunya i Anglaterra



18 AGOST 1705

Aixecament austriacista a València



26 AGOST A 14 OCTUBRE 1705

Setge austriacista de Barcelona



7 NOVEMBRE 1705

Entrada de Carles III a Barcelona



28 NOVEMBRE 1705

Carles III jura les Constitucions de Catalunya



5 DESEMBRE 1705

A 31 MARÇ 1706

Corts de Carles III a Barcelona



16 DESEMBRE 1705

El general Basset entra a València ciutat



4 FEBRER 1706

Lord Peterborough entra a València i acaba el bloqueig borbònic



3 ABRIL A 12 MAIG 1706

Setge borbònic de Barcelona, fracassat



2 JULIOL 1706

Carles III és proclamat rei a Madrid



6 AGOST 1706

Els borbònics recuperen Madrid



22 MARÇ 1707

Havent partit el dia 4 de València, Carles III entra a Barcelona



25 ABRIL 1707

Batalla d’Almansa, greu derrota austriacista



8 MAIG 1707

València, ciutat ocupada pels borbònics



6 JUNY 1707

Xàtiva capitula davant els borbònics; el 19 comencen els incendis



26 JUNY 1707

Abolició dels Furs del Regne de

València



11 SETEMBRE

A 12 NOVEMBRE 1707

Setge borbònic de Lleida



2 AL 26 DE NOVEMBRE DE 1707

Setge felipista de Morella



11 JULIOL 1708

Capitulació de Tortosa



26 JULIOL 1708

Giovanni Francesco Gemelli Careri arriba a Barcelona



1 AGOST 1708

La reina fa la seva entrada a Barcelona i es casa amb Carles III



18 SETEMBRE 1708

Josep Camañes és testimoni d’una acta a Barcelona



7 DESEMBRE 1708

La ciutat d’Alacant, ocupada pels borbònics



11 ABRIL 1709

Carles III s’instal·la a Horta, a la torre de Fontaner



29 MAIG 1709

Els reis tornen a Barcelona



28 NOVEMBRE 1709

Giovanni Francesco Gemelli Careri marxa de Barcelona



17 JULIOL 1710

Batalla d’Almenar, favorable als austriacistes



20 AGOST 1710

Batalla de Saragossa, favorable als austriacistes



14 SETEMBRE A 14 DESEMBRE 1710

Setge austriacista de Morella



28 SETEMBRE 1710

Segona ocupació austriacista de Madrid



8 DESEMBRE 1710

Setge o batalla de Brihuega, favorable als borbònics



10 DESEMBRE 1710

Batalla de Villaviciosa, favorable als borbònics



15 DESEMBRE 1710

A 25 GENER 1711

Setge borbònic de Girona



30 DESEMBRE 1710

A 3 FEBRER 1711

Setge borbònic de Morella



17 ABRIL 1711

Mor l’emperador Josep I, germà de Carles III



27 SETEMBRE 1711

Carles III marxa per jurar com a emperador a Frankfurt



TARDOR 1712

Les tropes angleses abandonen Catalunya



19 MARÇ 1713

La reina s’embarca per tornar a Viena



21 MARÇ 1713

Josep Camañes arriba per segona

vegada a Barcelona



29 ABRIL 1713

Tractat d’Utrecht entre la Gran Bretanya i França



21 JUNY 1713

Conveni de l’Hospitalet



30 JUNY A 9 JULIOL 1713

Junta de Braços, decisió de resistir a ultrança



2 JULIOL 1713

Embarcament de les tropes imperials



6 JULIOL 1713

Es declara la guerra a ultrança; discurs de Ferrer i Sitges



13 JULIOL 1713

Tractat d’Utrecht entre Anglaterra i Espanya



13 JULIOL 1713

Villarroel accepta el càrrec de comandant general



25 JULIOL 1713

Inici del setge de Barcelona



9 AGOST A 4 OCTUBRE 1713

Expedició del diputat militar



30 NOVEMBRE 1713

Extracció dels nous consellers de la ciutat



1 FEBRER 1714

Arriba l’armada enemiga



6 MARÇ 1714

Tractat de Rastatt



3 ABRIL 1714

Inici del bombardeig borbònic des del Clot



23 MAIG 1714

Inici del bombardeig borbònic des del convent de Caputxins



7 JULIOL 1714

El duc de Berwick arriba davant de Barcelona



25 JULIOL 1714

El bombardeig «mai vist ni sentit»



3 AGOST 1714

Última anotació al diari de Josep Camañes



11 A 14 AGOST

Atac borbònic duríssim a les defenses de llevant



11 SETEMBRE 1714

Assalt borbònic final



9 MARÇ 1715

Ordre reial de fer la Ciutadella



16 GENER 1716

Decret de Nova Planta



24 JULIOL 1717

L’expedició espanyola a Sardenya salpa de Barcelona



18 JUNY 1718

La flota espanyola salpa de Barcelona cap a Sicília



26 GENER 1725

S’acaba la Ciutadella



30 ABRIL 1725

Tractat de Viena





PREVIS





EL 4 DE SETEMBRE DE 1714, només una setmana abans de l’assalt final a Barcelona per part de les tropes borbòniques que l’assetjaven, el notari Josep Amat i Reixach, jugant-se la vida sota el foc enemic, va fer dues actes notarials de possessió de sengles cases del mercader Josep Ignasi Vidal. La primera de les actes es va realitzar al matí a la Riera d’en Prim, davant d’un baluard de les defenses del Raval; i l’altra a la tarda a la falda de Montjuïc, prop de l’ermita de Sant Bertran.

Durant un acte de possessió de casa, dut a terme normalment en cas d’heretar o comprar un edifici, el propietari en mostrava la clau de manera ostensible, obria i tancava la porta de l’habitatge, hi entrava sol o agafat de la mà dreta de qui el venia i es quedava dins en senyal de possessió. Després, l’amo prenia un puny de terra a l’eixida o a l’hort i la llançava als quatre vents. I tot mentre es recitava un seguit de frases protocol·làries.

Si aquests actes de possessió poden resultar estranys als nostres ulls, ho és molt més que es fessin en condicions de gran perill. És evident que no es tractava d’actes ineludibles de subsistència. Des de la perspectiva actual, semblen iniciatives perfectament prescindibles en una situació de conflicte extrem. A la Barcelona del període, però, dites accions eren fidels a unes «formes de fer en comú» i es continuaren realitzant amb certa normalitat fins i tot en els moments més dramàtics del setge.

Aquesta obra vol ajudar a entendre més bé la societat catalana del període, partint del convenciment que l’anàlisi de les etapes més difícils, com ara la del setge de Barcelona de 1713-1714, pot resultar eficaç per copsar trets no tan fàcils d’apreciar o de valorar en la seva justa mesura si s’estudien només els anys de calma.



*



El setge de Barcelona de 1713 i 1714 es va perllongar durant més de tretze mesos, una durada força més gran que l’habitual en l’època. No fou aquesta, però, la seva única singularitat. La desproporció entre les forces atacants i les defensores va ser molt notable: era realment insòlit que uns pocs milers d’assetjats intentessin resistir els exèrcits de les corones de França i Espanya. S’hi pot afegir també el caràcter dels bombardeigs rebuts per la ciutat, que foren duríssims i van tenir com a objectiu no només les muralles i els baluards, sinó les cases i els habitants, i van causar terror i una enorme devastació. Finalment, és prou clar que un altre tret rellevant del setge el constituí la gran importància dels seus efectes.1

És cert que no va ser l’assetjament més llarg de tots els coneguts, ni el més intens en tots els seus moments, ni el de més desproporció de forces, ni el més cruel en pèrdua de vides, ni el de conseqüències finals més terribles. La suma, però, de tots els seus trets, cada un dels quals és prou acusat, va convertir el setge de Barcelona de 1713-1714 en molt singular i força escrits contemporanis ho van recollir.

Jorge Próspero de Verboom, enginyer borbònic que va participar al setge i que després fou l’encarregat de projectar i aixecar la Ciutadella, el fort que havia de controlar els vençuts, va escriure el setembre de 1716 una «Relación de lo que se juzga necesario, para la defensa de la Ciudadela que se fabrica en Barzelona…», on analitzà tot allò que li calia al fort per resistir un setge (homes, armes, queviures…). Verboom donava per fet un temps màxim de resistència als setges i, per això, presentava un «estado de lo necesario en esta Ciudadela suponiendo que su defensa podrá llegar al término de tres meses». Aquesta era la durada que considerava raonable en tots els casos, les ciutats incloses. En aquest sentit, l’enginyer argumentava: «La mayor parte de las plazas, aún las que se hallaban prevenidas de todo lo que los gobernadores o comandantes de ellas habían podido pedir y desear, no han resistido el tiempo que debían.» I afegia: «Puedo decir que de todos los sitios que han venido a mi conocimiento en treinta años ha que sirvo, de que veintiséis de ingeniero, no he visto defensa que haya llegado hasta el punto a que razonablemente había de ser. Porque siempre se encuentran algunos motivos, sean buenos o malos, que obligan a rendirlas más presto que se debía. Sólo se defendió lo bastante la ciudad de Barcelona, por la ciega obstinación de su pueblo; y porque, además de hallarse esta plaza muy abastecida de todo género de víveres y municiones de guerra, no se pudo cerrarla por la parte de mar, por donde entraron muchos géneros durante su bloqueo y sitio» (cal dir però que, com es veurà més endavant, durant els darrers set mesos del setge la ciutat va patir un bloqueig força efectiu).2

L’autor anònim del Journal du siège de Barçelonne commandé par Monséigneur le maréchal Duc de Berwick géneralissime de l’armée des Deux Couronnes, escrit l’any 1714, va afirmar que els segles a venir tindrien difícil creure aquell remarcable succés. I sobre el triomfant mariscal de Berwick opinà que passaria a la glòria, ja que el setge de Barcelona va ser «un assumpte únic» que havia requerit una gran paciència per assolir una conquesta tan difícil, sobretot contra uns defensors furiosos que menyspreaven els seus béns i les seves vides per seguir «la seva boja passió».3

Manel Soler, frare del convent de Sant Josep que va viure el setge dins de Barcelona, afirmà que «lo foc de esta ciutat, tant de ofensa com de defensa, no se ha vist mai en lo món, ni igual la resistència de la gent de la plaça».4

El felipista Vicente Bacallar y Sanna, marquès de San Felipe, va escriure sobre els moments finals de l’assetjament: «Villarroel y el cabo de los conselleres de la ciudad [Rafael Casanova] juntaron los suyos y acometieron a los franceses, que se iban adelantando ordenados; ambos quedaron gravemente heridos. Entonces desmayaron los defensores, pero en todas las partes de la ciudad se mantuvo la guerra por doce contínuas horas, porque todo el pueblo peleaba. No se ha visto en este siglo semejante sitio [setge], más obstinado y cruel.»

Al seu torn, el religiós alacantí Nicolás de Jesús Belando, també borbònic, va afirmar que s’havia vist a la Barcelona assetjada «una de las resistencias más considerables que se leen en las Historias […] mayor que la de Numancia por temor más al tiro de pólvora que al elefante».5

L’autor anònim de les Remarques d’un voyageur sur la Hollande, l’Allemagne, l’Italie, l’Espagne, le Portugal, l’Afrique, le Brésil, et quelques Isles de la Méditerranee, obra publicada a l’Haia l’any 1728, recordava: «Les barcelonais nous ont retracé la valeur des anciens romains, dans le dernier siège qu’ils ont soutenu en 1714 contre une armée de françois et les forces de l’Espagne, dont ils repoussèrent pendant quatorze mois les efforts avec un courage intrépide.»6

Ja als nostres dies i a la seva coneguda obra sobre la Catalunya moderna, l’historiador Pierre Vilar sintetitza: «Barcelona cau com a república exemplar, l’heroisme de la qual meravella per molt de temps Europa. Els nobles hi fan reviure les antigues virtuds militars; els rics ofereixen grans sumes en préstecs arriscats, equipen les tropes; els gremis, la universitat, lluiten en llurs pròpies formacions, al si de la Coronela, on la deserció, àdhuc la vigília de la caiguda inevitable, és desconeguda; el conseller en cap, sostenint personalment el xoc del darrer assalt, cau ferit en els plecs de la bandera de santa Eulària.»7

Com apunta l’historiador Joaquim Albareda, «no es pot explicar la resistència de Barcelona sense tenir en compte les esperances que els resistents van mantenir fins al darrer moment en la intervenció dels aliats, esperonada pels missatges de suport, sovint ambigus, emesos per la cort imperial de la mà del secretari de despatx, el català Ramon de Vilana Perlas, un dels homes amb més influència en l’emperador. Com tampoc no podem obviar un altre element, imprescindible per entendre l’actitud maximalista dels resistents, que era el seu convenciment que, en realitat, no hi havia el més mínim marge de negociació amb Felip V, tal com certifica la repressió ferotge que va emprendre a partir de 1707 i les informacions que rebien de la cort de Madrid. Una cosa i l’altra, sumades a la composició majoritàriament popular de les forces socials de la ciutat, després de la fugida de bona part de la gent benestant, i a la radicalització que se’n derivà, conformen la “lògica” de la resistència, difícilment comprensible si l’aïllem d’aquests paràmetres».8

Presentada la singularitat del setge de Barcelona de 1713-1714, val la pena aproximar-se a la idea que es tenia en el període sobre els trets que caracteritzaven els catalans. A l’obra citada Remarques d’un voyageur…, es pot llegir: «Les catalans sont fort jaloux de leur liberté, très fiers dans leurs montagnes, hardis et cruels dans leurs expeditions; impenétrables dans leurs projets, quoique naturellement fort volages, et d’une sincerité dont personne ne s’avisera de répondre. D’ailleurs ces peuples sont infatigables, patients et industrieux, et d’une grande ressource à leurs alliés.»9

Al seu Fènix de Catalunya, Narcís Feliu de la Penya ja havia escrit que Catalunya era rica i capaç, però també lluitadora, valerosa i defensora de la seva llengua i les seves llibertats.10 La dualitat d’uns catalans treballadors i alhora coratjosos, d’una Catalunya pròspera i al mateix temps capaç de lluitar enèrgicament amb les armes a la mà, també la va subratllar, dècades més tard, François Marie Arouet, Voltaire, a l’obra Le siècle de Louis XIV: «La Catalogne est un des pays les plus fertiles de la terre et des plus heureusement situés. Autant arrosé de belles rivières, de ruisseaux et de fontaines que la vieille et la nouvelle Castille en sont dénuées, elle produit tout ce qui est nécessaire aux besoins de l’homme, et tout ce qui peut flatter ses désirs, en arbres, en blé, en fruits, en légumes de toute espèce. Barcelone est un des beaux ports de l’Europe, et le pays fournit tout pour la construction des navires. Ses montagnes sont remplies de carrières de marbre, de jaspe, de crystal de roche; on y trouve même beaucoup de pierres précieuses. Les mines de fer, d’étain, de plomb, d’alun, de vitriol y sont abondantes; la côte orientale produit du corail. La Catalogne, enfin, peut se passer de l’univers entier, et ses voisins ne peuvent se passer d’elle. Loin que l’abondance et les délices aient amoli les habitants, ils ont toujours été guerriers, et les montagnards surtout ont été féroces: mais malgré leur valeur et leur amour extrême pour la liberté, ils ont été sugjugués dans tous les temps»…11

A la visió del català com a treballador infatigable, que amb la força del tòpic ha arribat fins als nostres dies, se’n sumava una altra, ben establerta fa tres segles, del català com a lluitador notable. Aquesta doble cara potser podria ajudar, entre moltes altres coses, a explicar la singularitat del setge de Barcelona de 1713-1714.



*



Aquest treball ni pretén ni podria abordar en detall el context de la Guerra de Successió, originada per la disputa entre els dos pretendents per succeir Carles II al tron de la monarquia hispànica: el duc d’Anjou i l’arxiduc d’Àustria. Gaudim d’una àmplia i excel·lent bibliografia recent que ha estudiat l’origen i evolució del conflicte bèl·lic, el seu caràcter internacional, la marxa de la guerra a Espanya, els episodis a Catalunya, els perquès de la resistència aferrissada a Barcelona i, també, les greus conseqüències de la derrota catalana. L’enriquiment del coneixement històric produït els últims anys en aquest àmbit ha estat extraordinari.12

És oportú, en canvi, recollir aquí una part de l’anàlisi realitzada per alguns historiadors sobre qüestions rellevants del context català i barceloní anterior al setge de 1713-1714: això ajudarà a emmarcar l’obra.

Joaquim Albareda subratlla alguns dels trets fonamentals de la Catalunya del període, i entre aquests hi ha la importància de la seva estructura jurídico-política, amb les Constitucions com a element central. L’autor escriu: «Malgrat que el sistema s’havia erosionat per la manca de reunions de Corts concloses des de 1599, i per l’avenç del poder reial acabada la Guerra dels Segadors, la represa del constitucionalisme era una realitat incontestable el 1700 i es reflectí en les Corts de 1701-1702 i 1705-1706.» Albareda assenyala que cal també posar en relleu «el sistema representatiu municipal que donava veu a l’“home comú”», sense oblidar la singularitat de la capital del país: «Convé remarcar el paper de lideratge polític que exercí la ciutat de Barcelona en el conjunt del Principat. Un paper, en bona part, protagonitzat pel patriciat i pels negociants, encara que no hem d’oblidar els artesans.» Com l’historiador apunta oportunament, Barcelona era, segons Giovanni Botero, «més república franca que ciutat vassalla». I Albareda rebla: «Tant en el cas del govern de Catalunya com en el de la ciutat, l’absència reial, un autèntic inconvenient en sentit polític, significà un avantatge a l’hora de definir una política en termes propis, més “republicana” […] aquella mena de llibertat era cada cop més estranya en un temps en què els prínceps maldaven per construir l’Estat al servei dels interessos dinàstics, a còpia d’incrementar la fiscalitat i els efectius militars per fer front a la guerra omnipresent. En efecte, tant els interessos collectius, com les vies de representació, quedaven, cada cop més, exclosos d’aquesta dinàmica. Un procés que fins i tot experimentaven les repúbliques italianes.»13

El respecte als usos, el costum i les lleis i la defensa de la res publica podien portar un dels «homes comuns» d’aquella societat a l’extrem de deixar-se empresonar. És el que va passar, com hem explicat en altres llocs, en el cas del barceloní Mateu Hereu.14 Hereu era un modest cirurgià-barber, un home més de la «gent corrent», però que, com podia passar a Barcelona, fou conseller cinquè i, per tant, Il·lustríssim Senyor. Poques altres ciutats europees podien veure una cosa semblant. El rodolí amb el nom de Mateu Hereu fou triat a sort de la bossa de conseller cinquè i això va fer que passés a ocupar l’alt càrrec per un any. En aquest temps simultaniejà les feines d’afaitar, treure queixals i fer sagnies amb les obligacions i responsabilitats a la Casa de la Ciutat. Les reunions del col·legi de cirurgians passaren a fer-se aquell any a casa de Mateu Hereu, al Pla d’en Llull, i no com fins aquell moment a la del cònsol en cap del col·legi, ja que calia el màxim respecte pel conseller Hereu, «Il·lustríssim Senyor». Per honorar el seu càrrec, va haver d’encarregar la roba necessària per exercir-lo, pagant el sastre de la seva butxaca. Si per causa de dificultats econòmiques l’hagués adquirit de segona mà, hauria rebut el càstig corresponent: una gramalla dignificava el càrrec només si era nova. Finalment, Mateu Hereu, passat l’any establert per exercir com a conseller cinquè, tornà a ser simplement barber.

El 1704, quan Hereu era conseller, el virrei Francisco Antonio Fernández de Velasco y Tovar, comte de Melgar, va enviar l’il·lustríssim home comú a la presó: s’havia negat a informar sobre les deliberacions i votacions del Consell de Cent, que calia sempre mantenir en secret. El cas mostra quina podia ser la manera de pensar i de comportar-se d’algú que formava part dels homes comuns barcelonins. Fa ben patent quin era el seu concepte de res publica i quin era el grau de compromís que els ciutadans tenien amb el bé comú. A Barcelona resultava primordial mantenir un funcionament digne del govern municipal, caracteritzat pels graus considerables de participació que presentava, de la mateixa manera que calia defensar els drets i les llibertats del país. L’actitud resistent d’un cirurgià-barber davant del poder del virrei, amb la ferma intenció de no revelar les votacions del Consell de Cent, constitueix un fet prou explicatiu d’aquella societat.15

En aquest mateix sentit, val la pena tenir present l’opinió sobre Catalunya que tenia un forà que la coneixia bé: el portuguès fra Domingo de Conceição. Aquest home, malgrat les seves reiterades diatribes contra els catalans, ja que segons ell actuaven moguts pels interessos materials i l’ambició, va escriure sobre el sistema jurídicopolític de Catalunya: «Sus leyes son admirables, no hay mejor gobierno público en reino alguno […]. La justicia en sus pueblos la hacen por sí, es distributiva y no parcial. Todos llevan el trabajo por igual parte y conforme a sus recursos, y en esto tienen más rectitud que en cualquier otra cosa. Los tributos son ellos mismos los que los aplican sin dependencia del príncipe.» I sobre Barcelona el portuguès va escriure que la seva grandesa era el seu govern polític: «Es señora de todos los tributos que se pagan en ella y los puede poner y retirar sin dependencia de príncipe. Manda acuñar moneda y cuando él [el rey] la quiera acuñar ha de ser con autoridad de la ciudad y con los mismos cuños que ella acuña, conforme los privilegios concedidos por todos los reyes no sólo a esta ciudad sino a todo el Principado que en gobierno político es todo uno.»16 Els elogis del portuguès fan referència a bona part d’allò que els assetjats a Barcelona defensaren i que es va perdre l’11 de setembre de 1714.

En un sentit semblant, l’historiador Eduard Martí escriu, referint-se a l’etapa del setge, durant el qual les institucions van demostrar un respecte remarcable envers la legalitat constitucional que els guiava: «En els moments més crítics per a l’estabilitat política i social del Principat, les institucions catalanes reaccionaven ampliant la base social de les persones que podien prendre i influir les decisions finals. Comptat i debatut, només entre la Diputació i el Consell de Cent hi va haver més de seixanta persones decidint sobre el futur de Catalunya, a les quals caldria afegir els membres del Braç Militar, de la Conferència dels Tres Comuns i els de les juntes interinstitucionals, la qual cosa faria arribar la xifra a un centenar. No anava pas desencaminada [la historiadora] Núria Sales quan ens recordava que els comuns havien estat acusats de democràtics. En el context de l’enfrontament amb un rei de caràcter absolutista, el dinamisme institucional català, defensor de la política de consens i d’una major participació ciutadana en les decisions que afectaven tota la societat, es presenta amb un signe clar de modernitat. Aquesta era una de les causes per les quals molts catalans van lluitar l’11 de setembre de 1714.»17

L’aposta dels catalans a la Guerra de Successió era, com afirma Joaquim Albareda, «una aposta política i econòmica que perseguia la conservació i l’enfortiment d’un marc jurídic i institucional que responia sobretot als interessos d’uns grups socials ascendents però també a l’“home comú” gràcies als mecanismes de representació i de participació que aquella societat havia desenvolupat. A parer del felipista marquès de Gironella, Felip V disposava d’una “ocasión muy oportuna de poner todos sus dominios bajo una misma ley, de exaltar la autoridad de la verdadera nobleza cercenando la demasiada de la plebe”, la qual afirmava que tenia un pes rellevant al Consell de Cent, format majoritàriament “de menestrales y artistas y gente común”. Les Constitucions eren la clau de volta d’aquell sistema. Per això, en el tram final de la guerra, els resistents invoquen essencialment la pàtria i les seves llibertats i, en un grau molt menor Carles III, el rei que van aclamar el 1705 i que els va abandonar el 1711».18

És en aquest marc general on convé situar les «Notícies» de la present obra, protagonitzada sobretot per «homes comuns», per la «plebe» que el marquès de Gironella menyspreava i a la qual, segons ell, calia «cercenarle» el seu poder excessiu.



*



Els estudis sobre el setge de Barcelona de 1713-1714 s’han basat, molt primordialment, en l’extraordinària i magna obra Narraciones históricas, escrita per Francesc de Castellví i Ovando, militar nascut a Montblanc el 1682. Castellví era capità de la Coronela, la força armada formada pels col·legis i gremis de la ciutat, i va viure els fets en primera línia. Deixant de banda l’interès del personatge com un dels protagonistes dels esdeveniments, l’hem de citar aquí, sobretot, com a imprescindible historiador del setge i dels períodes anterior i posterior. Castellví va ser als llocs dels fets, inclosos els més perillosos, però quan va arribar el moment de redactar les seves Narraciones históricas a l’exili de Viena, va saber escriure amb la fredor necessària. Sens dubte, la dimensió de la seva aportació és molt gran i la qualitat del seu treball resulta més que notable.19

Després de Castellví, altres historiadors han abordat el setge de Barcelona. Recentment s’han fet balanços de les aportacions destacades i ben conegudes de Mateu Bruguera (l’obra del qual pateix el greu problema de no citar les fonts emprades), Salvador Sanpere i Miquel, Santiago Albertí, Pere Voltes, Josep Maria Torras i Ribé…, i gràcies a aquestes valoracions no cal que tractem aquesta qüestió.20

D’altra banda, l’excel·lent treball de recuperació de dietaris del període fet per Joaquim Albareda, Agustí Alcoberro i Mireia Campabadal els darrers anys proporciona un seguit de valuoses narracions del setge de Barcelona. A les que ja eren conegudes, com ara la d’Emanuel Mas i Soldevila, s’han sumat les del dietari del convent de Santa Caterina, la del frare Manel Soler, la del notari Aleix Claramunt, la d’un felipista anònim, etc. Tots aquests textos de protagonistes del setge són molt valuosos des del punt de vista de la informació que proporcionen i, a més, hi podem valorar la dimensió humana d’uns relats fets per persones que volien deixar constància dels patiments de la ciutat i dels propis.21

Tot i subratllant els grans mèrits de Castellví i els valors indiscutibles de totes les aportacions sobre el setge de Barcelona, cal dir que no s’hi pot trobar una aproximació al comportament d’un nombre apreciable d’individus anònims. Hi consten referències generals a les reaccions dels assetjats davant les qüestions més greus, com ara la fam o la por; i si és cert que es descriuen els actes d’una considerable quantitat de persones, aquestes són quasi sempre significades i, en la gran majoria dels casos, hi apareixen en relació amb els fets militars i les decisions que comportaven. En qualsevol cas, a partir d’aquestes bases no és possible passar de l’anàlisi de les accions de moltes persones anònimes a visions i reflexions de caire més general.



*



La metodologia que guia aquesta obra planteja com a fonamental abordar al mateix temps les dimensions macrohistòrica i microhistòrica. Si és evident que cal entendre el «bosc» per tal de no perdre’s en la visió particular dels «arbres», és igualment cert que sense analitzar i entendre els «arbres» no es pot comprendre el «bosc».

Per obtenir una visió més completa dels trets d’una societat, resulta útil aportar dades sobre accions diverses de persones poc rellevants, a més de considerar els actes singulars dels personatges més destacats. En el cas de Barcelona, una aproximació que tingui en compte els «anònims» sembla especialment interessant ja que, com s’ha apuntat, el paper de l’«home comú» a la capital catalana no era el de simple subjecte passiu. Així, la recerca ha portat a considerar els actes de centenars de subjectes que no són els «grans protagonistes» d’aquells fets de la Història (amb majúscula), però que també eren allà i que aporten històries (amb minúscula) amb prou elements de grandesa, de generositat, de patiment i, sobretot, d’explicació reveladora per ajudar-nos a endinsar-nos en la societat que va patir el llarg drama del setge.22

Per abordar la recerca ha estat fonamental la informació que aporten les actes notarials. Aquestes fonts documentals fan referència a tota mena de fets de la vida laboral i familiar, de l’economia i de la vida quotidiana d’una part molt considerable dels habitants de la ciutat. Les dades notarials s’enriqueixen amb les d’altres fonts que s’endinsen també en el «particular», com ara els documents parroquials o els que deixen constància dels plets; i, lògicament, s’acompanyen també de les esmentades narracions del setge.

En general, el conjunt de la documentació emprada permet no tan sols saber molt més sobre determinats comportaments individuals dels assetjats, sinó que, a partir de la suma de casos i de dades, facilita una aproximació global a la societat que patí el setge i, més en detall, a algunes qüestions fins ara no gaire estudiades. Així, la present obra dedica una atenció especial als beneficis que la instauració de la cort austriacista a Barcelona va reportar a determinades persones i als problemes que creà simultàniament al gruix de la població; a la situació i els problemes dels valencians i altres refugiats a Barcelona; a les ajudes que els naturals del Regne de València van demanar a Carles III; a les excuses dels qui van marxar de la ciutat just abans d’iniciar-se el setge; a la veritable dimensió dels enderrocs de cases causats per les bales i bombes borbòniques…

Cal afegir que els notaris del període no tan sols subministren una gran quantitat d’informació, sinó que en aquesta obra formen part fonamental d’una aproximació al coneixement del període. Ha resultat bàsic, en efecte, entendre que el paper dels notaris resultava central en aquella societat, precisament pels trets que la definien. Aquest és un fil conductor de l’obra que porta a una reflexió final al segon epíleg.

A partir de la voluntat de realitzar una anàlisi detallada, el treball aporta un nombre considerable de noves dades sobre persones que es trobaven a Barcelona durant el setge de 1713-1714. Es proporcionen aquí nous coneixements sobre austriacistes que se sabia que havien defensat la ciutat i es revela la presència a Barcelona d’altres, alguns força significats, que s’ignorava que fossin a la Ciutat Comtal en el període del setge. D’altra banda, les notes de l’obra constitueixen, en certa manera, un text paral·lel que presenta moltes dades i que pot ajudar a plantejar noves recerques. Sens dubte, com més coneixement s’obté, més clar resulta que queda un llarg camí a recórrer per conèixer a fons el setge de Barcelona, la societat que el va patir i les relacions que en aquella etapa s’establiren amb llocs propers o allunyats.





NOTÍCIES





L’ACTUAL SÒLID CONEIXEMENT BIBLIOGRÀFIC sobre el context general, la voluntat de la present obra de tenir en compte les persones anònimes que van viure el període del setge de Barcelona i l’oportunitat que, per fer-ho, brinden les fonts documentals utilitzades permeten fer un recorregut doble, amb dues realitats que podem percebre en paral·lel: d’una banda, la global de la ciutat, inevitablement vinculada a la guerra, el setge i la derrota; d’una altra, la d’un seguit llarg de fets menors protagonitzats per assetjats majoritàriament anònims.

La percepció dels contrastos entre les dues realitats, la global i la particular, la de la guerra i la d’algunes de les activitats dels ciutadans, constitueix una font notable d’ensenyament. Entre altres coses, dits contrastos resulten sovint inesperats, almenys des del punt de vista inicial d’un observador actual, i això invita a la reflexió.

La mirada detallada, que es desenvolupa amb el teló de fons d’uns fets històrics ben coneguts, està formada per alguns centenars de «Notícies» inèdites. És important remarcar que ho són i que, per aquesta raó i pel tipus d’aproximació plantejat, constitueixen l’aportació central de l’obra i ocupen el gruix del text; mentre que les dades generals, que en la seva gran majoria ja són recollides en altres llocs, han estat reduïdes a una dimensió relativament curta.

La selecció de les «Notícies» i la seva presentació conjunta són el que caracteritza l’aproximació feta en aquest text al període del setge. O, més ben dit, als mesos de l’encerclament i a les etapes anterior i posterior.

Les «Notícies» presentades comencen després de la batalla d’Almansa. Molts austriacistes es van haver d’exiliar a Barcelona no gaire després de la derrota del 25 d’abril de 1707. Per a ells, aquest va ser l’inici d’una etapa molt difícil viscuda a la Ciutat Comtal, que culminà amb el final del setge de 1713-1714.

Una de les primeres «Notícies» correspon al trasllat, de Nàpols a Barcelona, del famós viatger Giovanni Francesco Gemelli Careri. La narració de la seva llarga estada a la capital catalana ajuda a evidenciar el contrast acusat entre la vida dels nobles i els servidors de la cort i la de les persones que, obligades a abandonar llurs cases a València, Aragó, Navarra, Castella o altres llocs, es refugiaren a Barcelona després d’Almansa.

Les «Notícies» acaben el 1725, any que va veure dos fets sobresortints de caire oposat: la Pau de Viena, signada entre l’emperador Carles VI i Felip V d’Espanya, que tancava qüestions suscitades per la Guerra de Successió i fins aleshores pendents; i el final de la construcció de la Ciutadella borbònica a Barcelona.

Entre les dates extremes de les «Notícies» resulta fàcil imaginar la intensitat de l’etapa prèvia a l’assalt del dimarts 11 de setembre de 1714, i d’aquesta situació i de l’estudi de tot el setge, objectiu principal del treball, se n’aprèn molt. Ha resultat molt interessant i enriquidor, però, analitzar també el període anterior a l’assetjament: cal tenir en compte que moltes de les persones que vivien a la ciutat abans que s’iniciés el setge ja patien, i molt, els efectes de la guerra. I, per descomptat, ha estat igualment interessant abordar l’etapa posterior a la derrota, ja que els sofriments de la població de Barcelona no van acabar, ni de lluny, l’11 de setembre de 1714.23





BARCELONA, CORT AUSTRIACISTA





Després del fort impuls econòmic i de reorganització del territori català consolidat al final del segle XVI, i superat després el greu entrebanc de la Guerra de Secessió, Catalunya i Barcelona van gaudir des de l’últim terç del segle XVII una notable recuperació. Així, cap a 1700 la capital catalana era una ciutat pròspera i ben connectada amb el món. El nivell de vida del conjunt de la població barcelonina havia millorat molt des del final del segle XVI i cada vegada més persones tenien accés a més béns. Els últims anys s’ha estudiat a fons i amb detall aquesta societat i no cal repetir que resulta del tot inapropiat utilitzar el terme «decadència» per definir-la.24

Barcelona, però, va entrar en una etapa en què una prosperitat indubtable havia de conviure amb la presència directa de la guerra. El bombardeig francès de 1691, en el context de la Guerra dels Nou Anys o de la Lliga d’Augsburg (1688-1697), va marcar l’inici d’aquesta fase. La capital de Catalunya fou triada per l’armada francesa per experimentar sobre l’eficàcia de les seves armes i els barcelonins es van indignar pel fet que no s’intentés expugnar la ciutat, sinó tan sols fer-li mal. Aquest era un acte que, com ells van dir, no era només cruel, sinó «diabòlic». Uns anys més tard, el 1697, el setge francès posat a Barcelona va causar una enorme destrucció. Fou batejat com l’«horrorós siti» i deixà un fortíssim sentiment antifrancès que ajuda a explicar les decisions preses pels catalans l’any 1713.

És de sobres conegut que, després de la mort de Carles II sense descendència, la successió al tron de la monarquia hispànica va donar lloc a l’enfrontament entre els dos pretendents a la corona: el duc d’Anjou i l’arxiduc d’Àustria. L’arxiduc Carles era el candidat a la corona en virtut d’un antic pacte que estipulava la successió de Carles II en un membre de la dinastia dels Habsburg. El testament del monarca difunt, però, feia successor Felip d’Anjou, nét de Lluís XIV de França i besnét de Felip IV de Castella, i això provocà un conflicte bèl·lic d’àmbit internacional: la Guerra de Successió espanyola.

També és ben sabut que entre el 12 d’octubre de 1701 i el 14 de gener de 1702 van tenir lloc a Barcelona les Corts presidides pel duc d’Anjou. Narcís Feliu de la Penya va escriure als seus Anales de Cataluña que el país hi va aconseguir «cuanto había pedido, moderado sólo el desinsacular» i que les Corts es van concloure «como quisieron los catalanes».25

El 8 d’abril de 1702, Felip V va marxar del port barceloní de la Santa Creu en direcció al regne de Nàpols, i no tornà fins al 20 de desembre. Durant els vuit mesos i dotze dies transcorreguts sense la seva presència a Catalunya, les institucions del país i els ministres reials s’enfrontaren greument. Entre els estira-i-arronses destacà l’anomenat «afer Jager», un tour de force provocat per haver-se decretat l’expulsió de Catalunya d’Arnold de Jager, cònsol d’Holanda al Principat. Així, l’ambient que el rei trobà a Barcelona quan hi retornà aquell mes de desembre de 1702 ja no li era favorable. Francesc de Castellví va expressar de manera nítida l’actitud de la ciutat amb Felip V: «Festejó la vuelta del rey con tres días de luminarias, pero fueron tan silenciosas que declararon lo resentido del pueblo.» En efecte, el silenci intencionat resultà força significatiu en una ciutat que acompanyava totes les festes amb la incontenible explosió de coets, ja fossin del tipus voladors o de la mena borratxons.26

El primer intent del bàndol austriacista per ocupar Barcelona es va produir el maig de 1704. El dia 28 l’armada aliada va arribar a la ciutat i, després d’un desembarcament comandat pel príncep i militar alemany Georg von Hessen-Darmstadt, la flota angloholandesa de l’almirall sir George Rooke bombardejà la població la nit del dia 30. Malgrat la complicitat de persones que es trobaven a l’interior de la ciutat, l’intent de prendre la capital catalana de mans felipistes es va frustrar i, l’endemà, els vaixells dels aliats s’allunyaren de Barcelona. El virrei Velasco manà empresonar aquells que considerava còmplices de l’atac fracassat o que conceptuava com a austriacistes destacats. Uns estaven amagats o havien pogut fugir, com ara Antoni de Peguera i Aimerich o el carnisser Pere Ferrer, àlies Careny. D’altres foren detinguts, i entre ells hi havia Narcís Feliu de la Penya, els cònsols holandesos Arnold de Jager i Joan Kies (el segon, a Tarragona), el doctor en drets Josep Duran, Amador de Dalmau i el seu fill Sebastià, el flequer Martí Andreu i el doctor en drets i ciutadà honrat Ramon de Vilana Perlas.27

Les cases dels acusats foren escorcollades a fons i a Vilana Perlas li van prendre, entre altres documents, un «codern de full de octau estampat a modo de pronostich» que portava el títol Clarín de la Europa, hipocresía descifrada, España advertida, verdad declarada. Es tractava d’una obra anònima de propaganda austriacista indissimulada publicat per primera vegada l’any 1702. S’hi acusava França d’haver desitjat (o fins i tot procurat) l’expugnació de Viena per part dels turcs en el decisiu setge de 1683 i s’hi establien comparacions ben contrastades: «Francia y turcos, astutos, dobles, engañosos, pertinaces, vengativos, vanagloriosos, soberbios, insufribles. Austria, benigna, sencilla, humana, humilde, caritativa; Francia y turcos, confiados en sí; Austria, de Dios.»

A més de defensar la legitimitat de les aspiracions de Carles III al tron de la monarquia hispànica, el Clarín de la Europa no perdia ocasió de carregar contra França: «Ni es católica, ni protestante, ni mahometana, ni de secta alguna hasta ahora conocida, es una nueva hidra universal compuesta de tantas cabezas que se acomoda a todo en lo que toca a su interés; esto prefiere a cualquier religión, amistad, honestidad, sangre, fe, palabra […] no ha reparado, en tantos años de guerras, en devastar, destruir, arrasar, quemar, talar y horrorizar todo lo contiguo a su reino […]. Ser su vecino es ser su enemigo […]. Y así, príncipes de Europa y tú, infeliz España: no oigáis más proposiciones de Francia.» Sense el «pesado yugo» d’aquesta, concloïa el text, Europa es veuria «restituida a su antiguo valor, libertad y prosperidad».28 El sentiment antifrancès dels catalans, molt acusat des del setge de 1697, no deixava de créixer ateses les actuacions posteriors de França.

El 22 d’agost de 1705, l’armada aliada va arribar de nou davant de Barcelona, ara comandada pel general anglès lord Peterborough, per aconseguir l’entrada victoriosa de l’arxiduc Carles d’Àustria a la Ciutat Comtal.29 Uns dies després, el 13 de setembre, el príncep Hessen-Darmstadt va morir ferit de bala quan intentava expugnar el fort de Montjuïc amb els seus homes, i Narcís Feliu de la Penya va escriure sobre ell, amb un excés d’optimisme: «Vivirá eternamente, sin olvidarse su gloria en los anales de la fama y en los corazones catalanes.»

La notable baixa no va aturar els aliats, que començaren el bombardeig per mar el 15 de setembre. De manera insensata, el virrei Francisco Antonio Fernández de Velasco y Tovar va prohibir als barcelonins que sortissin de llurs cases per buscar refugi en llocs segurs. Ell, però, no es considerà inclòs a la prohibició i Feliu ho recollí amb ironia: «Salió [el virrey] de la casa del conde de la Rosa en el llano de San Francisco, con más prisa que autoridad, recogiéndose en la plaza de Santa Ana en la casa de Josa, por distante [de la zona del ataque].» El virrei continuà la fugida guiat només per la por: «Estos dias —va escriure Feliu— iban a porfía don Francisco Velasco en mudar de estancia y las bombas en perseguirle: de la plaza de Santa Ana pasó al Colegio del Obispo y de éste al convento de San Pedro, a donde también le visitaban; pero aunque se supo guardar de las bombas, no pudo guardarse de los paisanos.»

El 4 d’octubre, finalment, Velasco envià les capitulacions de rendició a lord Peterborough i Narcís Feliu narra uns fets crucials d’aquell moment: «Dando crédito a esta noticia [de la rendición] sacamos de la Torre (que era nuestra cárcel) las armas, que con arte nos habían entregado los amigos, y dimos orden que dejasen las casas vecinas a la Torre ocupadas en las noches antecedentes, con número de más de quinientos hombres, por recelo de alguna travesura de Velasco, que siempre la juzgué sin su fundamento por no poderla lograr sin su peligro, ni en tierra, ni en mar; pero siempre corría la voz que nos había de sacar Velasco de Barcelona y llevarnos a donde quisiese, menos aquellos a quienes en la Torre mandaría dar garrote.»

El temut Velasco no va poder actuar contra els presoners. El 14 d’octubre de 1705, Feliu i els altres detinguts s’enfrontaren als oficials i als soldats de la guarnició de la torre on estaven reclosos i la dominaren. Alhora, a l’altre extrem de la Ribera, al costat de la capella de Montserrat i molt a prop del Palau Reial, es produí un episodi violent entre diversos soldats i un home que portava una cinta groga, color que distingia els seguidors de l’arxiduc. Segons Feliu, «estos dos lances movieron los paisanos del quarto de la Ribera a correr a voces por las calles clamando: A las armas hermanos, que se llevan los presos. Diciendo otros: Que degüellan los presos, vamos a salvarles las vidas, viva la patria, y Carlos Tercero».

Una Verídica relación… anònima, publicada l’any 1705, confirmava els fets, recollint els crits en la seva llengua original: «Ara és hora germans, trayeunos de assí; quens volen matar; visca la pàtria, visca Carles Tercer.» I els crits, una vegada escampades les notícies a les zones properes a la Ribera, foren: «A las armas germans. A las armas que sen portan los presos. Preneu las armas y a la Ribera tots. Que degollan los presos, anem a salvarlos las vidas. Visca la pàtria, visca Carles Tercer.»

Fou aleshores quan va entrar en acció, aquell 14 d’octubre de 1705, la família Peiró, avui quasi del tot oblidada malgrat que Narcís Feliu de la Penya, agraït, va deixar testimoni de la seva valentia i habilitat: «A este tiempo, una mujer llamada Gerónima Peiró, deseando librar los presos, mandó a su hijo Antonio Peiró subir al campanario de la iglesia de Santa Marta, vecina a la Torre, a tocar rebato; y después tocó la campana de la iglesia de Santa María del Mar, las cuales pusieron en arma a toda la ciudad; y tocando después todas las campanas, infundieron inexplicable temor a toda la guarnición. La primera acción fué sacarnos de la Torre y llevarnos a Casa de la Ciudad. Luego sacaron los presos de las Cárceles Reales y del Obispo; y después, haciéndose dueños de la atarazana, sacaron los presos de la Torre de las Pulgas.»

En aquell moment agitat i confús els aliats entraren a la ciutat per la bretxa oberta a la muralla del Raval i, aleshores, la intervenció simultània del poble de Barcelona resultà fonamental: «A este tiempo —explica Feliu— los ciudadanos de las calles vecinas a la Ribera, cerrando las puertas de las casas y encargando la guarda a las mujeres, partieron a encontrar a los soldados tomando las bocacalles de la Ribera, Encantes, Palacio, Baluartes y Puerta del Mar. Los de más adentro de la ciudad fortificaban sus calles; y todos con las armas, hasta algunos clérigos, religiosos y caballeros, acudieron a la Ribera; rindiendo los paisanos, después de mucho disparo de una y otra parte, la Puerta del Mar, Baluartes de Levante, de Medio Día y de San Raimundo, sujetando las guarniciones; y desarmando luego a la caballeria, quedaron árbitros de más de seis mil hombres de guarnición que había en la plaza.»

Narcís Feliu no volia de cap manera oblidar el paper decisiu que els Peiró van tenir en aquells fets: «No puede pasarse en silencio el valor de Tomás Peiró, de Gerònima, su mujer, y de Antonio, su hijo, los cuales, sólos en la calle de Santa Clara, desarmaron más de setenta soldados napolitanos, que desampararon la media luna de Santa Clara, y a algunos de las guardias de Cataluña, recogiendo las armas en su casa, delante la iglesia de Santa Marta, entregándolas después a los paisanos que se hallaban sin ellas. Después de esta diligencia, fue la mujer a los cuarteles cerca del matadero de la ciudad, donde se hallaban dos regimientos de napolitanos, a persuadirles que se retirasen si querían salvar sus vidas, ofreciéndoles lugar seguro para su resguardo, como era su casa, la de los padres clérigos menores y la de Santa María del Mar, buscando gente para que les acompañasen a dicha casa e iglesias, donde se recogieron y salvaron.»30

Tot i que la documentació on apareix la família Peiró és molt escassa, s’hi aprèn que vivia en una casa modesta de la seva propietat situada al carrer de Santa Clara i que disposava d’una altra casa al carrer del Sant Esperit, les dues a tocar del monestir de Santa Clara, de l’església de Santa Marta, del Pla d’en Llull i de l’escorxador.

Ben poca cosa més se’n sap. La figura de Tomàs Peiró, en principi més fàcil de resseguir per la seva condició d’home i cap de família, es resisteix a la tasca de l’historiador. Hem descobert que era taverner i que treballava en un lloc adequat al seu ofici: els barris del voltant del Pla d’en Llull, espai urbà animat i d’acollida de gent nouvinguda, on hi havia diverses tavernes. L’habitatge i la taverna dels Peiró al carrer de Santa Clara quedaren derruïts per causa de les bombes llançades el 1714, mentre que la casa del carrer del Sant Esperit va romandre dempeus però molt malmesa. Els dos edificis consten als documents on es llistaren les primeres valoracions de les cases a enderrocar per aixecar la Ciutadella, fetes del 29 de juliol al 13 d’agost de 1715. S’hi pot llegir: «Calle de Santa Clara: casa inhabitable de Tomás Peiró tabernero, se hallan 70 canas de buena pared»; «Calle del Espíritu Santo: casa de Tomás Peiró tabernero, vale 700 libras y bajadas 75 libras por el despojo queda en 625 libras». Tomàs Peiró no s’esmenta aquí com a difunt, ni apareix com a propietària la seva «vídua», ja que la dona no ho era. En efecte, el taverner va sobreviure al setge dels anys 1713 i 1714.

Els primers documents del cadastre borbònic indiquen que el mes de maig de 1716 Tomàs Peiró i la seva dona vivien en una casa del carrer de Bonaire, propietat de Felicià de Sobias (el fill, Antoni Peiró, potser mort durant el setge, no hi consta). Tomàs Peiró figura en aquesta data com a negociant, una condició habitual en els taverners que havien assolit cert èxit a partir del comerç que feien portant vi a la ciutat. En el seu cas, el fet de quedar-se sense la taverna, eliminada per causa de la construcció de la Ciutadella, devia propiciar el pas ràpid de la condició de taverner a la de negociant.

L’habitatge dels Sobias al carrer de Bonaire, situat a la zona que avui és jaciment del Born, fou també arrasat per donar pas a l’esplanada del fort borbònic. Els Peiró hi van conviure amb el traginer Joan Vila, la dona d’aquest i un nen; amb l’hortolà Francesc Call, la seva dona, un fill i un nen, i amb Maria Pons, vídua de fadrí hortolà, i un nen. Els Call s’hi havien desplaçat des del carrer d’en Cavarroca, on tenien una casa esdevinguda inhabitable per causa de les bombes que hi van impactar durant el setge. Les famílies Vila i Pons de ben segur que s’havien trobat en una situació similar, que els obligà a viure, tots junts, a la casa força gran de Felicià de Sobias, fins que aquesta desaparegué en benefici del fort borbònic.

Malgrat les dificultats documentals, doncs, hem pogut comprovar que Tomàs Peiró i la seva dona van sobreviure al setge de 1713-1714 i que després de la derrota seguiren a la ciutat. En tot cas, la determinació i el valor d’aquesta modesta família, que formava part de la «gent comuna», ajuden a explicar l’obstinada resistència ciutadana que es va produir els anys 1713 i 1714. Narcís Feliu de la Penya va mostrar reconeixement i admiració pels Peiró i per tots aquells homes i dones anònims que van ser valerosos en els fets de 1705. Molts d’ells ho serien encara més durant el setge que s’acostava.31

Després de la victòria de l’arxiduc, aquest jurà les Constitucions de Catalunya el 7 de novembre de 1705 i es convocaren Corts Generals, que es van celebrar del 5 de desembre de 1705 fins al 31 de març de 1706.

L’etapa de la Guerra de Successió que coincidí amb el primer temps de la cort austriacista a Barcelona no resultà fàcil per als seguidors de l’arxiduc. El 16 de desembre de 1705, el general Joan Baptista Basset i Ramos va entrar a la ciutat de València, però resultaven evidents alguns problemes al bàndol de Carles III. L’anglès Charles Mordaunt, comte de Peterborough, generalíssim de l’exèrcit aliat a la Península, envià el 23 de febrer de 1706 una carta ben significativa a Franz Adolf von Zinzerling, secretari de Carles III. Milord Peterborough era a València, on havia entrat el 24 de gener de 1706, i s’adreçava per escrit al secretari del monarca «per posar millor en intel·ligència del rei els seus pensaments», en especial l’escassa confiança que tenia en la capacitat dels valencians i dels catalans per defensar València de l’enemic. Peterborough es queixava: «Lo que yo he padecido y estoy para sufrir todavía no puede ser puesto en silencio.» I per tal de concretar, manifestava: «El rey esperaba una grande asistencia de sus fieles catalanes, pero ellos se comportan en todas las ocasiones como héroes en los lugarcitos, y tan cobardes en todos los demás encuentros [que] nunca se ha visto ni oído en el mundo, y ésto por todo y en cualquier ocasión; el escandaloso combate de ellos cuando el pobre Coningan fue muerto, la conducta de ellos en el Ampurdán […] Mil hombres de ellos a vista de 50 caballos se pusieron con precipitada fuga por tres días cerca la montaña de Mortedro, y habiéndolos puesto después en los pasos de Las Cabrillas hacia Castilla […], 600 de ellos fueron batidos por treinta caballos entre montañas y precipicios, a donde 50 ingleses hubieren resistido a un ejército, o a lo menos a éste.»32

Davant de la imminència de l’atac de Felip V a Barcelona, Peterborough aconsellà Carles III embarcar-se en direcció a Portugal, és a dir, fugir. L’arxiduc, però, va voler quedar-se a la ciutat disposat a resistir el setge enemic. El 3 d’abril de 1706, només tres dies després d’acabades les Corts a Barcelona, el mariscal René de Froulay, comte de Tessé, ajudat per una esquadra comandada pel comte de Tolosa, posà setge a la capital catalana. Malgrat que els atacants aconseguiren obrir bretxes a la muralla, l’acció militar va acabar de manera precipitada la nit de l’11 al 12 de maig. En efecte, l’anunci de la immediata arribada de la flota aliada, amb l’almirall John Leake al capdavant, provocà la fugida de l’esquadra francesa i va fer que, a terra, el comte de Tessé es retirés a corre-cuita i abandonés els ferits i una gran quantitat de material. Un acte poc gloriós que li costaria la destitució. Sembla provat, en tot cas, que ell no fou el culpable de l’eclipsi de sol que es va produir el dia de la seva retirada, i que el bàndol austriacista va associar, lògicament, a l’eclipsi paral·lel de Lluís XIV, el Rei Sol.

Malgrat la brevetat d’aquest setge, les baixes que patiren els defensors de Barcelona no van ser escasses ni es poden oblidar. Una acta del notari Josep Llaurador i de Satorre del 10 de novembre de 1706 recull que el mestre de cases Joan Oller va morir a la muralla «per defensa del rey Carlos III». Pere Sayol, capità del regiment de les Guàrdies Catalanes, comandat pel coronel Antoni de Peguera i Aimerich, també va perdre la vida lluitant. El 4 d’abril de 1706 van ingressar a l’Hospital General de la Santa Creu i de Sant Pau Fèlix Senges, natural de Sarrià, la seva dona Maria, filla d’Antich Vellapart i natural de Barcelona, i els seus fills, Jaume, Francesc i Josep. De ben segur havien estat ferits per una de les primeres bombes llançades pels francesos. El 7 de maig, els tres joves tornaren a entrar a l’hospital i el dia 19 ingressaren de nou Francesc i Jaume. El segon hi va morir finalment el dia 24. El 21 ingressà Maria, que expirà un dia després que el seu fill Jaume. Els registres de la institució deixaren també constància, el mes de juny, de l’entrada de 254 soldats anglesos ferits, 136 dels quals van morir a l’Hospital de la Santa Creu. Durant el mes de juliol de 1706, hi entraren 81 soldats anglesos més i d’aquests, vint-i-sis deixaren la vida a l’hospital, una proporció igualment molt elevada. Els efectes dels combats lliurats contra els francesos, doncs, no es poden menystenir. Si bé l’assetjament de 1706 no fou ni de bon tros tan terrible com el de 1697, per a molts militars i per a força civils aquell breu atac francès resultà cruelment definitiu.33

Peterborough no va socórrer Barcelona durant el setge malgrat les ordres d’ajuda que li va enviar l’arxiduc. No ens ha d’estranyar que per aquesta conducta i per altres raons no fos gaire estimat per alguns dels seus aliats. Anton Florian, príncep de Liechtenstein, que li era clarament contrari, considerava que Peterborough tenia «un odio particular contra los catalanes», mentre que aquests, en justa reciprocitat, no li tenien la més mínima confiança. Carles III acusà Peterborough de desobediència i, amb altres decisions controvertides en el seu full de serveis, el comte fou cridat a Anglaterra el març de 1707 per retre comptes de les seves accions. Als catalans, covards segons ell, encara els quedava força temps de lluita.34

Els fets militars se succeïren els anys següents amb una sort canviant per als bàndols enfrontats. L’ofensiva militar austriacista a Espanya posterior al frustrat setge de Barcelona va portar a la proclamació de Carles III com a rei, a Madrid, el 2 de juliol de 1706, però el 6 d’agost següent els borbònics recuperaren la ciutat i Carles III marxà a València.35 Atès el caire desfavorable que anava prenent la guerra, l’arxiduc sortí d’allà el 4 de març de 1707 en direcció a Barcelona, on va entrar el 22 d’aquell mes.

El 25 d’abril de 1707, els austriacistes van patir la greu derrota d’Almansa. Precisament aquell dia, el mestre flequer Pere Tunant, junt amb vint-i-quatre fadrins flequers i nou peons, es reuniren a Barcelona a la notaria de Jeroni Casetas, al carrer de les Moles. Quedà constància en escriptura pública de la promesa que van fer al mercader Joan Colomer, assentista i empresari del reial exèrcit de la Sacra i Cesària Majestat del rei nostre senyor Carles III, «monarca del Regne de Castella». Els 34 homes es van comprometre a participar en la campanya militar d’aquell any i a fer el corresponent pa de munició. Rebrien en concepte de sou deu rals i dues racions de pa per dia, i sis rals i dues racions les jornades que no poguessin treballar.36 Cap d’ells, ni Tunant, ni els fadrins, ni els peons, ni el sobresortint Joan Colomer sabien que aquell dia 25 d’abril l’exèrcit aliat estava perdent la batalla d’Almansa, un fet que va modificar molt sensiblement el curs de la guerra. El Regne de València ho notà molt aviat: el 8 de maig la seva capital fou ocupada pels borbònics i el 26 de juny foren abolits els seus furs.

No gaire temps després, les tropes felipistes avançaven ja a Catalunya: entre l’11 de setembre i el 12 novembre de 1707 va tenir lloc el setge de Lleida, que capitulà, i Tortosa ho va fer l’11 de juliol de 1708. Aquests fets més que preocupants no van impedir que Elisabet Cristina de Brunsvic-Wolfenbüttel arribés a Barcelona l’1 d’agost de 1708 i es casés amb Carles III a Santa Maria del Mar.

Al cap d’un temps, l’any 1710, es van viure episodis favorables als austriacistes, amb la batalla d’Almenar, el 17 de juliol, la de Saragossa, el 20 d’agost, i la segona ocupació de Madrid, el 28 de setembre, amb la proclamació de Carles III com a rei de la monarquia hispànica. El monarca austríac havia hagut d’esperar uns anys per tornar a Madrid, però el seu futur no hi estava associat. Si la primera vegada la rebuda havia estat molt freda, la segona no va veure una acollida millor i, a més, la situació no es va afermar. Força aviat, les batalles de Brihuega i de Villaviciosa, el 8 i 10 de desembre, marcaren un gir favorable als borbònics i Catalunya en va patir les conseqüències: Girona fou assetjada per les tropes felipistes entre el 15 de desembre de 1710 i el 25 de gener de 1711, dia que va capitular.

La mort de l’emperador Josep I, germà de l’arxiduc, el 17 d’abril de 1711, va obrir una nova etapa en el conflicte bèl·lic i a Catalunya: el 27 de setembre Carles III s’embarcà a Barcelona com a inici del seu viatge a Frankfurt, on havia de jurar com a nou emperador. Un any i mig més tard, el 19 de març de 1713, la reina també marxà de la ciutat i va acabar, així, una llarga etapa de cort austriacista a la capital catalana, un període ric en esdeveniments amb notable incidència a la ciutat. Durant aquells anys, Barcelona va veure trencats els equilibris socials i econòmics que la caracteritzaven i es van accentuar notablement les distàncies entre els extrems de la societat urbana, entre els rics i els pobres.





ELS EXILIATS VALENCIANS I ELS SEUS NOTARIS


12 DE GENER DE 1708



Després de la derrota d’Almansa molts valencians es traslladaren a Barcelona i s’hi instal·laren. Des d’aquell moment, una gran quantitat d’exiliats del Regne de València visqueren a la capital de Catalunya durant força anys. Aquest és un fet d’una enorme importància que no es pot oblidar. La història de la Barcelona cort austriacista és també la dels valencians exiliats, i també la dels vinguts d’altres llocs que es refugiaren igualment a la ciutat.

Entre els naturals del Regne de València que arribaren després d’Almansa, hi havia força notaris, i alguns d’ells exerciren la seva feina a la Ciutat Comtal durant els anys següents. S’han conservat llibres de protocols firmats a la capital catalana de tres d’aquests fedataris: Fulgenci Artich, Cristòfol Aguilar i Joan Baptista Blasco. Les actes notarials que van redactar a la capital catalana proporcionen una valuosa informació sobre els valencians que s’hi van haver d’exiliar. És així perquè els notaris de València foren els encarregats d’atendre la major part de les necessitats notarials dels valencians arribats a Barcelona després d’abandonar el Regne de València.

La clientela d’aquests homes a la capital catalana era molt àmplia, ja que els exiliats valencians hi constituïen una colònia molt nombrosa. Molts dels seus membres van viure a Barcelona força anys: en molts casos des de no gaire després de la derrota d’Almansa, fins que van morir defensant la capital catalana o, amb més sort, fins després del setge. Tots ells van poder disposar d’una fe pública «pròpia» gràcies als notaris també exiliats. I aquests, esdevinguts elements de connexió entre els seus compatriotes, contribuïren a mantenir les relacions al si de la colònia del Regne de València a Barcelona.

Això es manifesta en el fet que els testimonis de les actes fetes pels notaris valencians fossin majoritàriament de la mateixa nació: les seves notaries eren espais de socialització per a aquells exiliats. La relació intensa entre els membres de la colònia valenciana es constata, igualment, en la seva presència als batejos, els casaments i les defuncions de compatriotes. Durant el llarg període que molts valencians passaren a la Ciutat Comtal van tenir temps de sobres per establir relacions, renovades constantment en els moments singulars dels cicles vitals de tots ells. Resultaren inevitables alguns conflictes interns, com es veurà més endavant, però és just destacar, a més de la importància quantitativa i qualitativa dels valencians a la Barcelona d’aquells anys, la notable solidaritat que es va donar entre ells.37





ELS CAPS DELS VALENCIANS


27 DE GENER DE 1708



El 27 de gener de 1708 va ser un dia assenyalat per a la colònia valenciana de Barcelona. En efecte, Antoni Tomàs Fenollet Cavanilles i Juan, comte de Casal, senyor de la vila d’Alginet i de la baronia de Benisanó, membre del Consell de Sa Majestat i majordom de cambra amb clau d’entrada, president i governador de les armes a la província de Calàbria Ultra, Regne de Nàpols, va lliurar al notari Fulgenci Artich una plica tancada, dins la qual hi havia el seu testament. Ho va fer, i en això radicava la importància de la qüestió, perquè estava a punt de marxar de Barcelona. El mateix dia, la dona del comte, Marianna Bellvís de Montcada, comtessa de Casal, també va donar al notari Artich una plica amb el seu testament. Havia de fer el viatge amb el seu noble marit, i en aquestes circumstàncies era habitual ser prudent.

El comte de Casal havia estat reconegut per la colònia valenciana de la ciutat com a cap natural, i després que marxés passà a serho Josep Vicent Torres Eiximeno. Aquest era un home molt ben considerat. Ja l’any 1700, el marquès de Villatorcas havia elaborat un informe, quan Torres Eiximeno era secretari de la ciutat de València, en què afirmava sobre ell: «Está muy bien opinado en el común sentir de todos en Valencia y que regularmente se le tiene por el voto más justificado de cuantos concurren en la Casa de la Ciudad, habiéndose portado siempre con gran desinterés y sólo mirando a dar su voto a los más beneméritos […] sin que jamás le hayan vencido las intercesiones y ruegos.»

Josep Vicent Torres Eiximeno va rebre el privilegi de noblesa el gener de 1707, fou nomenat secretari de la negociació de València del Consell d’Aragó, se li confirmà, amb caràcter hereditari, l’escrivania de la sala de la ciutat de València i rebé el càrrec de correu major del Regne de València.

Torres Eiximeno, que el 1708 va fer 45 anys, ocupava una casa del carrer de la Mercè. Les llibretes de comunió pasqual de la parròquia dels Sants Just i Pastor, on quevada inclòs l’habitatge, mostren l’augment anual de les persones allà acollides, totes o quasi totes nascudes al Regne de València. El 1708 s’hi allotjaven 48 «persones de comunió»; el 1710, 56; el 1711, 57, i el 1712, 66. Per descomptat, vivien amb Torres Eiximeno la seva mare, Josepa Maria Eiximeno, la seva dona, Caterina Bonilla, les filles del matrimoni, Maria Lluïsa, Micaela i, a partir de 1708, Josepa, i altres familiars. La tercera filla dels Torres Eiximeno era, en efecte, barcelonina: fou batejada el 3 d’octubre de 1708 a la parròquia dels Sants Just i Pastor, amb els noms de Josepa, Maria, Àngela, Damiana, Francesca, Anna, Lluïsa, Miquela, Rosa, Felipa i Vicenta, i en foren padrins Damià Palou, paborde de la Santa Església de València i jutge de la seva Reial Audiència, i Lluïsa Biguet, vídua del ciutadà de València Josep Bonilla.

La casa del carrer de la Mercè albergava els tres oficials del Consell d’Aragó que treballaven amb el secretari Torres Eiximeno. I també Miquel Molins, verguer dels Jurats de València, que consta a la casa a les llibretes de la parròquia dels anys 1708 a 1712. A més d’ells, hi residiren altres valencians assenyalats: Simon Carrós, el paborde Damià Palou, Antonio de la Cola, Josep Vallebrera, Josep Salon, Francesc Ortí, Josep Mateu i Daza, Tomàs Anglesola, Andreu Almunia i Carrós i Joan Gil i Gavilan; i també el noble andalús Luis Bernardo Jurado Serrano Valenzuela y Salcedo, regidor perpetu de la ciutat d’Andújar, marquès de Villanueva de Santa Rita des del 5 de gener de 1707 per mercè de l’arxiduc. Sens dubte, la casa del secretari del Consell d’Aragó, com consta a les esmentades llibretes de comunió, era un lloc d’acollida de valencians fugits del seu país i d’algun austriacista, també exiliat, que no era natural del Regne de València.

A la Ciutat Comtal, com havia passat a València, Torres Eiximeno inspirava la màxima confiança i a ell recorrien compatriotes seus de diverses condicions socials, en els moments més assenyalats de llurs vides. Així, per exemple, l’abril de 1708, el valencià Josep Serveró el va fer marmessor testamentari; el juny de 1710 ho fou de l’ànima del notari de València Vicent Ramon; aquell mateix mes va ser nomenat marmessor del mariner Pere Tesa; el febrer de 1712, Baltasar López, del Consell de Sa Majestat i oïdor de la Reial Audiència de València, també el va fer marmessor testamentari, i el mateix passà el juliol de 1713 amb Gaspar Fuster, arquebisbe electe de Bríndisi, i en altres casos.

Durant el setge de Barcelona, iniciat el 25 de juliol de 1713, va adquirir importància per a la colònia valenciana la figura de Gaspar Bernat de Calatayud Vilarig, comte de Cirat. Era el noble valencià de més edat i nivell a la ciutat assetjada, encara que el seu lideratge va ser discutit per una part dels membres de la colònia. En tot cas, Josep Vicent Torres Eiximeno, que en iniciar-se l’encerclament va ser nomenat coronel del regiment d’infanteria de la Mare de Déu dels Desemparats o regiment dels Valencians, va continuar sent fins al final del setge una peça fonamental i respetadíssima de la colònia de valencians exiliats a Barcelona.38





LA VALÈNCIA DEL CARRER DE LA MERCÈ


8 D’ABRIL DE 1708



Un dels valencians que havia seguit Carles III a Barcelona fou Josep Folch de Cardona, Erill i Borja, comte de Cardona, nascut el 1651, l’austriacista valencià més notable, organitzador de l’aixecament en favor de Carles III al Regne de València. El noble no va arribar a un lloc estrany, ja que gràcies a la família de la seva mare, Maria Teresa d’Erill, tenia vincles molt estrets amb Catalunya. L’any 1707 havia estat nomenat majordom major de l’arxiduquessa Elisabet Cristina i també almirall d’Aragó. Més d’un any després del trasllat a Barcelona amb el rei i exercint l’esmentat càrrec de majordom major, «recollí» la reina a San Pier d’Arena, al costat mateix de Gènova: era el 13 de juliol de 1708. Després d’un viatge força complicat, el 25 de juliol desembarcà amb ella a Mataró i el dia 31 l’acompanyà en lloc preferent durant la solemne entrada de la sobirana a Barcelona. Uns anys més tard, el 19 de març de 1713, Folch de Cardona deixà la Ciutat Comtal, seguint la reina a la seva marxa a Viena.

L’almirall d’Aragó va viure en una casa del carrer de la Mercè, amb la façana posterior oberta a la muralla de mar i al seu passeig: sens dubte un lloc molt privilegiat de la ciutat. L’edifici era propietat de Guillem Manuel de Rocabertí, òlim de Rocafull-Puixmarín i de Rocabertí, conegut habitualment com a comte de Peralada. Aquest personatge posseïa igualment els títols de comte d’Albatera i de Santa Maria de Formiguera, vescomte de Rocabertí, senyor de Bétera i cavaller de Calatrava. Rocabertí havia nascut a l’esmentada Albatera, a Alacant, però es va naturalitzar català el 1702. Fou president de l’estament militar durant les Corts Catalanes de 1702 i Felip V el va fer gran d’Espanya el 1703. Com a felipista convençut que era, el comte de Peralada abandonà Barcelona una vegada consumada la victòria de l’arxiduc. La seva magnífica casa, per tant, podia ser ocupada per algun austriacista de relleu, com així va passar. L’habitatge era molt singular, però per la seva situació davant del mar estava exposat a alguns perills: al final de l’any 1705 s’hi van haver de fer obres de reparació, i també al pont que unia la casa al passeig de la Muralla de Mar, ja que quedà tocat per les bombes austriacistes.

Al costat de la casa on vivia el comte de Cardona en quedava una altra que també era propietat del comte de Peralada. La va ocupar Antoni Vicentelo de Lecca i d’Erill, comte d’Erill, nascut el 1644 i germanastre, per part de mare, del seu veí, Josep Folch de Cardona. Austriacista destacat, Vicentelo era membre d’una família corsa establerta a Sevilla, però pel fet de ser fill d’una Erill se sentia molt vinculat a Catalunya i signava Antoni Roger d’Erill. El 8 d’agost de 1711 va prendre possessió del càrrec de virrei de Sardenya, en substitució del comte de Fuentes.

Amb el comte d’Erill habitava, formant part de la seva «família», l’austriacista canari Cristóbal Lázaro Salazar de Frías y Espinosa, nascut a La Laguna, que consta a les llibretes de comunió pasqual de la parròquia dels Sants Just i Pastor dels anys 1708 i 1709 només amb el seu títol: comte del Valle de Salazar.

L’altra casa també contigua a la que ocupava el comte d’Erill era propietat del mercader Joan Comellas. És allà on vivia, precisament, Josep Vicent Torres Eiximeno. Com ja ha estat dit, quan l’enemic posà setge a Barcelona fou nomenat coronel del regiment de la Mare de Déu dels Desemparats o dels Valencians. Aleshores deixà la casa del carrer de la Mercè: l’any 1714 consta que el seu propietari, Joan Comellas, era qui s’estava a l’habitatge.

Les tres cases en qüestió conformaven una illa on només es trobaven aquestes propietats, amb una situació privilegiada a la ciutat, entre els carrers de la Mercè, amb el front a la Muralla de Mar. L’illa que quedava a ponent l’ocupava del tot el convent de la Mercè, i a la de llevant destacaven les cases dels nobles Josep Mora i Solanell, Joan Copons i Lluís Bru, que donaven al passeig de la Muralla de Mar.

El 8 d’abril de 1708 era diumenge de Pasqua i calia complir, en aquesta etapa de l’any, el precepte pasqual. Els habitants de totes les cases del carrer de la Mercè, incloses per descomptat les tres anteriors, havien de combregar. Els clergues de la parròquia dels Sants Just i Pastor encarregats del corresponent control traçaven una creu al costat del nom i cognom de cada persona que anava complint el precepte, totes prèviament llistades a la llibreta de comunió pasqual, carrer per carrer i casa per casa.

El mateix 8 d’abril de 1708, a 1.361 quilòmetres de Barcelona, que és on es va fundar la ciutat de Roma, s’estrenava un oratori. Es tractava, en perfecta consonància amb el diumenge de Pasqua, de l’Oratorio per la Resurrezione di Nostro Signor Gesù Cristo. El text de l’oratori l’havia escrit Carlo Sigismondo Capece. La música l’havia composat Georg Friedrich Händel, que un mes i mig abans d’aquell diumenge havia fet vint-i-tres anys. L’orquestra de quaranta-set instruments, del cardenal Pietro Ottoboni, la dirigia Arcangelo Corelli. I cinc cantants posaven veu als cinc personatges de l’obra: Llucifer, Maria Magdalena, l’Àngel, sant Joan Evangelista i Maria de Cleofàs.

Tots ells eren al palau Bonelli, on Händel havia creat l’oratori per encàrrec del marquès Francesco Maria Ruspoli. Aquest noble havia creat un regiment per lluitar del costat del papa Climent XI, enfrontat amb l’emperador. La representació de l’oratori, finançada per Ruspoli, era un espectacle de propaganda creat en honor del papa Climent XI, i subratllava simbòlicament el seu rol religiós i polític. Per presentar lluïdament l’oratori davant els ambaixadors dels estats europeus, inclosos els plenipotenciaris de l’emperador Josep I i de Carles III, l’arxiduc, el marquès Francesco Maria Ruspoli va haver de fer grans obres al seu palau romà. Aconseguí, sens dubte, crear un espectacle enlluernador i va obtenir un èxit enorme, que fou també l’èxit del Papa. Després d’això, el marquès es va poder dedicar en cos i ànima al seu regiment, dit La Coronela, destinat a aturar l’avenç imperial.

Georg Friedrich Händel no havia quedat ni inactiu ni immòbil per causa del conflicte bèl·lic. La primavera de 1706 va travessar una Europa en guerra, viatjant des d’Hamburg fins a Florència, on fou l’invitat de Fernando de Mèdici. El gener de 1707 tocava l’orgue a la basílica de San Giovanni, a Roma, ciutat on havia estat acollit pels cardenals i mecenes Benedetto Pamphili i Pietro Ottoboni, i també per l’esmentat Francesco Maria Ruspoli. La relació d’aquest darrer amb el músic alemany cristal·litzà en l’oratori interpretat per primera vegada aquell 8 d’abril de 1708. Lluny, però, d’acontentar-se amb el treball i l’aprenentatge a Roma, el mes de maig del mateix any Händel es va desplaçar a Nàpols, que era en mans dels Habsburg, enemics dels seus patrons romans. Allà creà alguna obra, abans de tornar sense problemes a Roma, cap a la meitat del mes de juliol, per treballar de nou per al seu mecenes Ruspoli. En el seu honor va compondre una serenata i va assistir a la presentació de La Coronela, la tropa ja creada del marquès, que havia de combatre amb èxit contra els austríacs: una preciosa pintura d’Alessandro Piazza mostra l’escena, en què sobresurt la figura del compositor alemany.

Semblava que aquell 8 d’abril de 1708, dia de la resurrecció del Senyor, la música i les veus de l’oratori de Händel interpretat a Roma arribaven a Barcelona, per la voluntat propagandística de l’obra, o per miracle de Déu, normalment propici als Papes. I que l’ària que va sonar amb més nitidesa a la Ciutat Comtal fou «Naufragando va per l’onde», que cantava el personatge Maria de Cleofàs. A Barcelona era el moment en què molts criats i criades del carrer de la Mercè, que havien estat treballant a les estances de servei de la planta baixa, a la cuina de la planta principal o als guardarobes i les porxades del segon pis, s’afanyaven per arribar a l’església parroquial, disposats a combregar, ordenadament, darrere dels seus amos. I es diria que l’enèrgica ària de Händel, després de creuar el mar al llarg de 1.361 quilòmetres, empenyia els últims servidors que havien de rebre la comunió pasqual. O potser tot plegat no era més que una il·lusió que els moments de fervor crea en els mortals.

En tot cas, els valencians que eren a Barcelona el 8 d’abril de 1708, nombrosos entre els combregants, s’haurien pogut sentir propers a una ària que parlava d’una nau que patia els perills del mar i que, finalment, trobava una costa on refugiar-se. L’any 1707, la nau de València havia naufragat després de la batalla d’Almansa, però molts valencians van poder arribar a una altra terra ferma, a Catalunya. El temps diria si, a més d’acollidora com sempre, la nació catalana seria en el futur una terra segura.39





EL VIATGER GIOVANNI FRANCESCO GEMELLI CARERI


21 D’ABRIL DE 1708



Giovanni Francesco Gemelli Careri, napolità nascut a Radicena el 1651, és considerat un dels grans viatgers de tots els temps. Es va doctorar en drets, però per diversos motius es va sentir atret pels viatges. Després d’una primera etapa europea, va fer durant quasi cinc anys i mig una volta al món que el portà, entre altres llocs, a Egipte, l’Índia, la Xina, les Filipines i Nova Espanya. Gemelli fou ja famós en vida gràcies al seu Giro del mondo, publicat a Nàpols en sis volums els anys 1699 i 1700. L’obra va tenir arreu un èxit excepcional, de tal manera que, el 1704, es va editar en anglès a Londres.

El 1708, després que l’any anterior les tropes imperials conquerissin el Regne de Nàpols, Gemelli va decidir anar a Barcelona coincidint amb el viatge de la reina Elisabet Cristina a la capital catalana. A Gemelli no el movia la il·lusió de l’aventurer i viatger de curiositat insaciable que volia seguir descobrint món, sinó la voluntat de l’home madur que, amb 57 anys i aprofitant la seva fama, anhelava obtenir càrrecs a la cort. Barcelona, fins aleshores deixada de banda en els periples del napolità, havia esdevingut un dels centres del món i, per tant, valia la pena acostar-s’hi.

Gemelli va sortir de Nàpols per terra el matí del 21 d’abril de 1708, arribà a Roma el 25 i a Florència el 3 de maig. Marxà després a Pisa i a Liorna, on va entrar el dia 20. Allà va contractar el viatge amb vaixell de transport, que es disposava a acompanyar la flota angloholandesa que havia de portar la reina a Barcelona. L’embarcació de Gemelli es va posar a la vela el 4 de juliol i el 8 arribà a Vado de Gènova, on ja es trobava la resta de la flota. Aquesta, formada per 147 vaixells de guerra, de transport i d’acompanyament, amb l’embarcació de la reina i l’almirall anglès Leake al centre de la formació, passà el dia 15 per davant de Ventimiglia i de Finale d’Espanya (ciutat del golf de Gènova, al marquesat de Finale), i avistà Mònaco i Niça el 16. Després, el vent desfavorable desvià inesperadament els vaixells fins a Menorca, cosa que demostra que ni els monarques poden tenir una influència decisiva en els poders de la natura. Finalment, no sense dificultats, el 24 de juliol de 1708 la flota va poder albirar les costes catalanes.

La reina va desembarcar el 25 de juliol a Mataró, des d’on s’havia de dirigir, per terra, a Barcelona. Giovanni Francesco Gemelli Careri, en canvi, arribà directament a la Ciutat Comtal el dia 26, festivitat de Santa Anna. Pocs dies després, el primer d’agost, el napolità va poder assitir a la solemne entrada de la reina a la Ciutat Comtal i al seu casament amb Carles III, a l’església de Santa Maria del Mar.

En el context europeu, la capital catalana tenia unes dimensions mitjanes, i als ulls de Gemelli, que vivia a Nàpols, tercera ciutat d’Europa en habitants i quatre o cinc vegades més poblada que Barcelona, aquesta potser no li semblava gran cosa. Gemelli va escriure, a l’obra resultat d’aquell viatge, Aggiunta a’ viaggi di Europa, que els murs de la ciutat no eren gaire alts. Afalagador per un instant, explicà que la major fortalesa de Barcelona consistia en la unió i constància dels seus habitants, els pits dels quals havien fet sempre d’antemural i havien oposat una resistència forta davant els atacs dels exèrcits enemics. El viatger semblava endevinar el futur.

Gemelli va descriure amb cert detall i una admiració continguda les formes del govern municipal i de Catalunya. No va poder deixar de dir, aquesta vegada amb entusiasme, que les dones catalanes eren bellíssimes, i recollí que si una dama del país donava una bufetada a un cavaller, aquest podia fer-li un petó per eliminar el greuge, sense que els parents d’aquesta es poguessin ofendre. Potser el seu interès manifest per les dones ja li havia permès de comprovar-ho.

La ciutat com a objecte físic no va interessar gaire el viatger napolità: en féu escasses descripcions, desproveïdes d’elogis. Gemelli no havia anat a Barcelona a descobrir-la, admirar-la o explicar-la, sinó a obtenir els càrrecs que anhelava. Així, els capítols que va escriure sobre la Ciutat Comtal deixen al marge els carrers i els edificis, i converteixen en protagonistes alguns fets que hi succeïren durant la seva estada, però sobretot els monarques, alguns nobles de la cort, la seva relació amb ells i les seves pròpies aspiracions, mai amagades. El viatger sovint deixà escrit quin personatge l’invitava a dinar i quins eren els comensals en cada cas, però no va dir mai, per exemple, en quin carrer es trobava la casa de qui l’invitava, ni va descriure cap habitatge ni cap ambient urbà, ni informà mai sobre on vivia ell mateix, cosa que sí que havia fet en el cas del seu breu pas per Madrid, l’any 1698.

Oblidant sense pudor les seves pretensions, Gemelli va afirmar que els nobles anaven a la cort només per obtenir-hi favors. A la seva narració del bateig a Barcelona d’una filla de Josepa de Copons, casada amb el comte Rocco Stella, Gemelli comparà la figura virtuosa del pare, napolità com ell, amb les d’altres nobles molt menys íntegres, i va afegir, queixós: «Infelicitat del nostre temps i d’un segle corrupte, en el qual tants subjectes pretenen i aconsegueixen càrrecs superiors al seu talent, per exercitar-los ensuperbits, amb tedi i nàusea, contra el sentiment del nostre pietosíssim clement monarca.»

El dia d’aquest bateig, que fou el 28 d’octubre de 1708, ja havien passat tres mesos des de l’arribada de Gemelli a Barcelona, sense que el famós viatger hagués obtingut encara els favors del rei. El napolità no es desanimava, ni tampoc va perdre més temps criticant els aconseguidors ennoblits de la cort, ja que sabia prefectament que calia perseverança i, sobretot, bones relacions i oportunitats adequades per aconseguir uns fins que considerava justos i merescuts.

Com es pot comprovar llegint el seu text, el viatger no era dels que triguen a posar-se a la feina. En efecte, el dia 3 d’agost, a penes una setmana després de trepitjar el moll del port barceloní de la Santa Creu, Gemelli anà a fer el besamans als reis i a veure’ls menjar, i el mateix va fer els dies 4 i 5 del mateix mes. El dinar reial era un bon espectacle, però potser no mereixia tres assistències seguides, a menys que es pretengués, sobretot, disposar d’una primera manera d’acostar-se als monarques.

Després de tenir l’honor de posar-se als peus dels reis, Gemelli va escriure admiratives descripcions de la parella. Segons ell, el rei gaudia de totes les virtuts possibles, a més de parlar correctament cinc llengües. Com a viatger, el napolità era un gran defensor del poliglotisme, encara que més per qüestions pràctiques que culturals. Al final del seu Giro del mondo, Giovanni Francesco havia escrit, entre les recomanacions als viatgers: «Si és possible, convé saber moltes llengües, especialment aquelles que s’entenen en molts llocs, per raó del tràfic dels mercaders, com ara la francesa, la castellana, la portuguesa, i potser també l’esclavona; gràcies a les quals es trobarà intèrpret a tot arreu. Si manquen, però, pot suplir-les el diner, que parla qualsevol llenguatge perfectament, i l’entenen fins i tot els sords.»

El rei, segons deien, tenia una passió religiosa infatigable, superior a la de qualsevol sant del cel, i un amor una mica embogit per la cacera. Gemelli així ho afirmava també, però afegia altres gustos al monarca: era amant de jugar a la raqueta, o joc de la pilota, i als jocs de cartes dits ombre i piccheto, i li agradaven el cafè i la xocolata. En aquest sentit, Carles III podia omplir adequadament el seu temps d’oci a la ciutat, ja que allà no li faltaven les coses que apreciava. El joc de la raqueta, per exemple, era practicat assíduament a Barcelona per homes de tota condició. Gemelli va escriure que el 16 de desembre de 1708 el monarca va anar a exercitar-se en el joc de la pilota, i també l’últim dia de l’any. Cal dir també que, des de feia uns anys, s’havien obert alguns cafès, cosa que no es va veure fins força dècades més tard a Madrid o altres ciutats castellanes, mentre que de xocolata desfeta en prenia la major part de la població barcelonina, fins i tot freda.

El dia 11 d’agost, setze dies després de la seva arribada, Gemelli va fer un pas important en la seva feina de promoció personal: va presentar al rei els seus vuit llibres, els sis del Giro del mondo i els dos que havia publicat abans. Al seu text barceloní va escriure, per si algú no ho havia notat, que les seves obres eren excel·lents, i afegí que agradaren molt al monarca. Sembla que la modèstia és un equipatge que els bons viatgers deixen al punt de partida.

El dia 13 d’aquell mes, sense quasi donar respir al pobre Carles III, Gemelli li lliurà un «memorial» i la llista dels «serveis» prestats. El napolità, però, va reconèixer, entre afligit i preocupat, no haver entès la resposta del rei, però es consolà escrivint que tampoc la resta de mortals l’entenia. Aquesta, en efecte, era una opinió generalitzada: Carles III parlava molt baix, «entre dents», i sovint no se sabia què havia dit. Parlar fluix era una pràctica habitual d’alguns monarques i una sòlida tradició de la casa d’Àustria. Resultava útil, per exemple, per no concedir tots els favors demanats. Pel que sembla, des de la seva arribada a Catalunya, Carles III havia utilitzat aquesta prudent manera de comunicar-se. Alguns, potser en excés maliciosos, afirmaven que en moltes ocasions, de fet, el monarca no sabia què dir.40





LES SÚPLIQUES DELS VALENCIANS


9 DE JULIOL DE 1708



Mentre moltes persones de condició social alta havien arribat a la capital de Catalunya seguint l’arxiduc, o disposades a obtenir favors a la cort, moltes altres s’havien hagut de traslladar a Barcelona obligades per la situació militar a la seva terra, i patien una pobresa considerable a la Ciutat Comtal.

Després del trasllat de la cort de Carles III a Barcelona i, sobretot, després de la derrota d’Almansa i la caiguda de la capital valenciana en mans dels borbònics, la capital catalana va veure arribar un gran nombre de valencians. Molts hagueren d’abandonar la família als seus llocs d’origen, molts altres es desplaçaren fins a Barcelona amb els parents més propers. Quasi tots hi patiren grans dificultats econòmiques, tant els que eren funcionaris i van perdre l’entrada de diners que els proporcionaven els seus càrrecs, com altres que tenien diferents ocupacions i oficis que no van poder seguir practicant.

Molts dels valencians exiliats a la Ciutat Comtal, sense mitjans per poder-hi sobreviure, van adreçar al rei memorials demanant-li ajuda. Se sumaren a aquestes súpliques algunes altres presentades per persones que romanien en poblacions del Regne de València que es trobaven encara en mans austriacistes. El juliol de 1708 s’informà oficialment sobre força d’aquestes peticions.

El Consell d’Aragó, l’òrgan encarregat dels afers dels regnes de la Corona d’Aragó, i el seu secretari per a la negociació del Regne de València, Josep Vicent Torres Eiximeno, eren els encarregats d’informar sobre les demandes presentades. Per part del Consell d’Aragó signaven els informes Agustín Estanga, regent del Consell pel Regne d’Aragó; Josep Ceverio i Cardona, comte de Villafranquesa, conseller pel Regne de València; el jurista Domènec d’Aguirre, conseller pel Principat de Catalunya, i Francesc de Berardo i d’Espuny (o de Santjust), marquès de Montnegre, també conseller pel Principat.

Una vintena de memorials foren informats el 9 de juliol, mentre que el dia 21 es va deliberar sobre un considerable conjunt de súpliques, quasi tres vegades més nombrós que l’anterior. La necessitat de rebre ajuda era urgent en la majoria dels casos, però l’administració no era ràpida. Passats uns mesos, el rei signà les decisions corresponents: unes quantes els dies 13, 15 i 16 d’abril de 1709 a Horta, on passava uns dies de descans, mentre que altres resolucions s’aprovaren més tard. S’acusava Carles III de concedir massa pensions i massa elevades, però en el cas dels valencians obligats a abandonar el seu país era de justícia pal·liar la seva desgràcia, encara que fos amb retard.

Els problemes recollits als memorials proporcionen una idea força clara de la duresa amb què els refugiats valencians, com també els arribats d’altres llocs, havien de viure l’exili a Barcelona.

Els drames personals que contenien són molt angoixants i mereixen ser recordats.

Domènec Tomàs de Sepúlveda, natural d’Énguera i oriünd de Baeza, explicava que havia lluitat, amb 300 homes pagats per ell, a les ordres del general Rafael Nebot, que tenia encerclada la Font de la Figuera, a la vall de Montesa. Més tard, el general irlandès enemic O’Mahoney entrà a Énguera, i Domènec Tomàs de Sepúlveda pogué escapar a cavall a Xàtiva. Va perdre tot el patrimoni, i de la família només en va poder salvar un nen de nou anys, mentre que la seva mare, els seus germans i un oncle sacerdot eren portats presos a Castella. O’Mahoney va oferir retornar-li el patrimoni i la família si canviava de partit, però Sepúlveda contestà «que más quería, pobre y pidiendo limosna, sin madre y hermanos, seguir a su rey y señor natural, que rico y con ellos a quien no lo era». Quan el 1706 Barcelona fou assetjada per Felip V, Domènec Tomàs de Sepúlveda va anar-hi amb dos germans i, estant ja bloquejada la ciutat, es va afegir als que atacaven els assetjants per la rereguarda. Més tard, trobant-se Carles III a València, va poder besar-li la mà, i després el virrei Cardona l’envià al bloqueig del castell de Montesa, amb els seus 300 homes. El setge aliat fracassà i després de la derrota d’Almansa Sepúlveda va passar a Xàtiva, d’on va poder treure la família, però es va veure obligat a abandonar els béns que havia heretat del seu oncle. Es traslladà a València, però també en va haver de fugir, sense poder salvar els seus familiars, que van caure presoners una altra vegada i patiren grans oprobis. Ell, amb dos germans, aconseguí arribar a Barcelona. Al memorial lliurat, recordava els seus serveis i infortunis, i l’amor i l’afecte inexpugnables a Carles III, i demanava al rei jurisdiccions i patrimonis en poder de l’enemic. Se li va concedir, en principi, l’administració del lloc d’Antella. Era més que difícil, però, que les concessions fetes per Carles III en forma d’atorgament de càrrecs o cessió de béns a València tinguessin efectes pràctics.

Feliciano Ramuhi, natural del Grau de València, era afecte al rei des d’abans de la seva proclamació a València, i contribuí gratuïtament amb una galera i catorze mules a portar municions i «pertrechos» a Xiva i Alzira. Després va abandonar dona, set fills i dues germanes per seguir l’arxiduc a Barcelona, on es trobava el 1708 amb dos germans. Se li concedí l’administració d’un molí que estava en mans d’un «desafecte» a Carles III.

Ignasi Pavia, artiller de la ciutat de València, explicà que quan els enemics ocuparen la població abandonà casa seva i passà a Morella, on va participar en totes les «sortides» contra l’enemic, que li havia matat el cavall a Mont-roig. Resistí a Morella, assetjada pels felipistes des del 2 de novembre de 1707, fins que la població es va rendir el dia 26 i aleshores, incorporat a la guarnició de la ciutat expugnada, es va desplaçar a Barcelona. Se li concediren 150 lliures anuals.

El memorial de Vicent Fluvià, de Carcaixent, explica que va abandonar la població per amor al rei, deixant exposats a mercè dels enemics els seus pares i quatre germanes, la més gran de dotze anys, que no van poder fugir perquè les vies d’escapatòria havien quedat tallades. Va perdre béns per valor de 7.000 lliures, en mobles, joies i collites, li van talar els arbres, li maltractaren cases i possessions i, a més, expulsaren violentament el seu pare, mare i germanes, despullats dels seus béns, a peu i sense cap «conveniència». Assabentat d’això, Carles III va atorgar al pare de Vicent Fluvià el títol de noble, i al fill li concedí 300 lliures anuals, en comptes de les 800 sol·licitades, «sobre los bienes sequestrados y que se sequestraren en dicha villa».

Vicent Gil de Cabrera i Perellós d’Aragón afirmà la lleialtat de la seva família a Carles III i explicà que tenia un germà capità d’infanteria a Alacant i un altre empresonat des de la batalla d’Almansa. El suplicant no podia saber que Alacant no trigaria gaire a passar a mans felipistes, i que el seu castell, últim reducte dels defensors austriacistes, seria ocupat el 19 d’abril de 1709. Vicent Gil explicà que quan l’enemic va ocupar València, el 8 de maig de 1707, ell abandonà casa, hisenda, dona, fill i resta de família «per no apartarse del suau domini de Carles III», i va anar a Barcelona, on patia grans dificultats. Demanava al rei una de les escrivanies de manament de la Reial Audiència de València, de la qual Emanuela Ebri i Peñarroja gaudia de forma indigna, ja que era notòriament desafecta a l’arxiduc.

Hipòlit de Samper i Garcés de Marcilla Generoso, capità de la milícia de la ciutat de València, va romandre allà assistint «a todo riesgo dispuesto» al virrei de València Dídac Hurtado de Mendoza i Sandoval, comte de la Corzana, fins al 6 de maig de 1707. Amb la marxa del virrei i els ministres en direcció a Catalunya, va haver de deixar la ciutat a corre-cuita i la seva família quedà en poder dels enemics, un fet que li causà el més gran dolor. Va arribar a Barcelona el 16 de maig de 1707 i des d’aleshores l’alimentava la pietat de l’almirall d’Aragó, «que si no la hubiera encontrado hubiera perecido». En efecte, Hipòlit de Samper consta, a les llibretes de comunió pasqual de la parròquia dels Sants Just i Pastor, entre els que vivien a la casa que l’almirall ocupava al carrer de la Mercè. El suplicant demanà al monarca el mateix càrrec sol·licitat per Vicent Gil.

Josep de Sepúlveda, germà de l’esmentat Domènec Tomàs de Sepúlveda, va corroborar al seu memorial l’exposició del seu germà i va explicar que el felipista Daniel O’Mahoney va dur a terme un terrible saqueig d’Énguera, en un avís als rebels a Felip V. Josep de Sepúlveda va tenir temps de fugir amb la seva diligència en direcció a Barcelona i, una vegada arribat, va tenir l’oportunitat d’ajudar en la defensa de la ciutat durant el setge posat per Felip V aquell 1706. Aixecat el bloqueig de la capital catalana el 12 de maig, Sepúlveda tornà a València i assistí amb el seu germà al llarg setge de la vila de Montesa, on els felipistes pogueren resistir fins que la batalla d’Almansa decantà del costat borbònic la situació del regne. Després, Josep de Sepúlveda fugí a Xàtiva i a València, i més tard a Barcelona a primers de maig de 1707, «por no reconocer jamás el dominio enemigo». Atesa la seva situació, Sepúlveda demanà també, com en els dos casos anteriors, l’esmentada escrivania. El rei havia de decidir quin dels tres suplicants era el més digne de rebre-la. O, per ser més exactes, de fer-se la il·lusió que algun dia la rebria.

Cristòfol Darder, natural de la ciutat de València, explicà que es va oferir als austriacistes amb arma i cavall i que serví Sa Majestat fins a la infausta batalla d’Almansa. En considerar que no podia continuar servint amb les armes, determinà quedar-se a casa i fer-ho «amb ardit», introduint a València i al seu regne les cartes que s’enviaven des de Barcelona. Es feia càrrec també del «cuidado de sus respuestas, para que con más facilidad se adquiriesen las noticias importantes al real Servicio». Els enemics van sospitar i van assaltar casa seva, però ell va poder fugir i marxà a la cort de Barcelona. A Darder li foren concedides 100 lliures a l’any.

Josep Buxeda, nascut a València, explicà en la seva súplica que essent artiller al castell de Peníscola va fugir i es va incorporar a les tropes de Peterborough. QuanValència fou ocupada per l’enemic passà a Dénia, on el governador, veient-se assetjat pels enemics, li lliurà el baluard nou del castell, «cuyo puesto defendió haciendo tanto fuego que causó no poco daño al enemigo». Demanava 200 lliures anuals per alimentar-se ell, la seva dona i quatre fills, i sol·licitava també poder seguir amb l’ofici d’artiller «cuando sea restituida Valencia al dominio de Vuesa Majestat». Va rebre 100 lliures «sobre los secuestros seglares de Valencia» i continuà servint com a artiller, a Barcelona.

Vicente Carrillo, del Grau de València, explicà en la seva petició que per l’afecte mostrat a Carles III va estar pres, fins i tot abans de la proclamació del seu reial nom a la capital: primer, tancat a les Torres de Serranos i, després, en un calabós del castell de Xàtiva, on va patir molta misèria durant vuit mesos, fins a l’entrada de les armes de Carles III. Quan l’enemic ocupà València, abandonà béns i família i marxà a Barcelona, on es trobava el 1708 patint molta pobresa, però no menys que la que suportaven la dona i els fills a València. Demanava 100 lliures anuals i n’hi concediren 72: si més no, el vistiplau reial el va obtenir el 24 de setembre d’aquell any, força ràpidament.

El memorial de Fèlix Fort, natural de València, és el primer que consta entre els informats el 21 de juliol. El suplicant escrivia que vivia a Xaló, prop de Dénia, i que els enemics cremaren el lloc i saquejaren casa seva. Marxà a València, on treballà sense paga als forts, i quan s’acostaren les tropes enemigues va anar a Barcelona, on es trobava summament pobre. Sol·licitava 200 lliures anuals i el consell va opinar que era digne de rebre la gràcia de 100.

Salvador Albiñana explicava que havia servit el rei fins que va ser proclamat a València, i que es desplaçà a Barcelona quan estava assetjada per Felip V. Fou capità de cavalls del regiment de Pedro Morràs, en què va servir com a voluntari tot el setge. Després, afegia Albiñana, seguí en el regiment fins al fatal succés de la batalla d’Almansa. Es traslladà aleshores a Barcelona, on patí una greu malaltia i, ja recuperat, marxà a Dénia, on es trobava aquell 1708, sense haver rebut mai cap sou. Albiñana demanava el domini útil d’una barraca amb una mica de terra, que se li concedí. Malauradament per a ell i per a molts altres, Dénia cauria en mans borbòniques uns mesos més tard, el 17 de novembre de 1708.

Fra Francesc de León, religiós de l’orde de Nostra Senyora del Carme, natural de València, declarà en la seva súplica que sempre havia manifestat el seu gran afecte a Carles III i la seva Augustíssima Casa. Per aquesta raó, quan els enemics entraren a la capital, «huyendo su tiranía le fue preciso abandonar su patria y venirse a esta corte por no apartarse del suave dominio del rey». Suplicava que se li assignessin 200 lliures de renda sobre la hisenda de Josep de León, el seu germà, que posseïa la primogenitura de la casa: el suplicant era, de fet, l’únic de la família que s’havia declarat vassall de Carles III. El consell opinà que l’autor del memorial era digne de la mercè de 200 lliures anuals «sobre los bienes del referido su hermano, caso que Vuesa Magestad los mande poner en secuestro y, no secuestrándose, de esta mesma cantidad sobre los secuestros seglares de València». A Horta, amb data de 15 d’abril de 1709, el rei manifestà el seu acord i demanà que el consell consultés si s’havien de segrestar els béns de Josep de León.

Miquel Jeroni Garcia, amb el càrrec de justícia de la vila de l’Olleria, explicà que era afecte a Carles III des d’abans de la proclamació del seu reial nom a València, que va assistir al setge de Xixona i al d’Alacant, on va tenir trobades amb els enemics i havia fet alguns presoners, i que al setge de Xàtiva de 1706 va socórrer la plaça amb farina, vi i altres queviures, «rompiendo por los enemigos y matando ocho de ellos». Després va tornar amb mil homes que va introduir a la ciutat per la porta «excusada» del castell, i l’endemà s’acabà el setge. Des de Xàtiva va anar amb una companyia a socórrer Cabdet i més tard al castell de Montesa, tot a càrrec seu. El virrei comte de Cardona l’havia nomenat justícia de l’esmentada vila després d’haver executat diverses ordres amb zel i lleialtat. Afirmava que últimament havia perdut tot el que tenia i que es trobava a la cort de Barcelona sense més empara que la de Sa Majestat. Demanava 400 lliures anuals i el consell va considerar que n’havia de rebre 150 sobre els béns segrestats a la vila de l’Olleria.

Josep Sanon, capità de fusellers, va escriure que pel fet de ser afecte a Carles III els ministres del duc d’Anjou el desterraren a Sicília, on va estar tres anys fins que, sortosament, va poder fugir i tornar a Espanya, alhora que les armes de l’arxiduc entraven al Regne de València. Allà fou nomenat capità de fusellers del comte de Peterborough i va assistir a les expedicions de Requena, Xàtiva, Alacant i Múrcia, «hasta entrar en tierras de enemigos algunas veces, de donde sacó muchas reses que entregó a los generales sin aprovecharse de nada». Quan els enemics tornaren a ocupar el regne, van cremar casa seva, els arbres i les vinyes i tot el que tenia a Bunyol, on vivia. Afegí que darrerament havien desterrat la seva dona i dos fills a Dénia, on es trobaven sense cap empara. Demanava 50 lliures anuals per a ell i per a cada membre de la seva família, i el consell proposà concedir-n’hi 100 en total. El rei ratificà la recomanació, a Horta estant, el 13 d’abril de 1709.

Francesc de Villanueva explicà que mentre servia el comte de Cardona «intentaron castigarle por afecto los ministros anjoinos» i que, en saber que Dénia havia proclamat Carles III, hi va passar i serví en el recobrament del regne sense percebre cap sou. Quan els enemics entraren a la capital va haver de marxar, «con solo el vestido que traía puesto», i abandonar dona, casa i béns. Demanava una renda anual per viure amb alguna decència, «sobre la hacienda del conde de Carlet o el de Almenara». Se li concediren 200 lliures l’any. Francesc de Villanueva vivia a la casa del carrer de la Mercè que ocupava el comte de Cardona, que ajudava tant com podia els exiliats valencians.

El clergue Andreu Sevillano, natural d’Alacant, exposà que, pel fet de ser austriacista, els ministres del duc d’Anjou l’empresonaren el març de 1706. Després el portaren al presidi d’Orà, on va patir grans penalitats, injúries i misèries. L’octubre del mateix any el passaren al castell de Tarascó de Provença, i més tard a la ciutadella de Montpeller, «experimentando por espacio de 18 meses tales trabajos que le obligaron a emprender la fuga», pels territoris d’Avinyó, Delfinat, Ginebra, Cantons, Milà i Gènova, fins a arribar als reials peus de Sa Majestat. Esperava l’ajuda per a ell, la seva mare i dues germanes que vivien a Alacant, ciutat que encara es trobava en mans austriacistes. El consell opinà que Sevillano era digne de la gràcia de 300 lliures anuals sobre el bisbat d’Oriola, «y en el interín que no se situan, de doscientas anuas sobre los secuestros eclesiásticos de Alicante y demás de esta especie que se hicieren en su Governación». El rei hi donà la seva conformitat el 13 d’abril de 1709.

Joan Ermoso, veí de la vila d’Énguera, narrà en el seu escrit que tan bon punt el general Joan Baptista Basset i Ramos aclamà el reial nom de Carles III a la ciutat de Dénia, va seguir les banderes i lluità als setges de la Font de la Figuera i Xàtiva. En aquest darrer va perdre la mare, un germà i tot el que tenia, i marxà a Barcelona, on es trobava a càrrec de Domènec Tomàs de Sepúlveda, «que por Dios le està sustentando». Se li concediren 72 lliures anuals.

Pasqual Benavent, del Grau de València, recollia en el seu memorial que el rei l’havia nomenat justícia d’aquesta població i que va exercir el càrrec fins que les tropes enemigues ocuparen la capital. Abandonant aleshores casa, dona, fills i «conveniències», es va retirar amb les tropes al Principat, on va lluitar a expenses pròpies en el bloqueig que posaren els enemics a Tortosa i en el setge de Lleida. Havia donat al Regne de València una galera amb sis mules per fortificar Alzira, per ajudar durant el setge de Xàtiva i per portar queviures des del mar a València, sense percebre res. Demanava l’administració de l’heretat i terres de Josep Cernesio i Perellós, comte de Parcent, i la cort de la vila d’Onda, que posseïa Francesc Navarro, desafecte a l’arxiduc. El consell fou del parer que rebés 100 lliures anuals sobre les esmentades heretat i terres.

Esteban Pascual Ximeno, natural del Regne d’Aragó, prevere, domer i músic de la catedral de València, manifestà que durant el temps que Sa Majestat honorà amb la seva presència aquella ciutat, serví cinc mesos a la Reial Capella. Havent ocupat la ciutat les armes enemigues, «noticioso de que le querían prender por afecto de Vuesa Magestat», abandonà conveniències i casa. Compadit de la seva misèria, el comte de Villaverde el va mantenir tota la campanya anterior. Durant aquest temps patí dues greus malalties i deia trobar-se summament pobre. A més, el seu pare fou ferit durant la defensa de Bañón i la seva casa a Aragó fou saquejada per l’enemic. Demanava Ximeno poder ser admès com un dels capellans d’altar del rei i rebre una pensió de 300 lliures anuals «sobre el primer arçobispado u obispado que vacase en Aragón o Valencia, o alguna cantidad competente, por una vez, sobre los secuestros eclesiásticos de dichos reinos». El consell opinà que el suplicant era digne de rebre 400 lliures sobre els segrests eclesiàstics de València, «y si la aptitud de los capellanes de altar estuviese al conocimiento del consejo, le juzgara también digno de esta gracia».

L’alferes Pere Amador explicà que des de 1705 servia Sa Majestat Carles III. Deixà casa i família per seguir sa justa causa i va passar a Dénia, des d’on sortí a la conquesta del Regne de València amb les tropes que comandava Francesc Dàvila (el coronel Francesc Garcia Dàvila o d’Àvila). Va prendre part en set setges, i fou dues vegades assetjat i fet presoner a Oriola. Afegia Pere Amador que patí l’embargament dels seus béns i que es trobava a la misèria. Demanava 600 lliures anuals i el consell va opinar que n’havia de rebre 150. El rei ho confirmà, a Horta, el 16 d’abril de 1709.

Maties Llopis, llaurador de Mislata, explicà en la seva súplica que mentre durà el bloqueig de València assistí a la defensa de les muralles, exposant la seva vida a tots els perills, en especial durant les «sortides» a Xiva i Burjassot i en la defensa del pas de les Cabrilles de Bunyol. Aquell era el pas on, segons l’opinió de Peterborough, els naturals van mostrar la seva covardia. Una vegada els enemics entraren al regne, Llopis va haver d’abandonar casa, béns i família i desplaçar-se a la cort de Barcelona, «a lograr la dicha de estar bajo el suave dominio» de Carles III. Demanava la mercè de la batllia de Mislata, amb el salari de 100 lliures anuals, «que toca pagar al condado de Aranda, de quien es el lugar, cuyos bienes muchos años ha que están secuestrados». El consell, com sempre amb opinió prèvia del seu secretari Josep Vicent Torres Eiximeno, va creure que el suplicant era digne de la batllia, amb un salari de 50 lliures a l’any. El rei hi aportà força ràpidament el seu vistiplau, el 9 d’agost de 1708.

Francesc Abella, veí de València, narrà en el seu memorial que el 1705, abans de la proclamació de Carles III a la capital, es «va aplicar a tenir algunes intel·ligències amb els que seguien la justa causa», fins que el marquès d’Alconchel li va enviar un cavaller aragonès, dit Juan Antonio Samper, per tal que, noliejant-li un vaixell, el portés a Gibraltar. En descobrir-ho els enemics, es va veure obligat a marxar a Dénia, on ja havien entrat les armes de Carles III, i allà va passar dos mesos assetjat. La falta de salut l’obligà a viatjar al Principat, on el marquès d’Alconchel el va nomenar ajudant del regiment de Blas Ferrer, en el qual va servir a les fronteres d’Aragó fins al setge de Monroyo. Afegia també que havia participat en altres «funcions» fins que, després de la batalla d’Almansa, va haver d’abandonar «ses conveniències», dona i quatre filles donzelles, i va anar a la cort, on patia grans «treballs», és a dir, penalitats, tribulacions i situacions angunioses. El suplicant demanava una pensió, sense posar-hi xifra, i el consell informà que era digne de rebre 150 lliures anuals. El rei hi va afegir el seu «me conformo» el 27 de març de 1709.

Ginés Pomares, de la vila d’Elx, va escriure que assistí al setge d’Alacant i al recobrament de la resta d’aquella part del regne. Quan les tropes enemigues tornaren a ocupar la vila es va haver de retirar a Alacant, on es mantenia a si mateix com a «aventurer» i participant en diverses accions de guerra. Al mateix temps, va procurar introduir llenya i palla a Elx, a expenses seves, i els enemics li saquejaren la casa, confiscaren els seus béns i el deixaren sense mitjans per sustentar la seva família. Demanava 400 lliures anuals i el consell va creure que era digne de rebre’n 150.

Dionís Albert, del lloc de Borbotó, va deixar dit que amb dues galeres i dotze mules pròpies, en companyia de dos germans, va anar a Huete, a Castella, per servir el rei Carles III. L’enemic, però, li va prendre les galeres i les mules, l’únic cabal que tenia per mantenir-se. En aquesta ocasió mataren un germà seu, i a l’altre li van tallar les dues mans. Per no haver cobrat res per la pèrdua, vivia en la misèria i demanava 200 lliures anuals sobre el patrimoni del comte de Parcent, seguidor del partit enemic. El consell proposà que Dionís Albert rebés 100 lliures.

Josep Navarro, de Novelda, explicà que ell i tres germans seus foren dels primers que es mostraren afectes a Carles III. Dos d’ells, Gabriel i Felip, van perdre la vida «a fuerza de los maltratamientos de los ministros anjoinos». Ell, per no caure a les seves mans, abandonà la casa i els béns, que li foren confiscats i després venuts. Va seguir les tropes de Sa Majestat fins que, per poder continuar fent-ho, passà a Granada, a la vila de Vélez Blanco, a cobrar unes quantitats que se li devien. Allà va poder alliberar uns oficials presoners de l’enemic i els traslladà a la ciutat d’Alacant, «atropellando riesgos en más de quarenta leguas que caminaron por tierra de enemigos, saliendo éstos a buscarles por las órdenes que tenían». Finalment, afegia Navarro, tots van arribar als reials peus i el suplicant continuà al Principat per servir el rei en tot el que fos possible. Trobant-se necessitat, sense béns i amb l’obligació d’assistir la seva casa i la família, i els pobres fills dels seus germans morts, sol·licitava una renda a confiscar de vassalls rebels. El consell fou del parer que era digne de rebre 150 lliures a l’any.

Josep Pastor, ciutadà de Benigànim, relatà en el seu text suplicatori que, essent l’any 1707 jurat primer de la vila, i considerant-la amenaçada per l’enemic, va en sortir amb una companyia d’infanteria mantinguda a càrrec seu per defensar el pas del port de Benigànim. Ho va fer fins al 8 de maig, en què es va veure obligat a cedir sota la força de l’enemic, a abandonar casa i família i a retirar-se a Dénia, on vivia aquell any de 1708. L’enemic li va ocupar novament tots els béns i desterrà ignominiosament la seva nombrosa família, que «con indecibles trabajos» s’havia refugiat a la ciutat d’Alacant. En aquell moment, sense capacitat per fer res més, suplicava al monarca que es dignés concedir-li 200 lliures sobre les salines d’Alacant o del municipi de Manuel, o una altra mercè. El consell opinà que havia de rebre 150 lliures anuals.

Pere Pla, natural de Morella, recollí que va lluitar a la campanya de Castella, servint «a ses costes» amb cavall i armes, sota el comandament del comte de Peterborough. Va perdre tot el que tenia a Huete, quan els enemics capturaren les galeres que conduïa. Després es va mantenir a Morella fins que l’ocuparen els enemics. Per causa de la tirania dels francesos i desitjant continuar sota el domini del rei Carles III, es traslladà a la cort, on, per falta de mitjans, havia patit i encara patia grans «treballs». El suplicant demanava 200 lliures i el consell informà que n’havia de cobrar 100. El rei va aprovar la recomanació del consell amb un «como viene consultado».

Josepa Nachez, donzella de Ruçafa, a l’horta de València, exposà que el seu pare, Baptista Nachez, era molt afecte a Carles III i que, quan l’enemic va ocupar el Regne de València, va marxar amb ella a Barcelona per fugir de la seva fúria. La va deixar a la ciutat a l’empara d’uns parents, s’embarcà cap a Dénia i d’allà passà a Ruçafa, on tenia una alqueria a prop del mar. El seu pare pensava que allà podria ajudar a embarcar els afectes al rei que anaven a la Ciutat Comtal, i també enviar i rebre cartes i introduir-les a València. Ho va fer durant quatre mesos, clandestinament, però l’enemic se n’assabentà i va anar a l’alqueria a detenir-lo. No el va trobar perquè havia escapat a temps a Dénia, però van detenir la seva mare i una germana, i trobaren en el seu poder algunes cartes de valencians que eren a Barcelona. Les empresonaren a la Torre de Serranos de la muralla de València, on romanien aquell any de 1708 i on es mantenien d’almoines. Afegia Josepa Nachez que això mateix li passava al seu pare a Dénia. La suplicant demanava 300 lliures de renda anual per al seu progenitor i 500 per a ella, per «prendre estat». El Consell d’Aragó opinà que el rei podia concedir 150 lliures anuals al pare de Josepa i 200 a la dona, per al seu dot.

Jacint Belloch, natural de Mislata, declarà que una vegada València va proclamar el reial nom de Carles III, va assistir de dia i de nit a la defensa de les muralles mentre la ciutat va estar bloquejada pels enemics i, amb el seu cavall i les seves armes, participà en les dues «sortides» a Xiva i Burjassot exposant la seva vida a tot risc. Quan els enemics ocuparen la població i el regne, va abandonar la casa, els béns, la dona, els fills i la resta de la família i marxà a Barcelona. Li quedaren encara forces, però, per participar en el setge de Lleida. Belloch demanava la gràcia de l’administració d’una alqueria i terres del comte de Parcent, que produïa 200 lliures anuals. El Consell d’Aragó informà que se n’hi podien concedir 150 sobre la propietat indicada i el rei donà el seu «como parece» el 16 d’abril de 1709 durant la seva estada a Horta.

Andreu Aguilar havia aconseguit besar la reial mà a Altea l’agost de 1705 i, després, va servir el rei governant i mantenint a «sa costa» molta gent, no tan sols durant el primer setge de Dénia i en altres llocs, sinó també a la campanya a «la frontera d’Aragó», havent perdut la seva hisenda i cases a la Llosa i Xàtiva, «las quales abrasaron los enemigos». El suplicant demanava la gràcia de 400 escuts de plata, i el Consell d’Aragó fou del parer que era digne de rebre, una vegada només, 200 lliures.

Tomàs Suay, del Grau de València, explicà que va abandonar casa, dona, fills i família i va viatjar amb una galera i mules a Barcelona, «donde se halla sin esperanza de poderse mantener y con el desconsuelo de la suma estrechez que su mujer e hijos están padeciendo». Suplicava ser honorat amb l’administració d’una casa del Grau propietat d’un desafacte, que suposava setze lliures d’ingressos a l’any, i també sol·licitava 50 lliures de pensió anual. El consell, generós, recomanà que en rebés 72 de salari anual.

Miquel Alegre, natural de la ciutat de València, va escriure a Sa Majestat que pel fet de ser-li afecte va passar més de quatre mesos a la presó, fins que la capital del regne va proclamar el seu reial nom. Una vegada lliure, va assistir amb els seus dos fills grans a la defensa de les muralles de la ciutat, fins que l’enemic l’ocupà. Aleshores, va abandonar casa i béns i, amb la seva dona encinta i cinc fills, va marxar a Barcelona, on es trobava sense poder-los alimentar per les greus malalties que havia patit. El suplicant demanava 300 lliures anuals i el consell informà que n’hauria de cobrar 100. L’arxiduc, que mai considerava si algú havia de rebre més o menys d’allò que opinaven els membres del Consell d’Aragó, hi va estar d’acord.

Juan de María explicà que durant setze anys havia estat esclau d’Isidro de Aliaga, noble aragonès. Es «va apartar del seu poder per venir gustosament a quedar sota el de Sa Magestat», pel gran afecte que sempre havia tingut a la seva reial persona i augustíssima casa. Feia dos anys que el servia, afegia Juan de María, i continuaria fent-ho fins que el monarca ocupés el tron que tan dignament li pertocava i mereixia. L’esclau suplicà a Carles III que li atorgués la mercè de la llibertat, per tal de fer «perpètuament blasó de tan singular honra». El consell, condescendent amb l’esclau, opinà que era digne de la llibertat que suplicava.

Els mateixos dies de 1708 en què els suplicants presentaven els memorials, Basili Bru, doctor en drets, Jeroni Exea Olomar i Antoni Grau, ciutadans militars, jurats de Xàtiva tots tres, es trobaven refugiats a Barcelona (el quart jurat, Josep Aparicio, jurat en cap de cavallers, havia mort a Almansa). Des de la capital catalana lluitaven pels drets de la seva desgraciada ciutat, cruelment incendiada pels felipistes amb voluntat exemplificadora, del 19 al 28 de juny de 1707. Altres poblacions, com ara Alzira i Carcaixent, també patiren represàlies i una part dels seus moradors marxaren a Barcelona.

El Consell d’Aragó donà resposta, aquesta vegada conjunta, als memorials que alguns d’ells presentaren. Al seu informe es pot llegir: «Para consuelo y alivio de los trabajos y menoscabos que han padecido los fieles afligidos vasallos de Vuesa Magestad de las villas de Alzira y Carcaxente, en el Reino de Valencia, que, siguiendo la justa causa de Vuesa Magestad, han ejecutado algunos especiales servicios y, abandonadas sus conveniencias, casas y famílias, se hallan en esta corte, impetrando de la real clemencia de Vuesa Magestad diversas gracias; ha juzgado el consejo por conveniente que Vuesa Magestad se sirva mandar se forme cúmulo de las haciendas y bienes de los desafectos de dichas villas, cuando aquél reino se restituya a la obediencia de Vuesa Magestad, en la forma que según otra consulta del consejo se dignó Vuesa Magestad resolverlo respecto de las haciendas de desafectos de la ciudad de Xàtiva, para reparo de su universal desolación, y de lo que en ella padecieron sus vecinos afectos a Vuesa Magestad. Y que desde agora a los infrascritos vecinos de dichas villas, que han dado los adjuntos memoriales, se sirva Vuesa Magestad señalarles pensiones anuas, sobre las haciendas de los desafectos de ella, para cuando llegue el caso de la formación del cúmulo.» A continuació, el text proposava les quantitats que havien de rebre onze veïns d’Alzira i vuit de Carcaixent que havien lliurat memorials, i que oscil·laven entre les 100 i les 250 lliures a l’any.

L’hivern de 1709 es produí un increment dels refugiats a Barcelona, ja que Felip V ordenà el desterrament d’aquells que vivien en els territoris que dominava i que tenien pares o marits desplaçats a Catalunya. Segons Francesc de Castellví, foren més de 10.000 els forasters que es refugiaren aleshores a la capital catalana, arribats majoritàriament d’Aragó i de València. Sobre aquest fet va escriure: «La rigidez del tiempo, el desabrigo de muchos, la tierna edad de no pocos y la escasez en que las más famílias viajaron causaron a su arribo no poca compasión a todos […]. Los barceloneses manifestaron su compasión […]. Los naturales acogieron a muchos de los forasteros en sus propias casas, adelantándoles a crédito la comida. Otros añadían a la hospitalidad cristiana darles la comida en sus propias mesas.» I Castellví afegí, parlant de la formació d’un hospici públic al col·legi de Sant Sever, gràcies als esforços d’Antoni de Solà i de Montaner, senyor de la Donzell, i d’altres benefactors: «Desde las 12 del día hasta las 2 de la tarde, en diferentes mesas con distinción de clases, se suministraba con porciones un regular sustento. A estas mismas horas o otras, con las listas que formaron de las famílias, se les distribuía a proporción para que comieran en sus posadas, que la decencia del sexo no permitía asistir. Para el fondo de este importe ofrecieron extranjeros y naturales un tanto cada semana, y en todas las casas, en los caseros entretenimientos de juego, había quien cuidaba de recoger limosna.» Tancats els triquets o espais públics de joc, les cases acolliren, més encara que abans del setge, la passió lúdica de la ciutat: un fet que fou aprofitat per visitar les llars i demanar, per als refugiats, una part dels diners de les habituals apostes vinculades als jocs.

Els exiliats sumaven un nombre desmesurat i l’anterior relació de memorials dóna idea de fins a quin punt era difícil la seva situació. La Barcelona que fou cort de l’arxiduc va veure augmentar sensiblement les desigualtats. D’una banda, s’hi establiren força nobles i servidors del rei, la presència dels quals, a més, omplí les butxaques d’alguns barcelonins. De l’altra, s’hi refugià un nombre molt alt de persones que havien fugit de les zones ocupades pels borbònics i que, sense mitjans propis, depenien completament de les concessions del rei i de la caritat dels barcelonins. A la ciutat augmentaren molt les distàncies entre els extrems.41





LA MARE DEL SECRETARI TORRES EIXIMENO


26 DE JULIOL DE 1708



El 26 de juliol de 1708, el notari Fulgenci Artich va estendre una acta en què quedava escrit que Josep Estampa, prior del convent de la Mercè, afirmava tenir «en comanda i pur dipòsit de don Joseph To r - res Eiximeno, del Consell de Sa Magestat i son secretari en el Sacro Supremo de Aragón», un «ataud tumbat ab son pany y clau, y tres anelles de ferro en cascuna part de la llargaria, forrat per dins de llens blanch de botiga, y per fora de bayeta negra, guarnit tot de veteta blanca de a un dit, ab clavasó de taches pavonades, davant de la tapa del qual hi havia una creu de la mateixa veteta y clavasó, y a la part de fora de la cabezera es llegia lo nom de Torres estampat de les mateixes tachetes pavonades, dins lo qual estava lo cadàver de la quondam Jusepa Maria Eximeno y de Torres, viuda, mare de aquell, vestit ab hàbit de Sant Francesc, en la forma que el visten les religioses del convent de Hierusalem de dita Excelentíssima ciutat de Barcelona, pera colocar aquell en la sacristia de la iglesia de dit real convent, dins de altre ataud també ab pany y clau, sens aforro algú, damunt lo qual també es llegia lo nom de Torres escrit de lletra negra maiuscula».

En presència de moltes persones que coneixien la difunta, el primer taüt, col·locat dins l’altre, es va dipositar en una capella de la sagristia situada darrere l’altar major, a la part de l’Evangeli. I Josep Estampa es va comprometre notarialment amb Torres Eiximeno, absent en aquell moment, a tornar la caixa de mort amb el cadàver, en cas que aquest fos requerit. Els testimonis de la solemne acta foren els valencians Onofre Esquerdo i Josep Siuri.

Els exilitats acollits a Barcelona, valencians i de molts altres llocs, s’hagueren de quedar molts anys a la capital catalana. Atesa la seva llarga presència, hi gaudirien, com si es tractés d’una situació normal, de les alegries dels naixements i dels bateigs, dels prometatges i dels casaments; i hi patirien les penes de les malalties i les morts, les orfandats i les viudetats.42





EL SOGRE I EL GENDRE BEN AVINGUTS


17 D’AGOST DE 1708



L’adroguer Pau Bosch, fill del també adroguer Josep Bosch, d’edat força avançada i afectat de diverses xacres, va fer testament el 17 d’agost de 1708. Josep Francesc Fontana fou el notari escollit. Actuaren com a testimonis Rafael Casanova i Comes, doctor en drets, ciutadà honrat i gendre del testador, i Josep Campllonch, estudiant de medicina, fill del doctor en medicina Josep Campllonch i Puig, difunt, i de Maria Bosch, casada en últimes núpcies amb l’esmentat Casanova i també en glòria de Déu. Els dos testimonis foren triats com a marmessors testamentaris.

Segons quedava escrit, el cos de l’adroguer havia de ser sepultat prop del cor de Santa Caterina, al vas del capità Lluc d’Olivella, parent del testador. Bosch deixava 3.000 lliures al seu nét Josep Campllonch i establia que els seus hereus serien els fills de Maria Bosch amb Rafael Casanova (Francesc, que moriria l’any 1710, i Rafael). L’adroguer feia temps que tenia les idees clares en aquest sentit: un desacord amb Maria Puig, mare del doctor Josep Campllonch i Puig, havia provocat que no volgués que l’hereu fos el seu nét Josep Campllonch i Bosch. Ja uns anys abans, el 20 de gener de 1705, poc després de la mort de Maria Bosch, dona de Rafael Casanova, Pau Bosch, en una acta feta davant el notari Jeroni Casetas, havia concedit tots els seus béns a Francesc Casanova, nét seu «en infantil edat», per l’amor que li tenia, «i per ell a Rafael Casanova». Bosch es reservava 1.000 lliures per a ell i en llegava 3.000 al seu nét Josep Campllonch.

Convé subratllar que, en les seves últimes voluntats, Pau Bosch va fer constar que, en cas de qualsevol discrepància d’interpretació, «se dega estar al sentir i disposició de Rafael Casanova». La confiança de Pau Bosch en el seu gendre era absoluta i el va arribar a posar per davant de la seva família sanguínia.

El 15 de novembre de 1708, mort l’adroguer, el notari Fontana va fer l’inventari post mortem dels seus béns. La llista es realitzà a la casa del carrer dels Banys Nous —propietat de Baltasar de Vallgornera i Montagut, òlim de Llunes, donzell d’Olot nascut a Barcelona—, on vivia de lloguer Rafael Casanova i Comes, i on havia viscut i morí el seu sogre. Els mobles de tots dos, Bosch i Casanova, sogre i gendre ben avinguts, es trobaven des de feia temps barrejats a la casa, i això va complicar una mica la realització de l’inventari. Rafael Casanova explicà al notari que a la casa que Pau Bosch posseïa a Sant Boi de Llobregat s’havia trobat un seguit de béns que calia llistar. Quan el col·legiat Josep Francesc Fontana els va veure, potser li va cridar l’atenció la «trompa de llauna rompuda i espatllada que servia per parlarse de lluny».43





L’HOME QUE NO VOLIA SER CONEGUT


21 D’AGOST DE 1708



A «notícia» del procurador fiscal de la cort del veguer van arribar uns fets que el fadrí sastre Josep Llordella havia protagonitzat el 21 d’agost de 1708. Poc temorós de Déu i de la correcció de la justícia temporal, l’home s’havia desplaçat fins al davant de la porta de la casa de Francesca Moles, muller d’Isidre Moles, i allà actuà de forma inadequada.

L’habitatge es trobava situat a la Fusina, davant «de la raqueta dita d’en Batlle», és a dir, de l’espai públic de joc, o triquet, on es jugava al joc de la pilota, també dit joc de la raqueta, i que portava el nom del seu propietari, el tal Batlle. Cap a les deu de la nit, Josep Llordella va picar a la porta de la casa, associat amb altres, i Susanna Casas, muller del sabater Anton Casas i criada de Francesca Moles, va preguntar: «Qui hi ha?» El fadrí sastre va respondre amb veu imperativa: «Obriu al rei!», sense haver en la seva companyia cap oficial reial. Així, doncs, ho havia fet «gastant lo nom fals del rey sols pera lograr son fi de que li obrissin la porta».

En sentir la paraula «rei», Francesca Moles va fer obrir la porta, «no obstant lo tenint dins de sa casa a un home que no gustava de ser conegut». Josep Llordella va entrar, «sol y sens assistencia alguna de vara real», i va voler saber, per curiositat, a «qui tenian en casa». L’home en qüestió, aquell que no volia ser conegut, aparegué de cop i volta i contestà a Llordella que era un «gran atreviment anar a fer obrir las portas de las casas gastant lo sobredit nom del rey sens jurisdicció». I hauria pogut seguir un gran escàndol «si lo home quis trobava dins no hagués mirada la deguda atenció a la casa».

Dos dies més tard, el 23 d’agost, Francesca Moles, que afirmà tenir divuit anys, declarà en el procés obert contra Josep Llordella. Assegurà que va sentir dir: «Albert, trau la llanterna que esta és la casa», i va creure que el capdeguaita del veguer venia a reconèixer l’habitatge, ja que el fadrí de dit capdeguaita es deia Albert. Aleshores, «tota asustada per tenir com tenia lo dit home» dins de la casa, confessà la veritat d’aquesta presència. Francesca va seguir la seva declaració dient que aleshores «isqué lo dit home», que es trobava a dalt, i li digué a Josep Llordella «que era tenir molt poca atenció i gran atreviment» fer allò que havia fet, i aleshores, el fadrí sastre, confús, marxà de la casa.

La criada Susanna Casas, d’edat de vint anys, va referir més o menys el mateix, i va precisar que la seva resposta a Josep Llordella, quan va entrar a la casa, fou dir-li que hi tenien un jove.

Com altres dones amb el marit lluny de la ciutat en aquells temps agitats, Francesca Moles es veia obligada a acollir homes a casa seva. I l’home en qüestió, sense nom conegut i potser persona assenyalada en una Barcelona que era cort reial, preferia que no se sabés que era un dels que s’hi acollia.44





LES COLUMNES D’HÈRCULES


16 DE SETEMBRE DE 1708



Explica Gemelli a la seva obra que el 16 de setembre de 1708 el rei va anar al carrer de la Llibreteria, per veure «algunes pedres de marbre com columnes, altes de prop de seixanta pams, amb el seu capitell, que dos homes a penes les abracen. El poble les anomena Columnes d’Hèrcules, però els més sensats les estimen sepulcre de Berenguer de Barcelona, allà sepultat».

Aquelles sorprenents restes eren un precoç reclam per als forans, inclosos els més il·lustres. El menys important era si es tractava de columnes hercúlies, d’un sepulcre memorable o, potser en el cap d’algun agosarat, de les columnes d’un temple romà.45





LA REBOTIGA DEL CARRER AMPLE


27 DE NOVEMBRE DE 1708



Tal com ell mateix va relatar, el napolità Giovanni Francesco Gemelli Careri visità la «spezieria» o farmàcia del rei el 27 de novembre d’aquell 1708. L’objecte del seu interès era un gabinet de curiositats, semblant als que s’havien anat formant en diversos llocs d’Europa, que en aquell moment constituïa un altre dels elements d’interès a visitar a Barcelona. S’hi podien veure conquilles petites i grans, de diversos colors i formes, portades des de les Índies Orientals i Occidentals; papallones extravagants en mides i coloracions; altres animals voladors; quadrúpedes desconeguts a Europa, i insectes «embalsamats», col·locats en recipients de vidre. L’elector palatí Joan Guillem II, oncle de Carles III, havia ofert el gabinet al monarca al seu pas per Düsseldorf, en el viatge de Viena a la Península, i ara el custodiava el bolonyès Pio Nicolà Garelli. Aquest era metge del rei i fill de Giovanni Battista Garelli, al seu torn metge de l’emperador Josep, germà de l’arxiduc.

Un temps després, el 19 de setembre de 1709, Gemelli va tornar a visitar el gabinet de Garelli, on descobrí un altre motiu d’admiració. El bolonyès havia recollit més de tres mil plantes medicinals en el viatge que havia fet acompanyant Carles III des de Portugal, durant la campanya dels anys precedents, i Gemelli va poder-les contemplar, ben ordenades en els diferents volums que constituïen el magnífic herbari de Garelli.

Curiosament, el viatger napolità no considerà necessari parlar en la seva obra barcelonina de la família dels Salvador, farmacèutics i botànics catalans que es trobaven entre els científics més destacats d’Europa. Els Salvador també havien recollit i estudiat plantes, conservades en un magnífic herbari, i disposaven igualment d’un preciós gabinet de curiositats. Tenien la casa i la farmàcia al carrer Ample, a la cantonada amb el carrer de la Fusteria o dels Sarraïns. A les llibretes de comunió pasqual de la parròquia dels Sants Just i Pastor, de la qual formava part l’habitatge, consten com a «doctors»: Jaume Salvador i Pedrol, nascut el 1649; el seu fill Joan Salvador i Riera; Josep Salvador i Riera, un altre fill de Jaume que el 1709 consta com a doctor a la documentació parroquial, i Anton Salvador, que hi figura com a «doctor» l’any 1711.

Jaume Salvador i Pedrol era fill del també apotecari i botànic Joan Salvador i Boscà, natural de Calella i mort el 1681. Jaume va estudiar a Montpeller i, després de fer viatges d’exploració botànica, un amb el francès Joseph Pitton de Tournefort, va crear un jardí botànic precursor a Sant Joan Despí, ignorat per Gemelli.

Joan Salvador i Riera va estudiar amb excel·lents mestres, entre ells Pierre Magnol, que també ensenyà el seu pare, i va tenir com a company Antoine de Jussieu, futur gran botànic. Joan Salvador era a París quan la guerra començà a esdevenir perillosa per a Catalunya i, seguint ordres del seu pare, marxà de França el març de 1706, passà a Itàlia, on va visitar Roma i altres ciutats, i el 1707 ja combregà a Barcelona, com mostren les llibretes de comunió esmentades.

Una vegada a la Ciutat Comtal, Joan Salvador va comprovar que, com que la ciutat havia esdevingut cort de Carles III, la rebotiga familiar havia esdevingut lloc de trobada i de tertúlia d’estrangers que eren farmacèutics, metges o persones destacades interessades en la ciència. A la ciutat transformada en cort, en efecte, no tot eren intrigues per obtenir poder i càrrecs: els científics que hi eren com a part dels exèrcits aliats aprofitaven l’oportunitat per trobar-se i intercanviar coneixements.

Aquell any 1708, sense sortir de la casa familiar del carrer Ample, Joan Salvador i Riera podia conversar amb Pio Nicolà Garelli, o amb el napolità Felix Gabriele Longobardo, també metge de cambra del rei, John Polus Lecaan i John Freind, metges de l’hospital de campanya anglès, Pelham Johnston i William Neilson, cirurgians d’aquest hospital, o amb el farmacèutic William Squire. I també podia conèixer veïns singulars de la mateixa parròquia dels Sants Just i Pastor interessats en la botànica, com ara el virrei comte d’Uhlefeld, que cultivava plantes al seu jardí de la casa de la plaça de Sant Francesc, o Pedro de Almeida, fill de João de Almeida Portugal, comte d’Assumar i ambaixador de Portugal, interessat per la ciència.

Estranya en un home de món com Gemelli que no cités la reconeguda família de científics i naturalistes, i queda el dubte de si va visitar la rebotiga dels Salvador i les meravelles que s’hi podien admirar. Potser ho va fer, però tal vegada la seva passió es dirigia només, per oral i per escrit, als homes de la seva pàtria i llocs propers, els que admirava sense dificultat i amb els quals li convenia tenir bona relació.46





LES OBRES A LA CASA DEL COMTE D’UHLEFELD


23 DE DESEMBRE DE 1708



El 4 de maig de 1708, Carles III va manar que Leo von Uhlefeld, comte d’Uhlefeld, virrei de Catalunya, prengués possessió de la casa propietat del felipista Juan Jerónimo de Abarca y Villalón, comte de la Rosa, i de la seva dona Jerònima, situada a la plaça de Sant Francesc, a la cantonada amb el carrer Nou. El virrei també va rebre la propietat de la torre que el comte de la Rosa tenia a Badalona.

La casa de la plaça de Sant Francesc no era una residència qualsevol, sinó una de les més importants de Barcelona i ja havia allotjat altres virreis de Catalunya. Abans de l’ordre de Carles III, Uhlefeld havia manat fer-hi treballs importants de mestre de cases i de fuster, portades a terme entre l’octubre de 1707 i l’abril de 1708. El matí del 23 de desembre de 1708, el mestre de cases Josep Tintorer i el fuster Pere Farrer van reconèixer davant el notari Josep Simon haver cobrat pels seus treballs les elevades quantitats de 1.069 i 742 lliures, respectivament.

Uns mesos més tard, el 5 de juliol de 1709, Anna Maria, dona del comte d’Uhlefeld, va parir un fill a la seva casa de Barcelona. Christian Waldemar Just d’Uhlefeld, nascut català, fou batejat a la propera església de la parròquia dels Sants Just i Pastor. El nen va tenir per padrins Benet Sampsó, soldat del regiment dels Impedits, i Jerònima Bassols, vídua del tintorer de draps Joan Bassols: una tria «modesta» per part dels pares de la criatura. El 16 de juliol de 1711 va néixer un altre fill barceloní del mariscal i senyora: Francisco Antoni Henrich, i aquesta vegada els padrins foren el soldat de Mallorca Joan Obrador i l’esmentada Jerònima Bassols: de nou una tria que prescindia dels grans personatges de la ciutat.

El comte d’Uhlefeld va poder gaudir uns anys de l’extensa remodelació i millora de la casa de la plaça de Sant Francesc i de la vida a la còmoda residència amb la seva família. Finalment, va deixar Catalunya el 1713, quan foren evacuades les tropes imperials.47





L’ESCLAU ALLIBERAT


11 DE NOVEMBRE DE 1708



L’11 de novembre de 1708, Mohamad, fill de Mostafà, natural del lloc de Sidigere i veí d’Alger, va comparèixer davant el notari valencià Fulgenci Artich. Mohamad va declarar que havia estat alliberat d’una de les galeres que es trobaven al moll, on servia com a esclau remer. L’artífex de l’alliberament havia estat el valencià Eusebi Pérez, que havia lliurat un altre moro esclau per tal que ocupés el lloc de Mohamad i remés a la mateixa galera. La condició per a la llibertat era que Mohamad treiés Vicent Girona, àlies Molvedre, mariner de Peníscola i veí de Sitges, de 33 anys, color morè, cabells negres i tocat de veroles, de l’esclavitud en la qual es trobava a la ciutat d’Alger. En cas de no aconseguir-ho, Mohamad hauria de pagar la quantitat de 300 «patacas gruesas y de peso» a Eusebi Pérez.

Per aquesta raó Mohamad va fer la promesa contractual següent: «De su buen grado y cierta ciencia, deliberada, espontánea y libre voluntad, sin violencia, extorsión, soborno ni engaño alguno, dolo ni fraude, y hecho sui juris, bien instruido del contrato que había de celebrar por medio de la lengua castellana, la que supuso entender bastantemente, por tenor de la presente pública escritura, en todos tiempos firme y valedera, dando ejecución a lo tratado según lo arriba expresado, promete y se obliga a dicho Eusebio Peres, ciudadano vecino de la ciudad de Valencia de la Corona de Aragón […], que luego que llegue a dicha ciudad de Argel se presentará ante el cónsul y embajador de la nación inglesa que reside en ella, y pondrá en su noticia todo el referido hecho verdadero, y procurará y agenciará por su parte la libertad de dicho Vicente Girona, hasta que absolutamente lo logre. Y lograda, le pondrá franco de puertas y salida en la playa de donde quedando libre pueda embarcarse en la embarcación que quisiere para venir a España, o qualquiera otra parte, y al puerto o playa donde más le convenga, y caso de no aplicar toda esta posible diligencia, o de no conseguir la libertad […], por no querer soltarle a dicho Girona el que es o fuere su dueño, o haber muerto, o por otra qualquier causa, pretexto, motivo o razón de qualquier especie o calidad que sea, darle y pagarle a dicho Eusebio Peres […] la cantidad de trescientas patacas gruesas y de peso.» Mohamad es comprometia a tot això mitjançant el jurament que segons la seva llei més l’obligava.

A continuació, va comparèixer Eusebi Pérez, que nomenà procurador Pere Cruañes, veí de Canet i patró d’un pinco, per tal que es presentés en nom seu davant el rei o governador de la ciutat d’Alger, o del cònsol i ambaixador de la nació anglesa, o d’un altre jutge o ministre de justícia superior o inferior. Com a procurador seu, podria fer totes les instàncies i requeriments que convinguessin, de paraula o per escrit, o bé contra Mohamad, si aquest no complia allò que havia jurat, o bé, si tot anava bé, per rebre la persona de Vicent Girona o, en el seu cas, la quantitat establerta.48





ELS BALLS CATALANS A LA CORT


5 DE FEBRER DE 1709



La nit del 5 de febrer de 1709, João de Almeida Portugal, comte d’Assumar i ambaixador de Portugal, va oferir una gran festa al Saló de Sant Jordi de la Casa de la Diputació. El viatger Gemelli la va descriure amb admiratiu detall.

El comte d’Assumar comptà amb un insòlit permís per celebrar-la allà, ja que no hi havia precedents de l’ús d’aquest espai per a aquests propòsits. El comte portuguès va voler solemnitzar-hi, amb un gran luxe, un fet notable per als seus compatriotes: el casament de João V, rei de Portugal, amb la sereníssima arxiduquessa Maria Anna Josefa Antònia d’Àustria, germana de Carles III.

A la festa, els músics de la Capella Reial interpretaren una serenata a sis veus en «llengua espanyola» i després es va ballar: a la francesa, a l’espanyola i, també, a la catalana, en aquest darrer cas per donar gust a les dames del país. Gemelli va escriure, encuriosit, sobre les característiques del ball català, fet per dues dones i dos homes: «Una vegada amb pas greu, batent les mans i els peus, després d’haver girat la cintura, i després corrent sol·lícits els cavallers per prendre les mans de les dames, i viceversa.»

Arribats al saló, Gemelli no va poder deixar d’apuntar que els monarques havien presenciat els balls de la terra «pacientment». Quan les dames foranes de la cort, que havien anat a sopar, tornaren al saló, es ballà de nou a la francesa, ja que no sabien fer-ho a la catalana. Començà la comtessa de Strasoldo, la més bella dama de la reina, segons apuntà l’entusiasta viatger napolità, i amb els reis dansaren altres personatges sobresortints de la cort, com ara Miguel de Silva y Mendoza, comte de Galve; la princesa Carlina, filla d’Anton Florian, príncep de Liechtenstein, que havia estat preceptor del rei i era majordom major de la reina; Josepa de Copons, comtessa de Stella; Isabela, comtessa de Stodel, i la comtessa de Maledein; María Ana Pignatelli i «una dama catalana de casa Fulvias».

Una setmana més tard, el 12 de febrer, va tenir lloc el casament de Johann Michael, comte d’Althann, que aquell any va fer trenta anys. Era fill del que fou gentilhome de cambra de l’emperador Leopold I i nebot del príncep de Liechtenstein. Exercia el compromès càrrec de cambrer major del rei i, per sobre de tot, era el noble més estimat per Carles III. L’esposa era María Ana Pignatelli, dama de la cort, de vint anys d’edat. Era filla del difunt Domingo Pignatelli, marquès de San Vicente, d’origen napolità, que fou virrei de Navarra i de Galícia, i d’Anna Maria d’Aimerich i Cruïlles, marquesa d’Aimerich, «de la principalíssima família Emerich», com va subratllar Gemelli. Atesa la rellevància dels contraents, la reina participà molt activament en la cerimònia.

Els capítols matrimonials s’havien fet el 6 de febrer, a la notaria de Josep Güell. El document recollia que pocs dies després caldria signar altres capítols matrimonials, a l’avantcambra de la reina, en presència de la cambrera major d’aquesta i d’altres persones destacades. A l’acta del notari barceloní, però, quedava ben estipulat que aquests segons protocols es feien per seguir els costums de les corts reials, simplement per «pompa», sense que tinguessin cap força ni valor. Els capítols que valien a tots els efectes eren els acordats i signats davant Josep Güell.

Gemelli podia assistir a les demostracions d’esplendor d’aquests personatges, però des d’un lloc secundari, sense la proximitat i familiaritat que desitjava. Encara havia de trobar el moment oportú per poder-se introduir eficaçment dins l’ambient cortesà de Barcelona, el pas imprescindible per obtenir els favors del rei.49





ELS INSTRUMENTS MUSICALS D’ANDREU DE TEIXIDOR


26 DE MARÇ DE 1709



El 26 de març de 1709, el notari Josep Amat i Reixach va fer l’inventari post mortem dels béns del noble Andreu de Teixidor, capità d’una de les companyies de la Coronela, la de Santa Marta dels hostalers i taverners. Va haver d’anar a la casa del carrer dels Mirallers, la propietat de la qual Andreu compartia amb el seu germà Agustí, que hi vivia.

La condició noble de la família era recent: havia protagonitzat, com altres moltes famílies del país, un ascens social molt ràpid. L’avi d’Agustí i Andreu era l’argenter Andreu Teixidor, que va prosperar molt, com altres membres de l’ofici, en una ciutat que excel·lia en aquest àmbit de la producció i la creació. El pare dels germans era Jaume de Teixidor i Sastre, el qual, partint ja d’una posició més sòlida, es casà amb Maria Novial, membre d’una família rica, es matriculà com a mercader l’any 1654 i assolí la condició de ciutadà honrat el 1688 i la de cavaller el 1706. Protagonista del salt socioeconòmic de la família, va sobresortir, per exemple, en invertir part del seu capital, juntament amb el cònsol d’Holanda Arnold de Jager, per tirar endavant negocis de Martí Piles, el conegut soci de Narcís Feliu de la Penya.

La família havia ascendit des del món dels oficis, però els germans Agustí i Andreu de Teixidor vivien molt a prop del menestral carrer de l’Argenteria, en una ciutat que mai havia establert separacions físiques radicals entre els diferents grups socials. Ben al contrari, molts dels que havien esdevingut membres de la petita noblesa vivien a prop de les activitats «mecàniques» o de les seus de negocis que, sovint, un o altre membre de la família continuava portant.

Quan el notari Josep Amat i Reixach va accedir a la casa d’Andreu de Teixidor, es dirigí primer de tot a l’estudi on havia viscut el noble. Hi va trobar, aquell 26 de març de 1709, un escut de llautó de la congregació de la Bona Mort, tres pots de plom per posar-hi tabac, dues cabelleres grans, una amb nusos i una altra llarga amb blondes, i un escarpidor de banya per pentinar-les. Com a testimoni del seu càrrec a la Coronela, allà hi havia també el «gambeto de panyo blau ab galó petit per los traus y botons de fil de or, ab giras de pelfa carmesina, forrat de estamenya vermella, usat, lo qual servia per entrar de guarda desde que era capità de la Coronela», tres bastons o mangales de capità amb caps de plata, l’espadí de plata «ab sa guaspa y ganxet», el fusell i la partisana de capità, amb flocadura de seda carmesina.

El nét de l’argenter posseïa també una arpa gran de dos ordres, una guitarra també gran, un violí, un canó de llauna per tenir cordes de viola i un assortit de tons i papers de música. Pel que semblava, fins feia poc els instruments musicals havien estat protagonistes a l’estudi d’Andreu de Teixidor, i el so de les cordes, polsades o fregades, s’havia escampat, incontenible, pel carrer dels Mirallers. De fet, tota la ciutat i no només els nobles, normalment ben instruïts en aquesta matèria, era molt amant de la música. Així, és més que possible que un argenter com l’avi Andreu Teixidor, a més de ballar bé, com tants altres membres del seu ofici, toqués amb notable perícia algun instrument musical.50





LA CORT A HORTA


11 D’ABRIL DE 1709



El viatger napolità Gemelli, que havia fet la volta al món, es veia obligat a fer passos petits a Barcelona, però tot i així avançava en la direcció que li convenia. El 3 de març havia visitat la cartoixa de Santa Maria de Montalegre, encara que en aquella ocasió fou més important la companyia que el destí. S’hi va desplaçar amb la «conversa nobilíssima», com ell mateix va escriure satisfet, de sis homes distingits vinculats al Regne de Nàpols: el duc de Mondragone, el príncep Ferdinando de Cárdenas, el comte de Sormani, el marquès de Sorponti, Ferdinando de Pignatelli i el coronel Vincenzo Taccone. Després de la visita, tots plegats van gaudir del dinar ofert pels monjos, amb bacallà i vi de les vinyes properes.

És clar que la fama de Gemelli com a viatger li permetia mantenir relacions que no solien quedar a l’abast de les persones d’origen semblant al seu que, per més que fossin instruïdes, no eren nobles. És també cert que Gemelli aprofitava el fet que a la cort de Barcelona s’hi havia concentrat una colònia napolitana que era notable en mida i qualitat: atesos el seu origen i la seva fama de viatger, no li resultava difícil relacionar-s’hi. Tot i que la «companyia o conversa» de Gemelli no era encara la millor per aconseguir els seus objectius, el famós viatger era un home perseverant. I devia pensar que molt més difícil que arribar ara al bon port dels càrrecs que desitjava, havia estat creuar, amb el famós «galeó de Manila» i durant 204 dies, l’oceà gens pacífic que aleshores com avui separa Cavite d’Acapulco.

El dia 7 de març, festa de Sant Tomàs d’Aquino, Gemelli va assistir en companyia de Ferdinando de Pignatelli a la processó de l’estàtua del sant, que acompanyaven els doctors i estudiants de l’Acadèmia de Sant Tomàs d’Aquino en un recorregut que sortia de Santa Caterina, passava pel carrer de l’Argenteria i Santa Maria del Mar, i tornava pel carrer de Montcada. Gemelli, a més de passar una bona estona, aprofundí l’amistat amb Pignatelli.

El 9 d’aquell mes, el napolità va anar de nou a veure dinar els reis, potser per no perdre de vista el seu objectiu principal. En aquella ocasió, Gemelli es fixà en el petit lloro que la reina portava sobre el pit, que feia petons a la monarca i que ella estimava molt per la seva familiaritat. Sobretot, però, el viatger es fixà que les estovalles de la reina les posava el príncep Anton Florian de Liechtenstein, el seu majordom major, i les del rei, el comte d’Althann, cambrer major del monarca. El protocol assenyalava qui era important a la cort i, estovalles a part, els dos personatges hi resultaven clau. Als ulls del viatger Gemelli, cada un era com una porta que convenia obrir per accedir als càrrecs anhelats.

Unes setmanes després d’haver presenciat el solemne espectacle del dinar reial, es van produir certes circumstàncies favorables a les il·lusions de Gemelli. En efecte, el dia 11 d’abril els monarques es van traslladar a Horta, disposats a gaudir durant un temps de la pau del camp, i amb ells es va desplaçar bona part de la cort. Els reis s’allotjaren en una casa del ric mercader Ignasi Fontaner i Martell, que disposava d’un estanyol on Carles III podria gaudir d’estones dedicades a la pesca. Fontaner, burgès honrat de Perpinyà, havia viscut a Tarragona, on va esdevenir un negociant sobresortint en el negoci de l’aiguardent. Es va casar amb Agraïda Trulles, filla del notable mercader barceloní Joan Trulles, i es traslladà a viure a la capital catalana, des d’on podia portar molt més bé els seus afers. Ocupà primer, de lloguer, una casa al carrer de Bonaire, al costat d’altres negociants de l’aiguardent, com ara els cònsols d’Holanda Joan Kies i Arnold de Jager (l’edifici mostra les restes de la seva planta baixa al jaciment del Born). Després, Fontaner llogà una casa al carrer de Montcada, però a més, com tants altres mercaders, tenia una torre a prop de la ciutat. Va ser aquesta la casa que Carles III va triar per descansar, ja que així agraïa a Ignasi Fontaner i Martell el fet de ser un dels seus suports financers. El mercader fou ennoblit per l’arxiduc, i la casa d’Horta, distingida i honorada com corresponia a un palau reial.

El 19 d’abril Gemelli es dirigí també a Horta, ja que el desplaçament dels reis li proporcionava una ocasió idònia per «assistir de més a prop a les meves pretensions». Així ho va escriure, sense vergonya, a la seva obra barcelonina, més propera, com ja ha estat apuntat, a un diari personal que a un llibre de viatges. La proximitat era fonamental, en efecte, en matèria de pretensions, i un lloc petit com Horta podia afavorir-la. Fins aleshores, com ell mateix va fer notar, no s’havien valorat els seus serveis, ni els càrrecs ja ocupats, i per tant, li calia espavilar-se.

A Horta, el napolità s’instal·là a la modesta casa d’un tal Montano, ja que no en va poder trobar una de millor en aquell poble esdevingut cort i ja ocupat per nobles i per servidors del monarca. Només al cap de deu dies del seu trasllat, el 29 d’abril, el viatger Gemelli va presentar a la reina els vuit llibres que havia publicat. Ella els va rebre amb satisfacció, disposada a llegir-los en la solitud del camp quan les seves obligacions l’hi permetessin. Un elogi i un propòsit de la reina que s’han de donar per certs si es creu allò que el mateix Gemelli, del tot desproveït de modèstia, va explicar per escrit.

Com a cort reial d’estiu, Horta havia deixat de ser una població tranquil·la, però en contrapartida passà a ser un dels millors llocs del món per progressar en les relacions profitoses. El primer de maig de 1709, Gemelli va poder conversar amb els comtes d’Althann fins a les quatre de la matinada, i una cosa semblant va passar l’endemà. El napolità, així, havia fet el pas més llarg i el més ben orientat des de la seva arribada a Barcelona. De ben segur, la fascinació que despertaven els llibres del viatger i la seva conversa, plena de coneixements diversos i anècdotes exòtiques, van constituir una eina eficaç per acostar-se a un dels personatges més influents de la cort i seduir-lo. A Gemelli li havia costat nou mesos fer aquest moviment decisiu, però a partir d’aquell moment tot li va resultar molt més fàcil.

Satisfet, el viatger va escriure que, una vegada es coneixia el comte d’Althann, ja no es podia deixar d’amar-lo a causa de les seves grans virtuts. Per tothom era sabut que, malgrat que el rei l’estimava més que a cap altre noble del seu entorn, Johann Michael, comte d’Althann, mai havia demanat cap favor per a ell mateix, ni per a la seva gent.

El dia 3 de maig, el comte va invitar Gemelli a dinar i els dos estigueren junts fins a mitja nit. Només se separaren durant l’estona que el noble visità l’ermita de Sant Cebrià d’Horta, a prop de la casa que ocupava al poble. El dia 5, Gemelli va baixar en carrossa a Barcelona amb Ferdinando de Pignatelli. Retornaren a Horta abans de dinar i després de menjar passejaren plegats pels pujols veïns, acompanyats de les comtesses d’Althann, de Stella i de Stodel. Gemelli ja podia practicar l’oci cortesà amb aquelles senyores.

Els dies que el rei i, per tant, els nobles, anaven a Barcelona per complir compromisos inevitables, Gemelli romania «en aquesta solitud», com escrivia, conversant dia i nit amb la comtessa d’Althann i amb les dames de la cort, i aquelles de Barcelona que s’hi acostaven. El dia 12 de maig, mentre a la ciutat es feia la processó a la piràmide de la «plaça major del Born», per rememorar el final del setge fracassat de Felip V l’any 1706, Gemelli dinà de nou com a invitat a casa dels comtes d’Althann. En aquella ocasió va compartir taula amb les comtesses de Stella i de «Montauto», el coronel Vincenzo Taccone i el príncep de Cárdenas. Tots ells menjaren, aliens a les dificultats de la guerra i a les que passava força gent a Barcelona, un esturió pescat a l’Ebre i comprat per vuit dobles d’or. A la tarda, la comtessa d’Althann va anar a visitar la reina, i aquesta, segons va escriure el sempre autocomplaent Gemelli, li parlà durant mitja hora dels llibres del napolità, que li havien agradat molt. A la nit els invitats van practicar diversos «jocs de penitència», és a dir, amb «penes» imposades als perdedors, i després gaudiren d’un gran sopar.

El 16 de maig, de nou a casa dels comtes per dinar, Gemelli va coincidir amb la comtessa de Montauto, amb Anna Maria d’Aimerich, vídua de Pignatelli i sogra del comte d’Althann, amb la marquesa de Peguera, amb el príncep de Cárdenas, amb Ferdinando de Pignatelli i amb altres cavallers fins al nombre de catorze. Tots plegats van beure quinze tipus de vins portats de diversos llocs d’Europa. Després del sopar, vint vilatans de Sant Andreu representaren l’obra Buda expugnada per les armes austríaques, una funció acompanyada amb balls. Els nobles van riure «en sentir tantes tonteries i desconcerts a la representació, com també el desordenat trepig del ball», tal com va escriure amb menyspreu Gemelli. Acabada la funció, els de Sant Andreu van rebre cinc dobles de regal, molt poc merescudes segons el napolità. Al seu parer, el comte d’Althann ho feia tot amb excés. Se sabia, certament, que en les despeses de taula, servitud i quadra no gastava menys de 30.000 peces de vuit cada any. En tot cas, malgrat el desdeny de Gemelli, la gent de Sant Andreu fou capaç de representar una obra culta, com era la Buda expugnada. No tenien l’alt nivell d’aquells que Gemelli veia actuar i ballar a Nàpols, però la preparació mitjana de les companyies que formaven els músics a Barcelona i rodalia era força notable.

El 17 de maig, el comte invità Gemelli a caçar, tots dos sols a la muntanya propera. El viatger, però, es quedà a mitja altura. Havia aconseguit un tracte de confiança amb un home important, però el físic ja no li permetia l’excés que suposava acompanyar el noble fins a dalt de tot. A la diversió cinegètica seguí el dinar a casa d’Althann, amb l’acompanyament habitual, i a la nit tots es van dedicar als jocs, amb la novetat de l’assistència del «príncep Delbouff», de la casa del sereníssim de Lorena. L’endemà, mentre que els reis, decidits a no deixar cap lloc de devoció sense visita, es van desplaçar al santuari de Nostra Senyora del Coll, Gemelli va dinar amb els comtes d’Althann, el duc de Telese, el secretari «Grex» de la reina d’Anglaterra, Ferdinando de Pignatelli, Giuseppe de Cárdenas, el comte de Stella i la comtessa de Montauto. Com sempre, el napolità esmentava minuciosament els companys de taula, entre els quals resultava notòria la presència de napolitans.

El 20 de maig el rei, incansable en la seva activitat de creient fervorós, va assistir a missa a l’església parroquial d’Horta. Gemelli preferia les activitats profanes a les devotes, i el dia 22 s’apuntà de nou a casa dels comtes d’Althann, on coincidí amb la princesa Carlina i la comtessa de Stodel. Les dames van dir al viatger que havien vist els seus llibres i, en un d’aquests, el seu retrat, i que consideraven que la figura del gravat era molt semblant a l’original.

El retrat de Gemelli al qual es referien les nobles el signaven el pintor Filippo Vacchetta i el gravador i il·lustrador Andrea Maglar, i mostra l’autor a l’edat de 48 anys. Del seu rostre més aviat prim i llarg, emmarcat per l’àmplia perruca a la moda, destaquen el nas sòlid, els ulls que destil·len una mirada més aviat trista, les notables arrugues als dos costats de la boca i el mentó netament dividit per un solc. Deu anys més tard de la publicació del seu retrat, Gemelli potser s’hi assemblava encara força, com afirmaven amablement les cortesanes, però de ben segur que l’any 1709 s’advertien més clarament en ell les empremtes de les lluites i els viatges passats. En tot cas, l’atractiu de Gemelli no provenia del físic, sinó de la seva conversa i dels coneixements de tota mena que li havien obert les portes a mig món. No eren només els sabers de l’advocat, sinó els d’un home capaç de parlar d’economia, arquitectura, pintura, escultura, botànica, geografia, astronomia o navegació, i de descriure les terres i els mars que havia visitat en fer la volta al món, i que semblava recordar tot mirant el globus terraqüi que sostenia a les mans al seu retrat.

El 23 de maig, els monarques visitaren el convent de Sant Jeroni de la Vall d’Hebron, i Gemelli, que recobrà oportunament l’interès de viatger, s’apuntà al desplaçament. Es decidí a recórrer les «dues milles» que separaven el convent del poble d’Horta, però una vegada allà tot li va semblar mediocre, inclosos els dolços i la malvasia oferts pels modestos monjos. En canvi, no deixà d’escriure que, en creuar-se a la biblioteca del convent amb el rei, aquest el va mirar atentament i després preguntà al comte d’Althann: «Què fa Gemelli?» I el noble respongué a Carles III: «Està esperant les gràcies de Vostra Majestat.» El comte era clar: el napolità Gemelli Careri s’havia desplaçat a Barcelona, havia lliurat al rei un memorial i la llista dels serveis prestats i després l’havia seguit a Horta, i tot per obtenir gràcies, mercès, favors o càrrecs de part del monarca.

Com ja era costum, a migdia d’aquell 23 de maig de 1709 Gemelli va menjar a casa dels comtes d’Althann, en companyia de dues dames de la cort i de divuit cavallers. La vida de tots ells continuava plàcidament a Horta. El dia 27, el napolità hi va dinar de nou, amb els comtes de Stella i de Montauto, Cesare di Gaeta, marquès de Monte Pagano, i altres, sense faltar la comtessa Isabela Stodel, que, segons va escriure Gemelli, «té el més bonic cabell ros que he vist mai».

El 29 de maig els reis tornaren a Barcelona i Gemelli es quedà a Horta per assistir Josepa de Copons, comtessa de Stella, que patia dolors de part. Segons va escriure, la senyora tenia una complexió delicada que li feia sofrir molt la gravidesa. El 30 de maig, Josepa es va poder desplaçar a Barcelona, on el 2 de juny avortà després d’un embaràs de tres mesos. Gemelli tornà també al sorollós món de la ciutat, a temps de veure la processó de Corpus Christi.

La seva situació havia millorat molt durant l’estada a Horta. Quan es batejà la filla dels comtes de Stella, nascuda el 27 d’octubre de 1708, Gemelli només havia estat un narrador dels fets. En canvi, uns mesos més tard havia viscut molt de prop un esdeveniment íntim de la vida dels comtes: una bona mostra de la seva introducció relativament ràpida a l’ambient de la cort.51





L’ANOTACIÓ OPTIMISTA


17 DE MAIG DE 1709



A l’inici del llibre d’entrades de malalts que es va començar el 17 de maig de 1709 a l’Hospital de la Santa Creu, l’escrivent va anotar, optimista:



«Abrid la puerta castellanos

a aquél que el cetro empuña

que os dará Rey Cathaluña

y a él Besaréis las manos.»52





EL BISBE DELS ESTUDIANTS


3 DE JUNY DE 1709



Giovanni Francesco Gemelli Careri, malgrat que al llarg dels seus viatges havia vist tota mena de coses curioses, es va sorprendre amb l’escena que presencià a Barcelona el 3 de juny de 1709. Un bon nombre d’estudiants anaven per la ciutat, «com tants altres bojos disfressats», fent sonar guitarres, violes i arpes. Un dels joves era transportat damunt d’una cadira de mà descoberta. Un altre beneïa els curiosos amb una escombra. I uns quants estudiants que anaven a sobre d’un carro s’adreçaven deshonestament a les dones amb què es creuaven i també a les que miraven per les finestres.

Gemelli va pensar que als joves se’ls «havia escalfat el cap», i preguntà la raó de tanta lleugeresa i de tals bogeries. Li explicaren que els estudiants participaven, dividits en dos bàndols, en la lluita entre els dos candidats a una càtedra de lleis. Cada un dels aspirants gastava més de 100 dobles en aquells «cràpules», com Gemelli els va batejar, que li donaven suport. A la nit, un dels estudiants va rebre tres trets d’arcabús a la Rambla, i el melindrós Gemelli pensà, i així ho va escriure, que potser fou tirotejat per haver denigrat el dia.

L’endemà, 4 de juny, es va saber que el candidat vencedor era «el jove cunyat» del secretari d’Estat Ramon de Vilana Perlas. Més de 200 estudiants passejaren el guanyador per la ciutat, amb l’acompanyament de tres carrosses, i al pas del seguici les cantonades quedaren plenes de les inscripcions dels parents i amics del «victor».

Gemelli no devia saber que escenes carnavalesques com aquesta eren freqüents a Barcelona des de feia moltes dècades. Al llarg de més d’un segle, els successius bisbes de la diòcesi havien intentat eliminar aquestes disbauxes, però no ho havien aconseguit. Més greus als ulls de l’autoritat religiosa que els fets presenciats per Gemelli van ser, per exemple, els de 1693. El 10 de gener d’aquell any, en temps del Carnestoltes, el vicari general Pere Roig i Morell (la seu episcopal es trobava vacant) publicà un edicte en què s’afirmava: «No han duptat alguns fills de perdició instigats per lo esperit maligne, sens temor de Déu, ni de las concièncias, y com a temeraris violadors de la paraula de Déu, oblidats de la divina justícia, ab gran irreverència y menyspreu de nostra santa mare la Iglésia, usurpar y convertir sentèncias y paraulas de la Sagrada Escritura en cosas profanas, ridículas, jocosas y fabulosas, usant a un mateix temps de cosas que tant solament són dedicadas al culto divino, y a personas consagradas a sa divina magestat, fent burla y mofa de las prendas més preciosas de Christo nostre bé y de la Iglésia cathòlica, ab tal escàndol, que han causat y causan llàstima, y compassió als faels christians zelosos de la honra de Deu, y que tractan de guardar los divinos preceptes, puix nos consta, y estam plenament informats, que pochs dias ha no han duptat algunas personas vestidas de màscaras en forma y figura de Bisbe, fer la acció de donar la benedicció ab un instrument, que per ser cosa tan fea nons atrevim a pronunciar son nom. Altres, portant un incenser de plata de una Iglésia, representar emmascarats la entrada dels sants reys. Altres fer y representar en públich la acció de ajudar a ben morir a un malalt, dient y gastant termes profans y escandalosos. Altres la ceremònia de enterrar y acompanyar a la sepultura, y lo que és pijor y de que més nos condolem, és que no dubtaren altres públicament y per moltas repetidas vegadas, fer burla, mofa, irrisió y temeràriament menysprear un dels majors tresors que té la Iglésia pera reconciliar los pecadors ab sa divina magestat, com és lo sagrament de la penitència, representantlo, fent dos personas emmascaradas, lo un de penitent, y lo altre de confessor, dient un com lo altre paraulas del tot irreverents, malsonants y escandalosas, que segons nos han referit alguns oyents, aparexien diabòlicas, y altras cosas a éstas semblants, que per menut nos poden explicar.»

Així, doncs, Gemelli no havia vist la versió més exagerada de l’habitual processó del fals bisbe, que incorporava la falsa benedicció portada a terme amb un penis, també fals. A la Barcelona que era cort hi seguia present l’esperit carnavalesc, però amb una moderació imposada per un edicte de Carles III que havia prohibit les disfresses. És clar, però, que el monarca no va poder eliminar del tot l’esperit lúdic que caracteritzava Barcelona. De fet, ni tan sols Felip V, un enemic més radical del Carnestoltes, no ho va aconseguir del tot després de 1714.53





EL JARDÍ DEL COMTE D’ALTHANN


8 DE JUNY DE 1709



Al seu retorn d’Horta, el viatger Gemelli, esdevingut hàbil cortesà, va seguir gaudint de les invitacions dels comtes d’Althann, fortament atrets per la seva personalitat. Va dinar amb ells el 3 de juny, el dia del bisbe fals. I el 7, després d’haver vist menjar els monarques, el napolità tornà a compartir taula amb els seus nobles hostes. En acabar, una carrossa el va portar a casa, en companyia de fra Felicià de Sayol i de Quateroni, comanador de Malta.

El 8 de juny de 1709, Gemelli es desplaçà a un jardí del comte d’Althann, magnífic com molts de Barcelona, que aleshores era una ciutat plena de «horts de recreo». S’hi celebrava un berenar que comptava amb la presència de la comtessa d’Althann, la seva mare i marquesa de San Vicente, la comtessa de Montauto, el marquès de Peguera, fra Felicià de Sayol, molt amant de les festes galants, i altres distingits invitats. El jardí era gran, ornat tot al voltant d’espatlleres on havien crescut poncemers. Presentava també uns bonics quadres de flors i, en un lloc preferent, lluïa un «scoglio», com va escriure Gemelli, és a dir, una rocalla superbament treballada com a «grutesco», feta de fruits de mar.

El 22 i el 24 de juny, Gemelli dinà de nou a casa dels comtes d’Althann, encara que en absència del senyor, a causa de la seva assistència a la «funció» per l’aniversari del rei de Portugal. El napolità confessà sentir-se confús per les contínues cortesies rebudes pels insignes comtes, però això no li impedí tornar a seure a la seva taula els dies 1, 2, 4 i 16 de juliol, la darrera vegada amb la companyia del «marquès de Davia».

Finalment, després d’un treball pacient de quasi un any, Giovanni Francesco Gemelli Careri, gran viatger i aleshores més bon aconseguidor, va assolir els seus objectius a Barcelona. En efecte, el 19 de juliol de 1709 Carles III li va fer «les mercès de jutge de la vicaria i auditor de la esquadra de les galeres de Nàpols». La tarda d’aquell dia, Gemelli va anar al lloc de Pedralbes, acompanyat del marquès de Monte Pagano, per veure-hi l’abat Domènec Jorba. Quan va acabar la visita, els dos comprovaren que la carrossa no els havia esperat, i el marquès i el flamant jutge de la gran cort de la vicaria napolitana tornaren a peu a Barcelona. Un agradable passeig que Gemelli devia fer en un estat de notable felicitat.

Dos dies després es va formalitzar el Consell d’Itàlia, que havia de presidir Francesco Moles, duc de Pareti, ambaixador de Sa Majestat Cesària Josep I, i també en formarien part el comte de Stella, Juan Antonio Romeo, Juan Antonio Alvarado i Serafino Biscardi. Fins aleshores havia funcionat una junta interina per als negocis d’Itàlia, que ja comptava amb el duc de Pareti i el comte de Stella.

Francesco Moles, duc de Pareti, ambaixador extraordinari imperial a la cort de Carles III, havia desembarcat a Barcelona el 28 de juliol de 1707. El rei el va fer aleshores membre del seu consell secret, cosa que va causar el recel d’Anton Florian, príncep de Liechtenstein, tutor de l’arxiduc.

Gemelli es devia alegrar de la consolidació del paper del duc de Pareti al Consell d’Itàlia, atès que aquest noble ja l’havia ajudat temps enrere. I tampoc li podien ser desfavorables els poders creixents del napolità comte Rocco Stella, amb qui havia compartit la taula del comte d’Althann. Calia ser prudent, però, atesos els enfrontaments, cortesos però intensos, que es produïen a la cort. No fos que les bones notícies de les gràcies rebudes per ordre del rei quedessin malmeses per l’actuació d’algú amb poder sobre els càrrecs obtinguts.

L’ambaixador Francesco Moles tenia una opinió molt desfavorable de la cort establerta a Barcelona. Creia que Carles III, que a Viena semblava el monarca ideal, a la capital de Catalunya només es dedicava a pregar i a escoltar música, i que tot quedava en mans dels ministres. De forma sintètica i amb desdeny, opinava que la monarquia la governaven un «notari» i un «capità»: el català Ramon de Vilana Perlas, que «només» era notari, i el napolità Rocco Stella, que havia ascendit a la cúspide des de la condició de simple soldat. Stella començà a destacar al costat del general Antonio Carafa, lluità a Hongria i a Itàlia amb el príncep Eugeni de Savoia i, moment essencial, el 1702 va ser presentat a Viena a Anton Florian, príncep de Liechtenstein. Gràcies a aquest i al seu nebot, Johann Michael, comte d’Althann, amic íntim de Carles III, Stella va guanyar-se l’estima del monarca.

Establert formalment el Consell d’Itàlia a la capital catalana, el comte de Stella esdevenia una figura encara més important. Francesco Moles, que hi estava enfrontat, pensava que la cort havia marxat de València abans de la derrota d’Almansa per satisfer els desigs dels comtes d’Althann i de Stella. Una vegada a Barcelona, aquesta parella liderava a la cort un grup enfrontat al duc de Pareti i al príncep de Liechtenstein, que havia perdut poder.

La tria dels valedors, per tant, no estava exempta de riscos. Gemelli, però, amb la seva intimitat amb el comte d’Althann i la familiaritat de relacions amb el comte de Stella i senyora, tot i tenint present per si de cas la protecció que havia rebut per part de Francesco Moles, duc de Pareti, estava molt ben situat. Els seus contactes amb persones de gran relleu l’havien ajudat a obtenir els favors del rei, i era necessari mantenir les relacions sense que cap d’ells se sentís molest. Ningú no ha dit mai que la vida de qui aspira a càrrecs estigui exempta de dificultats.54





EL SENYOR DE LA POBLA LLARGA


23 DE JUNY DE 1709



El valencià Lluís Esplugues i March, senyor de la Pobla Llarga, lloctinent de general governador de la Ciutat i Regne de València, va fer testament davant el notari valencià Cristòfol Aguilar. Era el 23 de juny de 1709 i tots dos vivien a Barcelona. El testador va fer escriure que, després que la seva ànima se separés del cos, volia ser enterrat de la manera que decidissin els seus marmessors. Estipulava, però, que fos amb l’acompanyament de 50 capellans, i mantenia l’esperança de ser portat algun dia a la sepultura dels Esplugues, a la catedral de València.

El senyor de la Pobla Llarga llegava a Teresa Jordi, criada seva, trenta lliures i un bagul buit dels que en aquell moment tenia a Barcelona, i deixava prudentment per escrit «que no la puguen mos hereus llansar de casa, servintlos per son salari». Recordava que se li devia a ell tot el sou de lloctinent de governador, des que el rei li va fer gràcia de l’ofici. Sembla que tenia el seu fill Tomàs per infidel a Carles III i, potser per aquest motiu, declarava hereva la seva filla donzella Marianna Esplugues i Vives, fruit del matrimoni amb la seva difunta esposa Antònia Vives i Palau. I no oblidava apuntar que l’herència incloïa la baronia i la jurisdicció suprema de la Pobla Llarga, obtingudes per reials decrets de 20 d’agost i 26 d’octubre de 1708.

El testador va viure un breu temps més: el 9 de setembre de 1709, Ferran Armengol de Folch, procurador de Marianna Esplugues i Vives, comparegué per declarar que el cadàver del noble valencià havia estat dipositat a Santa Caterina. Abans de tancar la caixa de mort, va quedar assegurat que «lo cos e cadàver que està dins de dit ataut» era «lo cadàver que vivint es deia y nomenava lo noble don Luis Esplugues y March». En matèria d’enterraments, tota prudència és poca.

El testament del senyor de la Pobla Llarga, ja esdevingut ànima després de ser cadàver viu, va ser publicat el 13 de gener de 1710, a la casa que habitava Marianna Esplugues i Vives, «situada i posada» al carrer de la Canuda. A l’acta quedà escrit que, per causa de la guerra, no es podia fer l’inventari dels béns del difunt, i que no començava a córrer el temps per fer-lo, ja que, segons les lleis i constitucions del Principat de Catalunya, quan l’impediment era causat per raó de pesta o de guerra no anaven passant els dies del termini estipulat per iniciar-lo. Marianna Esplugues i Vives, l’hereva, gaudia d’aquest privilegi per viure al Principat.

Marianna heretà i començà a preparar-se per contreure matrimoni aviat. El futur marit era el vidu Joan Jacint Tàrrega i Salvador, natural de Xàtiva i marquès de la Mota, que havia combatut al Regne de València amb el general Joan Baptista Basset i Ramos. La llicència matrimonial es va concedir el 18 de gener de 1710, a la parròquia de Santa Maria del Pi, i l’endemà va tenir lloc el casament, oficiat pel valencià Ferran Armengol de Folch. El notari Cristòfol Aguilar s’encarregà d’aixecar acta dels capítols matrimonials.

Un temps després, el 3 d’abril de 1710, Marianna Esplugues i Vives, ja marquesa de la Mota, manà fer a la casa del carrer de la Canuda l’inventari dels béns del seu pare, que havia mort al carrer de l’Argenteria, al costat de l’Hostal de Manresa. Per descomptat, no es podia fer la llista notarial d’allò que el difunt havia posseït al Regne de València.55





EL MESTRE DE LLAÜT DOMENICO SARAO


24 D’OCTUBRE DE 1709



El 24 d’octubre de 1709, el músic napolità Domenico Sarao va començar a fer classes de llaüt a la reina. La formació musical de l’esposa de Carles III era del tot natural en el seu ambient. Pel que feia al rei, l’amor per la música que havia desenvolupat a la cort vienesa de l’emperador Leopold I era molt protagonista a Barcelona, gairebé en la mateixa mesura que el seu il·limitat fervor religiós.

Els reis s’havien casat a Santa Maria del Mar l’1 d’agost anterior, després d’haver-ho fet per poders el 23 d’abril de 1708, i el 2 d’agost ja es va representar una òpera a Barcelona amb motiu del casament. Des del moment de la victòria de l’any 1705, Carles III, interessat per la música i dotat musicalment, va voler gaudir d’una Capella Reial de música a la cort de Barcelona. L’havia de dirigir Joan Antoni de Boixadors i de Pinós.

No tan sols es tractava de comptar amb els músics imprescindibles per a les cerimònies reials, sinó de disposar també d’instrumentistes i, sobretot, de cantants capaços de representar òperes, que havien de venir de fora de Catalunya. Així, des de l’entrada de Carles III a la ciutat l’any 1705 fins a la marxa de la reina el 1713, la Capella Reial de Barcelona sumà un notable nombre de músics de qualitat vinguts sobretot de Viena i Nàpols, però també d’altres llocs, com ara Berlín, Praga, el Tirol, Roma o Venècia. Entre d’altres, s’ha demostrat que treballaren a la capella barcelonina: Emanuele d’Astorga, baró d’Astorga, que el 1709 va estrenar a la cort la seva òpera Dafni; els també compositors Antonio Caldara i Francesco Scarlatti; Giuseppe Porsile, mestre de capella i compositor; Giulio Cavalletti, vicemestre, soprano i contralt; Carlo Menga i Francesco Valentini, sopranos; Filippo Piccoli i Giovanni Ludovico Miraglies (de fet, Joan Lluís Miralles, valencià), contralts; Vincenzo Campi, tenor; Gasparo Corvo i Pietro Paolo Pezzoni, baixos; Elena Marani, cantant; Franz Neubauer, organista; Angelo Ragazzi, Joseph Carl Denck, Nicola Angropoli, Bernhard Ziller i Domenico d’Apuzzo, violinistes; Francesco Sopriani, Antonio Rayola i Pietro Adó, violoncel·listes; Domenico Sarao, instrumentista de llaüt; Franz Fasser, Daniel Franz Hartmann, Johann Georg Schindler, Johann Adam Reischl, Johann Georg Reschauer i Anton Lackner, instrumentistes d’oboè; Ferdinand Ender, fagotista; Franz Schon, Daniel Teplizka, Paul Zeilinger, Franz Küffel, Thomas Wlach, Johann Florian Zischek, Andreas Zechart, Mathias Schmidt, Rudolph Hien, Mathias Koch, Johann Michael Rebhan i Franz Bonn, trompeters; i Heinrich Mayer i Johann Gottfried Denck, timbalers.

Els músics vinguts de fora visqueren molts anys a la ciutat i, per tant, és lògic que aquí fessin alguns passos importants del seu cicle vital, com ara el matrimoni o la paternitat. Així, alguns consten a la documentació parroquial conservada, molt poc utilitzada en aquesta mena de recerques, i s’hi pot descobrir que els membres de la Capella Reial foren fins i tot més dels citats.

El 24 de novembre de 1710, es va fer el bateig de Maria, filla de Ramon Albertí, músic del rei («cantor», quedà escrit en ocasió del naixement de la seva filla Coloma el 31 de desembre de 1711), i de Francesca Carbonell. Ramon Albertí, doncs, fou un més dels integrants de la Capella Reial. En un dels llibres de la sèrie Matrimoniarum del bisbat de Barcelona, va deixar la seva petjada un músic estranger que es casà amb una catalana, com feien en aquells temps tants forans, sobretot militars. Amb data 30 de gener de 1711, quedaren inscrites les informacions per donar llicència al matrimoni entre Francisco Miliz, músic de Viena, fill del pintor Joan Miliz, i Maria Conques, natural de Sabadell, filla del paraire Josep Conques. Podem sumar també Miliz a la llista de músics de la Capella Reial.

El 28 de juliol de 1712, van obtenir llicència matrimonial, a la parròquia de Santa Maria del Mar, «Josep» Porsile, mestre de capella de Sa Majestat, fill de Carlos Porsile, impressor de Nàpols, i Josepa de Béjar i Delgado, filla del capità de cavalls Guillem de Béjar.

També consten a la documentació parroquial alguns dels músics de què ja teníem notícia. El 5 de novembre de 1712 s’apuntaren les declaracions referides a la llicència del matrimoni de Pablo Pedro Zeilinger (el Paul Zeilinger de la llista anterior), que constà com a músic o «clarinista» de la cort, és a dir, que hi tocava el clarí, una trompeta petita. Va quedar escrit que era natural de Bodiebrat, regne de Bohèmia, arquebisbat de Praga, i que es volia casar amb Genoveva Steyerer, nascuda a Friesack, «en la Coríntia, provincia de Alemanya», i vídua d’un tinent mort a Súria. Testificaren sobre la solteria els músics i «clarinistes» de la cort Rudolpho Hienn i Daniel Teplise (Teplizka). I també consta que el 24 de desembre de 1712, «Joan Miquel» Riattman (ben possiblement el Johann Michael Rebhan de la llista), músic de «família» de Sa Majestat, natural de Steiermark (Estíria), Àustria, i la barcelonina Gertrudis Fitor, filla del mestre de minyons Joan Fitor, van obtenir llicència matrimonial a la parròquia de Santa Maria del Mar.

A més dels músics i cantants, es van traslladar a Barcelona els artistes necessaris per crear les escenografies de les òperes fetes a la cort: el bolonyès Ferdinando Galli Bibiena, arquitecte i famós escenògraf; Francesco Cantú, ajudant teatral, etc. I altres artistes de renom, com ara Andrea Vaccaro, pintor de cambra de Sa Majestat i fill del pintor Nicolau Vaccaro, que l’any 1712 va obtenir llicència a Santa Maria del Mar per casar-se amb Rosa Buffa, filla d’un negociant de Palerm.

Giovanni Francesco Gemelli Careri coneixia molt bé Domenico Sarao, l’esmentat professor de llaüt de la reina, napolità com ell i músic famós segons assegurava el viatger. Gemelli coincidí amb Sarao a Barcelona, i aquest li va dir que la reina progressava molt ràpidament en l’aprenentatge del llaüt, «pel gran talent del qual està dotada». Tot i que el viatger no perdia ocasió de lloar els monarques, potser les capacitats musicals de la reina eren certes. És indubtable, en tot cas, que Domenico Sarao va treballar a Barcelona fins al 1712, i que aquest any es va tornar boig i el van haver de traslladar a Nàpols. Francesc de Castellví va esciure a les seves Narraciones históricas que la bogeria del músic havia estat el resultat del seu amor per la reina, el qual, com és lògic, no tenia possibilitat de prosperar en els aspectes més palpables. Les reines poden ser amants del llaüt, però no convé que ho siguin dels servidors.56





L’ACCIDENTADA MARXA DE GEMELLI


28 DE NOVEMBRE DE 1709



Després d’obtenir els càrrecs desitjats, Giovanni Francesco Gemelli Careri havia seguit plàcidament la seva vida a Barcelona. El 24 de juliol va dinar amb els comtes d’Althann, el marquès de Davia i el comte «delle Scirene». El 3 d’agost donà les gràcies al rei per les mercès rebudes i el 5 ocupà de nou un seient al menjador dels comtes, on coincidí amb les comtesses de Stodel i de Strasoldo, i amb una dama catalana de la família Copons, monja del monestir de Jonqueres. Aquesta li va explicar que per entrar-hi calia fer proves, que les monges feien vots de pobresa, obediència i castedat conjugal, i que podien casar-se després d’haver professat, fins i tot la priora.

El 16 d’octubre de 1709, Gemelli va anar a acomiadar-se del rei, i el 17 a besar la mà de la reina, per quarta vegada durant la seva estada a Barcelona. Encara li quedaven per fer, però, alguns dinars més a casa dels comtes d’Althann. El 26 d’octubre hi coincidí amb les comtesses de Stodel i de Strasoldo, el marquès de Davia i el comte Otto de Hohenfeld. El 30, després de menjar amb els nobles amfitrions en companyia de la comtessa de Stodel i del comte Erasme von Starhemberg, nebot del mariscal Guido von Starhemberg, generalíssim dels exèrcits, va tenir l’oportunitat d’escoltar l’assaig de la serenata a cinc veus que s’havia d’estrenar el 4 de novembre, dia de Sant Carles, en honor de l’onomàstica del monarca. La peça havia de quedar emmarcada en «una lluminosa perspectiva feta pel famós Bibiena», com va escriure el napolità.

Finalment, una vegada apuntada la notícia del dia 1 de novembre, és a dir, la sortida des de Lisboa de la flota angloholandesa, Gemelli va anotar: «I aquí acaba el diari de la meva estada a Barcelona.» Deixar enrere la ciutat, però, no li resultaria fàcil.

El duc de Telese li havia ofert un passatge al vaixell català Sant Crist, que acceptà tant per agrair el gest al noble com per gaudir de la seva «dolça conversa». S’embarcà el 3 de novembre i el vaixell va salpar cap a la una de la matinada del 4, però per causa d’un vent contrari aquell dia només pogué avançar fins a Arenys, on el duc de Telese i acompanyants foren convidats a un «ball de les fadrines» que els naturals ballaren a la seva manera, amb «molt d’esperit». Anotà Gemelli que en aquest ball l’home prenia la dona per la mà i, després, l’agafava de costat amb un braç i l’enlairava. El mateix napolità, invitat a ballar, ho va fer a contracor per no ser criticat. El dia 7, el vaixell va recomençar el viatge, però al cap de pocs dies patí una tempesta terrible, passà moments de gran perill i el 18 es retrobà involuntàriament a Arenys. El vaixell no estava en condicions per navegar i Gemelli desembarcà el 19 i decidí tornar a Barcelona. Va dormir a Arenys, content perquè es tractava d’un lloc alegre al costat del mar, amb dones belles i de bon esperit, tant com poc refinats eren els homes. El viatge de retorn el va fer passant per Mataró i el 22 de novembre arribà a Barcelona, on els amics el van rebre, en paraules seves, com un Llàtzer ressuscitat o un Jonàs vomitat per la balena. Gemelli va anar al Palau Reial, a veure passar el rei i la reina pel pont que l’unia a la capella reial de Santa Maria del Mar. Mentre les dames de la cort caminaven darrere de la reina, l’assenyalaven les unes a les altres i deien: «Mira, mira, el senyor Gemelli.»

El comte d’Althann el va convidar tres vegades més: els dinars amb el noble semblaven el destí inacabable del napolità. El dia 22 de novembre l’admirada comtessa de Stodel li va explicar a taula que la reina havia preguntat si Gemelli passà por durant el frustrat viatge a Nàpols. El 24 coincidí amb ella i també amb Joan Descatllar i de Cartellà, marquès de Besora, Ferdinando de Pignatelli, el marquès de Davia, el comte de Gondola i el marquès de Belgiojoso. El dia 26, el comte d’Althann va dir al napolità que el mariscal Starhemberg el convidava a casa seva l’endemà.

Gemelli havia dinat amb els comtes d’Althann moltes vegades, i a la insigne taula havia coincidit amb decenes de nobles de la cort. No podia assegurar que, en el futur, les relacions fetes a Barcelona li fossin de profit, però no es podia queixar de la seva estada a la Ciutat Comtal. El 28 de novembre de 1709, sense deixar notícia de la prevista trobada amb el mariscal Starhemberg, Gemelli Careri abandonà definitivament Barcelona. Hi havia arribat feia un any, quatre mesos i dos dies. En sortir del port de la Santa Creu de la capital de Catalunya, el vent omplia molt favorablement les veles de la tartana que l’havia de portar a Nàpols.57





L’HOLANDÈS ARNOLD DE JAGER


8 DE GENER DE 1710



Arnold de Jager, holandès casat amb la catalana Josepa Colomer, amic i financer del príncep Jordi de Hessen-Darsmstad, ciutadà honrat i cònsol d’Holanda a Catalunya, es trobava greument malalt. Decidí, per aquesta raó, dictar testament al notari Tomàs Simon.

Era el 8 de gener de 1710 i va quedar escrit al tercer llibre de testaments del notari Simon que els marmessors testamentaris de Jager serien Joan Papiol i Colomer, clergue de Barcelona i fill que la dona de l’holandès, Josepa Colomer, havia tingut amb el seu primer marit, el candeler de cera Benet Papiol; Sebastià de Dalmau, casat amb Eulàlia, també filla de Benet Papiol, i tres cunyats d’Arnold: el mercader Joan Colomer, l’adroguer Jaume Abadal i el cirurgià Francesc Roig.

L’hereu designat fou el seu fill Bonaventura de Jager i Colomer, i Joan Papiol, el seu germanastre, li faria de tutor i curador. El veterà fedatari Tomàs Simon va anotar també que l’holandès seria sepultat al vas del claustre de la catedral que acollia les despulles de Joan Colomer, cunyat de Jager.

Uns dies més tard, el 13 de gener, es va fer públic el document testamentari d’Arnold de Jager, com era obligat després de la mort d’algú. Fou a la casa del carrer de la Font de Sant Joan, propietat del mercader Joan de Lapeyra, on l’holandès habitava. El mateix dia s’inicià l’inventari post mortem dels seus béns, molt modestos. Aquests foren els darrers actes d’una trajectòria que havia portat el cònsol d’Holanda des de la cúspide social, econòmica i política de la societat catalana del període fins a la ruïna. Temps enrere, els contractes amb l’exèrcit, fets en un període de canvis polítics, havien originat els problemes de l’holandès. Aclaparat pels deutes, s’havia hagut de traslladar des de la gran casa dels Boixadors del carrer de Bonaire, on visqué durant els anys de la seva prosperitat econòmica, a l’habitatge molt més modest del carrer de la Font de Sant Joan, on va expirar. En tot cas, com el seu amic Kies, també cònsol d’Holanda i austriacista de gran relleu, i com Narcís Feliu de la Penya, Arnold de Jager s’estalvià patir el setge que acabà l’11 de setembre de 1714.

De Bonaventura de Jager, hereu del famós Arnold, no queda gaire rastre documental. Sabem que va sobreviure al setge: poc després de la derrota vivia a la casa d’Amador de Dalmau del carrer de Montcada, i l’any 1716, en una casa del mateix Dalmau al carrer del Carme. Aquest singular austriacista va acollir els germanastres Bonaventura de Jager i Joan Papiol al modest edifici de la perifèria barcelonina: després de la derrota catalana, Amador de Dalmau es va veure obligat a deixar el seu habitatge principal i es traslladà també al Raval.

Pel que fa al cognom Jager, després de 1714 no va tornar a ser protagonista a Catalunya.58





EL CAFÈ DEL MILANÈS JOSEP FERRER


14 DE FEBRER DE 1710



El 14 de febrer de 1710, es va fer l’inventari post mortem dels béns del negociant Josep Ferrer, «de nació milanès de Pavia». L’home havia viscut de lloguer en una casa del carrer de l’Esparteria que feia cantonada amb el de la Vidrieria, al bell mig del centre més actiu i dinàmic de la ciutat. El milanès havia vingut a Barcelona feia un temps i, com tants altres compatriotes seus, hi obrí un establiment públic. Des de feia dècades els milanesos acudien a la capital catalana atrets per la seva efervescència econòmica, social i cultural. I també des de feia molt, portaven una bona part de les tavernes de la capital. Fins al punt que els taverners milanesos rebien a Barcelona el nom genèric de «becos».

La societat barcelonina estava ben connectada amb el món i les innovacions de tot tipus hi arribaven ràpidament, de manera que els cafès s’hi van introduir relativament aviat. El cafè va tenir una acceptació força precoç i la ciutat estava acostumada als establiments, com ara les tavernes i els triquets, on es produïen barreges de persones de diverses classes socials. Josep Ferrer, doncs, va decidir obrir un cafè a Barcelona, com també ho havia fet el francès Jausia amb la seva Casa del Cafè situada al carrer dels Canvis.

El milanès Ferrer (com el francès Jausia) va tenir la prevenció lògica i l’encert d’instal·lar el negoci a l’àrea urbana més animada de la capital. L’establiment es reconeixia per les ventalles de tela de les portes del carrer i, sobretot, per l’ensenya de fusta amb la paraula cafè penjada sobre l’entrada. Els clients podien prendre la beguda negra i olorosa en una de les trenta xicres del negoci, i trobar-s’hi amb els amics per passar una estona.

Entre els béns que el difunt tenia disposats al cafè, consten a l’inventari un joc de jaquet de fusta, tres taules rodones, també de fusta i amb els seus tapets de baieta verda, i dues taules llargues amb tapets similars. Damunt de les superfícies folrades s’hi jugava no tan sols al jaquet, sinó sobretot a daus i a cartes, mentre es prenia cafè, es conversava, es llegien notícies, se sentia el so d’una guitarra i es guanyaven o es perdien diners en les apostes que sempre acompanyaven les activitats lúdiques.

Un aspecte essencial dels cafès barcelonins, compartit per les nombroses i velles tavernes de la ciutat, era el seu paper com a lloc per a la sociabilitat. La barreja de persones de molt diversa condició definia aquests establiments a Barcelona, com ho feia també amb els molt nombrosos cafès a Londres i altres ciutats angleses. De ben segur, en aquests establiments de la Ciutat Comtal es transmetien notícies de tot tipus: pot aventurar-se que els cafès (i les tavernes) de Barcelona eren lloc de difusió de les notícies o «relacions» que es publicaven de manera molt abundant a la ciutat. En aquell ambient força «obert» es devien intercanviar informacions econòmiques o polítiques i probablement s’hi forjaven opinions, una cosa especialment important en un període políticament agitat.59





LA PESCA DELS CANONGES


20 DE FEBRER DE 1710



El mes de febrer de 1710, el procurador fiscal de la cort del veguer actuava en contra de Maria Gras, dona del fuster Pau Gras. A les cinc de la tarda del dia 20 d’aquell mes, al carrer de Sant Antoni de la Ribera, Maria Gras havia injuriat Marianna Borages, dona del mestre d’aixa Andreu Borages. Li va dir berganta, bribona, desvergonyida i bagassa, tot i que l’esmentada Marianna era una dona casada, de bon nom i fama.

El 21 de febrer declarà davant el veguer l’agricultor Miquel Molins, que tenia la seva casa al costat de la de Gras: «Digué jo a Maria, ma muller, que isqués fora y que se posàs al costat de la bota de la arengada que tinc a la porta de ma casa per vendrer, perque algun canonge no se me arrimàs a ella y no em pescàs alguna arengada.» I continuà explicant que la seva dona sortí fora i ell no sentí res, però que «a la que estavam sopant amb Maria, estant conversant me digué que Maria Gras havia tractat molt mal de paraulas a Marianna Borages». El veguer decidí que Gras, per raó de les ofenses comeses, servís el rei amb cinc lliures. Sembla que aquell dia els canonges no pescaren arengades al carrer de Sant Antoni.60





L’AJUDA DES DE BARCELONA


2 DE JUNY DE 1710



Pere Tesa, mariner del Grau de València, es trobava al llit per causa d’una «greu malaltia corporal». El 2 de juny de 1710 va fer testament davant el notari Fulgenci Artich. Nomenà marmessors els seus dos fills Josep i Felip, i també Josep Vicent Torres Eiximeno. Manà ser enterrat a l’església de Santa Maria del Mar, vestit amb l’hàbit de sant Francesc, i va fer hereva la seva dona, Vicenta Romaní. Deixà dit, a més, que el mercader de Barcelona Joan Francesc Comellas li havia lliurat 180 peces de vuit, per ordre de Herman Solicofre de València i companyia, per emprar-les en tramussos i portar-los a la ciutat esmentada. I també que Josep Milà, mariner del Grau, li donà 50 peces de vuit per portar-les a València, emprades en alguna càrrega. I, igualment, que Baptista Morales, de Vinaròs, li lliurà tres monedes portugueses d’or per fer-les arribar a la seva muller, que es trobava a aquesta població.

Malgrat que els borbònics havien ocupat el Regne de València i procuraven controlar els accessos per terra i per mar, des de Barcelona s’intentava continuar els negocis amb aquell país i, sobretot, ajudar els familiars que s’hi havien quedat.61





LA CERIMÒNIA D’ARMAR CAVALLER


31 D’AGOST DE 1710



L’últim dia del mes d’agost de 1710, el notari de València Joan Baptista Blasco es trobava a la casa del carrer de la Mercè on vivia Josep Folch de Cardona, Erill i Borja, comte de Cardona i almirall d’Aragó. Calia que el notari assistís a la cerimònia d’armar cavaller el valencià Josep Nadal per estendre l’acta corresponent.

Josep Nadal, assegut a l’oratori de la galeria que mirava a la muralla i al mar, va fer la deguda presentació amb gran veneració i lliurà a l’almirall una comissió de Sa Majestat, signada el 14 de juny d’aquell any, registrada a «Diversorum València primo, fol. 117», per la qual el rei li concedia el privilegi de ser armat cavaller. L’almirall, també amb la veneració obligada, besà la comissió reial, la col·locà sobre el seu cap i després la lliurà al notari Blasco per tal que la llegís, cosa que aquest féu amb veu clara i intel·ligible, «des de la primera línia del document fins a la darrera».

Josep Folch de Cardona, que des de feia un temps preferia presentar-se com Sancho Ruiz de Loris, estava preparat per executar la reial ordre i armar cavaller Josep Nadal. Aquest es va agenollar sobre un coixí i l’almirall d’Aragó li preguntà tres vegades seguides: «¿Quieres recibir la orden de caballero?» I Nadal contestà en cada ocasió: «Sí, quiero.»

Prosseguiren els acostumats protocols i l’almirall inquirí en un to molt solemne: «¿Sabréis mantener el estado de caballero como se debe mantener, y defenderéis la santa fe católica y a Su Magestad (Dios le guarde), como estáis obligado en todo acontecimiento?» Nadal va respondre que sí i Folch de Cardona formulà aleshores una nova pregunta: «¿Sabréis también defender las leyes de la caballería y prometéis que no renunciaréis a ella?» I l’imminent cavaller contestà: «Sí, sabré defenderlas y prometo no renunciar a ella.»

Agenollat encara Nadal, l’almirall li va prendre un espasí amb beina que portava al costat esquerre i el féu servir per donar-li tres cops, el primer al cap i els altres dos a les espatlles, dient a Nadal en cada un dels cops: «Dios y la bendita Virgen María y el apóstol Santiago os hagan buen caballero.» I dites les paraules, va restituir l’espasí a Josep Nadal, que el tornà a posar a la beina.

Executades les cerimònies, l’almirall va concloure fent ús de la facultat que tenia atribuïda, segons expressava la comissió de Sa Majestat, i en nom del rei digué a Nadal: «Desde ahora os promuevo a la dignidad de caballero.» I sentit això, Nadal acceptà i l’almirall va requirir al notari Blasco que fes carta pública i lliurés un o més trasllats fefaents, per tal que es pogués despatxar a Nadal el privilegi de cavaller.

Entre les quatre i les cinc de la tarda, el notari va complir la seva obligació, en presència de quatre testimonis valencians: Jaume Lloris, doctor en drets del Consell de Sa Majestat i assessor per la governació de Xàtiva; el capità Miquel Riera; Josep Lloris de la Torreta, escrivà de manament al Sacre Suprem Consell d’Aragó, i Patricio Félix Oller, del Consell de Sa Majestat i regent electe de la Reial Audiència de València. Fou també en presència de molts altres cavallers, que celebraren l’arribada d’un nou membre a llurs files.62





ELS LLIBRES DEL MARQUÈS D’ALFARRÀS


25 DE FEBRER DE 1711



El 25 de febrer de 1711, el notari Marià Rufasta i Prats va fer l’inventari post mortem dels béns de Pere Ribes. Així va quedar designat el difunt en l’acta notarial, encara que es tractava de Pere de RibesVallgornera i de Boixadors, a qui Felip V havia fet primer marquès d’Alfarràs el 12 de juliol de 1702, i que era també senyor de poblacions a Girona, Lleida i l’Aragó.

L’inventari es realitzava a instància del fill del marquès, Pere de Ribes de Boixadors i de Granollachs, a les dues cases contigües, amb sengles horts, que el difunt posseïa al carrer del Carme, a la cantonada amb el carreró dit de Jerusalem.

A l’entrada d’una de les cases el notari trobà una estufa o «forló» amb les seves rodes, pintada per dins i per fora, amb dos vidres al davant i un a cada costat, així com un «forló» sobre barres d’anar de camí, «un asiento de silla volant», «un cotxe de estribo» i una carrossa. Sembla que el noble volia lluir vehicles en una ciutat que en aquells anys era cort de Carles III. I potser pel fet de trobar-se el monarca a Barcelona, el noble havia deixat Camprodon, on tenia casa, per establir-se a la Ciutat Comtal.

Pere de Ribes, però, era sobretot un home d’àmplia cultura. A la seva casa, en dos estudis i dues cambres, guardats en armaris o sobre alguna taula, el notari Rufasta va trobar 1.222 llibres, una bona part dels quals tractaven d’història. El fedatari va deixar escrit que les obres estaven escrites en «varias llenguas»: italià, francès, castellà, portuguès o llatí. I que unes presentaven enquadernacions «a la francesa». Quedà anotat també que dues eren «molt grans»: una amb «moltas mapas y retratos de places» i l’altra amb «totes les places d’Europa». No seria estrany que el notari Marià Rufasta tingués a les seves mans el famós atlas Civitates Orbis Terrarum, editat per Georg Braun i amb gravats de Franz Hogenberg.63





EL CATALÀ QUE NO HO ERA


27 DE MARÇ DE 1711



A la seva obra Narraciones históricas, Francesc de Castellví es refereix diverses vegades a Martín de Zubiría, ajudant reial. Diu d’ell que era català i, fins i tot, en una de les cites afirma que havia nascut a Tortosa. Ni tan sols Castellví, home molt ben informat, ho podia saber tot de tothom.

El 22 de març de 1709, el militar Zubiría va dictar en castellà una acta al notari Josep Ignasi Vidal, per la qual donava poders al mercader Francesc Antoni Vidal, veí de Barcelona, que uns anys més tard tindria un paper assenyalat en el setge imposat a la Ciutat Comtal per les armes de les Dues Corones. El document començava: «Sepan quantos esta carta de poder vieren y leyeren como yo, don Martín de Subiria y Olano, ayudante real de los ejércitos del rey nuestro señor (que Dios guarde) residente en la presente Excelentísima Ciudad de Barcelona…» Zubiría, en efecte, vivia a la capital catalana.

Dos anys més tard, el 27 de març de 1711, van quedar anotades al llibre Matrimoniarum del bisbat de Barcelona les informacions de solteria prèvies al casament de don Martín de Subiría y Olano, natural de Lizarra, regne de Navarra, fill de don Martín de Subiría, ja mort, i de Magdalena de Olano, viva, amb Maria Rafaela Figueres, filla del difunt pagès Josep Figueres i de Teresa Avinyó, que vivia en aquella data. Dos amics de Zubiría, els capitans de cavalleria José Morrás (o Morraz), de Navarra, i Pere Montaner, declararen conèixer els contraents «de molts anys». El segon, més concretament, «tot lo temps que habita a Barcelona que haurà nou anys».

Com tots els nascuts a Lizarra, Martín de Zubiría y Olano era navarrès.64





L’ESCLAU RAFEL ANTONI HERMENEGILDO


13 D’ABRIL DE 1711



El 13 d’abril de 1711, fou batejat a la parròquia dels Sants Just i Pastor Rafel Antoni Hermenegildo, adult de dotze anys, «poch mes o menos», fill de pares moros, esclau de Rafael Nebot i Font, general de batalla. Foren padrins del noi un germà de Rafael, Anton Nebot i Font, sergent major de cavalleria, i Engràcia Nebot i Morell, donzella i filla de Jaume Nebot.

Els esclaus havien de ser batejats, i sovint rebien el nom del seu amo i formaven part de la seva «família», amb la limitació, per descomptat, de trobar-se sota el «poder» d’aquest i sense llibertat.

Després de batejar el noi, el vicari perpetu Emanuel Almirall va fer el mateix amb Josep Francisco Domingo, fill de Domènec Barco, agricultor d’Alboraia, Regne de València, i de mare incògnita. Actuaren com a padrins de la criatura el doctor en drets Joan Marmer i la donzella Agnès Fochs, filla del daguer Joan Fochs. Era una situació realment insòlita, diferent d’unes altres molt més habituals: les dels fills de pares desconeguts i deixats a les parròquies.

Domènec Barco ho era tot menys un simple agricultor: la seva mare era germana del general Joan Baptista Basset i Ramos, havia estat un dels seus col·laboradors més eficaços a València, serví com a tinent de cavalls de la companyia de Josep Jiménez de Cisneros, fou empresonat per Peterborough el 1706, com Basset, i acabà exiliat a Barcelona.

Barco tenia patent de «teniente capitán de la guardia a caballo del virrey», signada pel virrei de València, comte de la Corzana, que també l’havia nomenat «gobernador de la gente que había tomado las armas a favor de Su Magestad», per haver dirigit la defensa del pas de les Cabrilles després de la batalla d’Almansa. El seu fur militar, però, no li va servir de res davant l’audiència quan fou acusat de raptar una donzella: el 1710 se’l condemnà a deu anys a galeres i no es va admetre la declaració de la noia, perquè ja era la seva esposa. Se li oferí el perdó si marxava a Mallorca, però Barco es va negar a fer-ho i només va obtenir que el traguessin de la galera i el portessin a la presó.

Així doncs, el nen Josep Francisco Domingo que el vicari Emanuel Almirall va batejar el 13 d’abril de 1711 era fill de la donzella raptada per Domènec Barco, i amb la qual es va casar. La mare, malgrat que figurava com a incògnita, es deia Caterina Mundi.

Si aquell 13 d’abril fou una jornada singular a la feina «perpètua» del vicari Almirall, el 17 ho va ser per a tots els catalans: aquell dia va morir l’emperador Josep I, germà de Carles III, i això va tenir repercussions molt importants al país. Al cap d’uns mesos, el 27 de setembre, el rei abandonà la Ciutat Comtal per jurar com a nou emperador i, a partir d’aleshores, les seves prioritats quedaren lluny de Catalunya.65





EL PREÀMBUL DEL MARQUÈS DE VILLASOR


23 DE JULIOL DE 1711



El notari Josep Llaurador i de Satorre va rebre en mà la «carta de testament» d’Artal de Alagón y Pimentel, marquès de Villasor. Era el 23 de juliol de 1711. El noble era natural de Sardenya, general de cavalleria del regiment que portava el nom de l’illa i un dels nobles que realçava a la cort de l’arxiduc a Barcelona.

L’escrivent de Llaurador, que copià el testament en el primer llibre de testaments del seu mestre, no devia estar acostumat al to, potser una mica grandiloqüent, i a la llargada, tal vegada excessiva, del preludi que el noble necessitava per començar el seu testament: «En el nombre del altíssimo rey de los cielos nuestro redentor, y de la inmaculada Virgen María su madre santíssima y abogada nuestra, y de todos los santos y santas de la corte celestial. Por cuanto todos los nacidos en este mundo y valle de lágrimas seamos totalmente sujetos a la muerte corporal de la cual ninguno escaparse puede, según nos dice y advierte el Sagrado Evangelio diciéndonos que hayamos de estar velando y en oración, pues ignoramos la hora en que el hijo de Dios omnipotente nos tocará la puerta de la humana naturaleza llamándonos para mejor vida, y para darle la cuenta y razón de los pecados y ofensas que en esta miserable vida hemos hecho y cometido contra la voluntad de su divina Magestad, por lo que conviene a qualquier persona sana y prudente disponer de sus cosas, y estar apercibido para todo lo que por su divina Magestad fuere ordenado. Por tanto Yo, don Artal de Alagón, Bazán, Pimentel, Arborea, Besora, Cardona y Enriques, conde de Sástago, marqués de Villasor y conde de Montesanto, varón de Cabo Abas, varón de Samboy y varón de Alcalatí y Mosquera, carlá de la ciudad de Balaguer, señor de las comarcas de Trajente de Parte Barigado, Susu y Parte Eppis, villas lugares, bosques y districtos, señor de Jave y Costeini, señor del castillo de Lobregat y señor de los Saltos de Pardo Nou y Pardo Gentil, Espinarua y Pesqueras de Mistris Cavera, y primera voz del estamento militar del Reino de Cerdenya y capitán de la caballeria de él. […] Hallándome en enfermedad corporal detenido en la cama de la cual temo morir, pero por la gracia de Dios en todo mi acuerdo y entendimiento, y en mi cumplida y buena memoria, firme y clara locuela, tal cual nuestro Señor tuvo por bien darme, otorgo y conozco que hago y ordeno mi último testamento, última y postrera voluntad en la forma y manera siguiente.»

El noble nomenava marmessors testamentaris la seva filla única, Emanuela de Alagón y Benavides, i el seu gendre, José de Silva, comte de Montesanto, un altre austriacista de relleu; i va fer Emanuela hereva universal, tant de les possessions de Catalunya com de les de Sardenya. L’endemà, Artal de Alagón expirà i el seu testament es va fer públic a la casa on vivia al carrer del Portal de l’Àngel, propietat del marquès de Rupit. Sense més preàmbuls, el seu cadàver va ser dipositat al convent del Carme.66





EL SASTRE BALIGA-BALAGA


28 DE JULIOL DE 1711



El 28 de juliol d’aquell any 1711, van succeir uns fets que provocaren l’entrada d’una causa a la cort del veguer. S’instruïa en contra de Paula Mascaró, dona del matalasser Pere Pau Mascaró.

Cal dir que el cas va succeir en el context d’una ciutat on la presència de nombrosos oficials i servidors de la cort havia provocat l’encariment dels lloguers de cases i d’habitacions.

El sastre barceloní Francesc Giralt pagava el lloguer de 50 lliures per una casa de les Voltes dels Encants, propietat de Pere Pau Mascaró. Giralt, però, la tenia rellogada a Ricardo Aylen, sastre de la reina, i a l’ajudant del guarda-roba del rei, de nom Joan: els dos, per tant, de la «família» del Palau Reial. Francesc Giralt subarrendava l’habitatge sense saber-ho Mascaró, però aquest, finalment se’n va assabentar. Aleshores, disgustat i amb ganes d’aprofitar-se’n, va fer saber al sastre, «sense mirar atenció alguna a dita real família», que estava obligat a deixar la casa buida o bé a pagar 90 lliures a l’any de lloguer. I tot això malgrat que les 50 que fins aleshores pagava Giralt resultaven una quantitat exorbitant, segons «los quartos de que se componia» la casa. No obstant això, per no haver-ho de comunicar als membres de la reial família que hi habitaven, Giralt va proposar a Mascaró pagar-li 20 lliures més que abans, és a dir, 70. El matalasser, però, no va consentir i, sense poder pagar les 90 lliures, Giralt va dir a Ricardo Aylen i a l’altre inquilí que havien de marxar. El servidor de la reina es va «inquietar» molt quan ho va sentir, potser per no haver entès bé allò que li havia dit Giralt, ja que era de nació alemanya i coneixia molt poc la llengua catalana. En realitat, força més que inquiet, Ricardo Aylen va amenaçar Francesc Giralt de llançar-li al cap unes tisores de mida considerable i l’obligà a fugir cames ajudeu-me.

Quan Paula, dona del matalasser Pere Pau Mascaró, va saber el que havia succeït, no va dubtar a propalar públicament, i «sense temor de Deú ni de la correcció de la justícia temporal», que si el sastre Francesc Giralt no hagués rellogat la casa a baliga-balagues com eren Aylen i l’altre, «no li hauria succeit lo dit cuento y desayre», ja que es tractava d’«homes de poc punt y estimació, sense legalitat, ni fe, ni crèdit». Aquestes paraules arribaren fins a Ricardo Aylen i company, que se sentiren injuriats i reclamaren la protecció del veguer i una satisfacció a la injúria per no haver de prendre la justícia per les seves mans.

El 29 de juliol declarà davant el veguer el perxer Josep Ferrer, de 43 anys. Explicà que a les dues de la tarda del dia anterior l’havia vingut a trobar, a casa seva, al carrer de la Llibreteria, el sastre Francesc Giralt, molt amic seu. L’home li digué, tot atribolat, que Mascaró el volia treure de casa i que no sabia com fer-s’ho, ja que hi tenia rellogats el sastre de la reina i el guarda-roba reial. Josep Ferrer explicà al veguer que va aconsellar a Giralt que, per mitjà del vicari de Santa Maria del Mar, oferís a Pere Pau Mascaró vint lliures més, cosa que va fer, sense que el matalasser acceptés. Narrà també Ferrer que ell mateix va anar a trobar el propietari de la casa i que, en absència d’ell, parlà amb la seva dona, Paula Mascaró, per veure si es podien «acomodar». Li va fer notar, per aconseguir-ho, «lo molt excessiu era lo preu del sobrepuig que li volian muntar la casa». Paula Mascaró contestà al perxer Josep Ferrer que Giralt no hauria hagut de rellogar-la, i no va voler afegir res més.

Un temps més tard, el 4 de setembre, el veguer de Barcelona, Antoni Gil de Frederic, amb el consell del seu assessor i ciutadà honrat Miquel Salamó, i amb la intervenció d’Anton Company i Salamó, ciutadà honrat, doctor en drets i fiscal de la seva cort, va decidir que «remetia» Paula Mascaró i que no se li faria més instància. Per la dita «remissió», la dona havia de servir el senyor rei amb un parell de capons, valorats en una lliura i vuit sous, una multa que els servidors reials encarregats d’imposar-la es podien menjar: ser pràctic és un bon camí a l’hora d’escollir sancions.

Si un cas com aquest fou possible és perquè a la ciutat hi havia molts membres de «la reial família». Això feia que força propietaris de cases poguessin posar preus inhabituals i crescuts als lloguers dels seus habitatges o habitacions. Els registres del Consell de Cent d’aquell any 1711 estan plens d’anotacions sobre aquests arrendaments a servidors reials, ja que era la ciutat la que pagava als propietaris de les cases, a compte del donatiu ofert a Carles III el 31 de març de 1706, en acabar les darreres Corts de Barcelona.

Fins aleshores havien cobrat quantitats per lloguers fets a membres de la «família reial»: Jeroni Planella, batifuller, per una casa al carrer del Boquer per als «hungaresos» de la reial família; Francesc Rodríguez, per una habitació llogada a dos trompetes; Josep Senillosa, per uns «quartos» al carrer de l’Hostal de Manresa per guardar-hi «alajas» del reial servei; Joan Alsamora, per una casa llogada a un metge de la reial cambra; Isabel Canals, per tres «aposentos» ocupats pel comte de Lamberg; Anton Rodríguez Serrano, per uns «quartos» llogats al comte de Zinzendorf; Narcisa Matas, per una casa al carrer de Bonaire ocupada per metges de la cort; Josep Duy, per un «quarto»; Jeroni Bransi, notari, per una casa davant del Palau Reial que servia per al cos de guàrdia i la reial família; Jaume Sala, vidrier, per uns «quartos» ocupats per l’«aposentador» de la cort; Pere Escolà, per una habitació arrendada a un lacai; Pau Rodés, venedor d’aigües, per una casa llogada al reboster i arquer de cambra de la reial família; Francesc Mateu, per uns «quartos» que ocupava l’encepador de les armes del rei; el doctor Josep Corominas, per una casa destinada a infermeria de les criades de la reial família; Salvador Dalmau, per una casa llogada a la bugadera de les «cambristes» del Palau Reial; Jaume Vinyals, per una casa; Marià Casalins, adroguer, per uns «quartos» d’una casa al Born, arrendada a Andrés de Molina y Zalduendo, oficial major de la Secretaria del Reial Despatx; Josep Sabater, cirurgià, per una casa que servia de botiga de la cort; Victòria Mallol, per uns «quartos» per a un metge i un cirurgià del rei; Joan Colell, cirurgià, per dos «quartos» per als oficials del reial rebost i l’escrivà de la cuina; Josep Pahissa, per una casa ocupada pel secretari de la cort; Josep Vinyas, corredor d’orella, per una casa a prop de la Peixateria destinada al sotacavallerís de les cavallerisses reials; Francesc Gros, per dos quartos per al «despensero» i l’ajudant de l’«aposentador»; Caterina Rubert, vídua, per un quarto per a Joan Baptista, porter de la reial cambra; Josep Pasquets, per quatre cases; Melcior Bonell, per dos quartos per al cuiner; Francesc Vallescà, mestre de cases, per una casa ocupada per Salomon Piazzoni, pagador de la cort; Magdalena Aroles, per una casa per a la bugadera de les dames; Pere Faneca, mestre de cases, per una botiga ocupada amb «alajas» i equipatges; el doctor Pere Arnau, per un «quarto» per a Francisco Ferrando, ajuda de cambra de la reina; Francesc Costa, ciutadà honrat i doctor en medicina, per una habitació i una cavallerissa per a Francisco Chaler, tinent de la reial guàrdia de corps; Feliu Rovira i Arnella, paraire i negociant, per una casa llogada al cirurgià del rei; Francesc Vila i Lleó, per una habitació que s’agregà a la casa ocupada pel comte de Zinzendorf; Maria Ros, per dues cases per a la carnisseria reial i diferents persones de la reial família; Llorenç Torres, per un «quarto» al cuiner de la reial família; Miquel Lacoma, botiguer de teles, per una casa; Pere Torner, pel quarter que tenia a casa seva el mestre d’espasa de la cort; Madrona Baró, per uns «quartos»; Melcior Bonell, per dos «quartos» ocupats per Macià Mercer, cuiner; Pau Antoja, passamaner, pel quarter on habitava el guarda-roba de la cort; el donzell Perè Martir de Carreras, pel quarter que el «robuster» i la bugadera tenien a casa seva; Dídac Ferrer, teixidor de lli, per la casa que administrava al carrer de Bonaire, ocupada pel sagristà de la capella reial; i el doctor Joan Paullegat per una casa ocupada pel cavallerís i «contralor» de la cort.

El 13 de maig de 1711, es va fer un «compte del que deu la Excelentíssima Ciutat de Barcelona a Sa Magestat el rey nostre senyor (que Déu guarde) per lo donatiu voluntari tocant a pagar a dita ciutat del ofert a Sa Magestat en la última Cort general». Tot sembla indicar que la raó d’aquest «compte» era fer un balanç de la despesa una vegada es va saber que Carles III marxava de Catalunya. Segons l’acord del final de les Corts, tocava pagar al rei 25.605 lliures anuals durant cinc anys, de 1707 a 1711, cosa que suposava satisfer al monarca un total de 128.025 lliures, la quantitat esmentada més amunt. La ciutat havia anat assumint despeses, i no només pels lloguers de cases i habitacions, sinó que també havia pagat fusells, blat, bescuit, farina, llenya de forn, lloguer de llits, taules i cadires, carns de moltó, de vaca, de vedella… Sota el concepte de «carns» consumides per la reial família entre 1706 i 1710, la ciutat havia pagat la xifra exorbitant de 38.485 lliures. De manera que al maig de 1711, data del «compte», la ciutat havia satisfet 132.625 lliures i, per tant, ja no devia res al rei, sinó que era creditora del monarca en 4.600 lliures (resultat de restar, de les 132.625 lliures gastades, les 128.025 acordades al final de les Corts).

Els consellers de la ciutat es queixaven que els lloguers de les habitacions i de les cases eren cada vegada més elevats i que això perjudicava sobretot els seguidors de Carles III refugiats a la ciutat, que, majoritàriament, no disposaven de mitjans. A la Barcelona d’aquest període s’havien donat dos processos oposats, la conseqüència dels quals era un augment de les distàncies entre rics i pobres: per un costat, havien arribat nobles i persones acomodades, i alguns barcelonins es beneficiaven dels negocis de la guerra o de l’alça dels lloguers; per l’altre, s’hi havien hagut d’assentar molts refugiats del tot empobrits, al mateix temps que força barcelonins, majoritàriament dones, es veien negativament afectats per les conseqüències de la guerra, ja que els seus marits es trobaven lluny de la ciutat o havien mort lluitant.67





LA DONA DE L’ARTILLER I EL MERCADER DE VALÈNCIA


18 D’AGOST DE 1711



El 18 d’agost de 1711, Pau Costa, «vagamundo, poc temorós de Déu i de la justícia temporal», va anar «a cas acordat», «emborronat ab sa capa» i amb una carrabina a les mans sota d’aquesta, a casa de la seva germana Margarida, de donzella Costa i casada amb l’artiller Rafael Puig.

Imbuït de l’esperit maligne i amb ànim depravat, cap a les dotze o la una de la tarda es va apropar a la casa esmentada, situada a la Volta de Sant Cugat, per matar Ignasi Martí, botiguer de València. Margarida havia acollit aquest home només per donar-li menjar, i havia fet aquest «ingeni» per poder guanyar alguna cosa i «passar sa vida y la d’un fill», ja que el seu marit es trobava absent.

Com quedà anotat al document del veguer, era «molt consuetudinari a la present ciutat lo ocuparse moltas donas de bé, de bona vida y fama en fer despesas y guisados pera poder passar llurs vidas, màxime al estat present ahont se troba un gran agregat de personas estrangeras» a Barcelona, «que per la curtedat de las habitacions se arrimen allà ahont poden encara que las habitacions no sian adequadas». La ciutat, en efecte, estava plena de forasters, i les cases que la formaven no podien ser més de les que eren. En tot cas, malgrat les honestes raons que Margarida tenia per donar menjar a un home, Pau Costa volia «fer saltar del cap lo cervell de Ignasi Martí, sens mes motiu que lo de haverse imprecionat que aquell habitaria profanament ab sa germana».

El 20 d’agost diverses persones declararen davant el veguer sobre els fets protagonitzats per Pau Costa. La seva germana Margarida Puig, que manifestà haver complert els vint-i-vuit anys, explicà que tenia casa parada a la Volta de Sant Cugat, on vivia amb el seu fill Pau, de vuit anys. El seu marit es trobava absent des de feia cosa de sis anys, seguint el partit del duc d’Anjou, i «jamay haja sabut cosa de ell, ni si és mort, ni si és viu». Afegí Margarida que per sustentar la seva vida i la del fill, se «arrimà a la sombra de Ignasi Martí mercader y botiguer de la ciutat de València», per tal que «ab sas robas y negocis» li donés feina de despatxar robes i altres mercaderies. Així havia pogut passar aquell miserable temps. I com que Martí no tenia allotjament, Margarida li oferí la seva pobra casa per menjar ell i el seu fill de catorze anys, cosa que el valencià acceptà.

Declarà també Margarida que davant de la seva casa vivien els seus germans Pau i Marianna, que prestaren el seu consentiment perquè Martí mengés a casa d’ella, i fins i tot algunes vegades havien dinat tots junts en companyia del valencià. Continuà expressant Margarida que, passat un temps, per enveja o altre motiu, els germans li comentaren que no era «garbós» que l’home mengés a casa seva, per ser ella una dona jove i sense l’ombra del marit. Margarida va contestar als seus germans que la situació no podia durar gaire temps, «perquè en ser obert lo pas de València, Ignasi Martí se restituiria en sa casa». Mentre això no succeís, però, ella «no podia desairarlo» atesos els beneficis que n’obtenia. A més, Martí havia freqüentat la casa amb tota honra i cortesia i no gosava dir-li que se n’anés. Margarida va argumentar també que era ben coneguda per la ciutat per la misericòrdia de Déu i que no creia que «ningú tingués que dir ninguna cosa contra de mon punt y menys ab estos temps que tothom se ingeniava per passar esta trista vida». I afegí que els seus germans li havien pres tant d’«esquir», que intentaren fer-li comprendre, amb violència, que Martí no havia de freqüentar la seva casa. El dia 18, quan acabà de dinar, va veure que el seu germà, «aborronat ab sa capa y sota de aquella una gran carrabina», estava «reconeixent» la casa, i ella li digué que «quines postures feia y que entrés si volia», que no tenia cap frare amagat.

A continuació, Margarida va dir que ella, i també Maria Munyòs, Maria Domènech i Miquel Sardà, tots habitants del carrer, van sentir que el seu germà deia que cercava Ignasi Martí per fer-li saltar el cervell. Josep Martí, el fill d’Ignasi, que també ho va sentir, respongué a l’home que «sen gordaria molt bé de fer saltar lo cervell a son pare, que son pare era un galant home que no feia mal a ell ni a ningú». Segons Margarida, el seu germà se n’anà «al cantó» per esperar Martí per matar-lo i «estigué de parada en aquell un bon rato, on li veieren la carrabina Francesca i Joan, forners, i una dona de nom Margarida que fa mitja al cap del carrer». Pau Costa, acabà Margarida Puig, havia actuat amb «total desdoro» del seu «punt y estimació per volerme tractar de dona de mala vida y de dissipada opinió», quan ella havia «apreciat sempre una honra y estimació tant en presència com en ausència del marit, en quant cap y se pot apreciar qualsevol dona honrada».68





LA CORT A LA PARRÒQUIA


5 DE SETEMBRE DE 1711



El comte Otto de Hohenfeld, gentilhome de cambra del rei, i Carlina de Liechtenstein, primera dama de cambra de la reina, assistiren a una cerimònia a l’església parroquial dels Sants Just i Pastor. Eren els padrins d’una filla de Jorge Guillermo de Landès i Anna Maria, que s’havia de batejar aquell dia, 5 de setembre de 1711, amb els noms de Maria, Carlina, Josepa i Elisabet.

Molts nobles vivien en aquella parròquia, no gaire allunyada del palau dels monarques, que incloïa en els seus límits el carrer del Dormidor de Sant Francesc, la plaça del mateix nom i uns trams dels carrers Ample i de la Mercè que sempre havien acollit membres de la noblesa.

A la plaça de Sant Francesc hi havia la casa del comte de la Rosa. En el segment del carrer Ample que pertanyia a la parròquia, tenien les seves cases el comte de Santa Coloma, fent cantonada a l’ementada plaça, Antoni de Potau i Ferreró, marquès de la Floresta, el comte de Creixell, el marquès de Dosrius, el duc de Sessa, el marquès de Rubí, el duc de Turcis, el marquès de Cerdanyola, la comtessa de Vallcabra i altres; mentre que en el tram del carrer de la Mercè que formava part de la parròquia hi havia les cases de Nicolau de Sant Joan i altres nobles. També el governador de la plaça Josep de Boneu, general d’infanteria des del 18 de setembre de 1711, vivia al carrer de la Mercè, molt a prop del convent que li donava el nom.

Famílies molt sobresortints habitaven en altres carrers de la parròquia: al del Regomir, Ramon de Vilana Perlas i els Gualbes; al del Correu Vell, Felip de Ferran i de Sacirera, comte de Ferran; a la senyorial Davallada de Viladecols i al carrer de la Palma, diversos nobles.

Abans de començar el setge de 1713-1714, nombrosos membres de la noblesa deixaren la ciutat i se sumaren als que, marcadament felipistes, l’havien abandonat a l’entrada de Carles III. Així, aquells que es refugiaren a Barcelona per la seva condició d’exiliats austriacistes trobaren allotjament a alguna de les «cases grans» que havien quedat buides. Fou una sort per a ells, ja que les «cases grans» eren un bé escàs a la ciutat.

Es pot comprovar que, en aquell període, a les cases que els felipistes deixaren buides visqueren Vicente Argote y Fernández de Córdoba, comte de Fuencalada, i el baró Pio de Ravizza, al Dormidor de Sant Francesc; el mariscal Uhlefeld, a la casa del comte de la Rosa; a la plaça de Sant Francesc; João de Almeida Portugal, comte d’Assumar, ambaixador de Portugal (que ocupà la casa del duc de Sessa); Francesc Carrós de Vilaragut Pardo de la Casta, marquès de Pozo Negro; Vincenzo de Miro, «regent d’Itàlia»; Juan de Sotomayor, marquès de San Juan, o el càntabre Emanuel Bravo de Hoyos, al carrer Ample.

Fora d’aquesta zona propera a la muralla de mar, que havia esdevingut una mena de cort a l’exterior del Palau Reial, també s’hi establiren alguns austriacistes vinguts de fora de Catalunya: a la plaça de Santa Anna, l’espai de caràcter més notòriament nobiliari de la ciutat, a la Davallada de Viladecols i en altres llocs singulars, com ara l’entorn de la plaça de Sant Just. Aquí va viure Manuel Joaquín Álvarez de Toledo-Portugal y Pimentel, comte d’Orpesa, personatge del més alt nivell (mort a Barcelona el desembre de 1707), que amb l’almirall de Castella, Juan Tomás Enríquez de Cabrera y Ponce de León (desaparegut el 1705), havia encapçalat el partit austríac.

L’any 1714, Sebastià de Dalmau i Oller, aleshores conseller segon de la ciutat, va ocupar la casa on havia viscut el comte d’Uhlefeld, un fet força simbòlic que subratllà el seu paper i el de la seva família en aquell moment tan decisiu. Quan va acabar el setge, l’habitatge l’ocupà Jean François Nicolas de Bette y Croy-Soire, marquès de Lede, esdevingut governador de la plaça, i després d’ell hi va viure l’intendent general de Catalunya, José Patiño.

El 27 de setembre de 1711, vint-i-dos dies després del bateig de la filla de Jorge Guillermo de Landès, el rei es va embarcar per iniciar el viatge cap a Frankfurt, on havia de jurar com a emperador. A partir d’aleshores, la cort de Barcelona només va ser la cort de la reina. No obstant això, força nobles de diferents nacions es van quedar a la ciutat i l’església de la parròquia dels Sants Just i Pastor continuà sent l’escenari d’actes religiosos protagonitzats per personatges forans de relleu que habitaven a la parròquia.

Així, el 22 de desembre d’aquell any, el vicari perpetu Emanuel Almirall batejà una filla de Marcos Folkier, comissari de marina de Sa Majestat, i de Maria Elena Mitjavila. Foren els padrins de la nena Josep Nasarre, en nom de l’excel·lentíssim senyor Josep Folch de Cardona, i Maria Mitjavila, en nom de l’excel·lentíssima senyora Anna Maria d’Uhlefeld, comtessa d’Uhlefeld, primera dama d’honor de la reina.

Tres dies més tard, el 25, el vicari va batejar amb onze noms una filla de Manuel de San Martín Ozina, marquès de San Martín de la Atalaya, cavaller de l’orde d’Alcàntara, del Consell i Comptadoria Major d’Hisenda de Sa Majestat i secretari del despatx de la sereníssima senyora reina vídua; i d’Eugenia Bañuelos Vicente de Borja, tots dos veïns de Madrid i aleshores residents a Barcelona.

Aquest bateig fou seguit d’altres de fills de nobles forans installats a la ciutat. Així, el 3 de març de 1712, Francesc Montaner i de Ramon, monjo i paborde de l’imperial monestir de Sant Cugat del Vallès, batejà a l’església dels Sants Just i Pastor un fill del baró Pio de Ravizza, del Consell de Sa Majestat, veedor general de les reials tropes, i de Teresa de Montaner i de Ramon. En foren padrins l’excellentíssim senyor Lluís Folch de Cardona de la Cerda i Aragón, òlim Fernández de Córdoba y Figueroa, i l’excel·lentíssima senyora Isabel María Pacheco Téllez y Girón de Velasco, comtessa d’Orpesa.

El 29 de març de 1712, fou batejada una filla d’Henrique Guebels, de la guàrdia del rei, i de Maria Agnès, i actuaren com a padrins Juan Francisco, comte de Hierger, i Maria Isabel, comtessa de Starlin, dama de la reina.

El 26 de gener de 1713, poc abans d’iniciar-se el setge borbònic de la ciutat, hi fou batejat un fill d’Alberto Georgio Wollfchläger, natural de Plarendiest, Polònia, i de Joana Lucia, nascuda a Maastricht. Els padrins de la criatura foren Ferdinando Federico, baró de Frannkemberg, general comandant de les tropes palatines, i l’esmentada comtessa de Starlin, en nom dels quals assistiren al bateig Juan David Hausmans i Cristina Ruzel, de la «família» de la reina.

Fins al moment de la partida de l’emperadriu, la cort d’Elisabet Cristina no va deixar de tenir presència a la parròquia dels Sants Just i Pastor.69





EL MOSSO DE CRACÒVIA


29 DE SETEMBRE DE 1711



El 29 de setembre de 1711 es va casar Joan Baptista Bayli, natural de Cracòvia, fill del taverner Andreu Bayli i d’Anna Maria, tots dos vius en aquella data. Joan Baptista era fadrí mosso de cavalls, de la «família» de Sa Majestat. El mateix dia, la parròquia de Santa Maria del Mar havia donat llicència per al seu matrimoni amb Marianna Corrales, filla del corder de viola Damià Corrales i de Coloma, també vius aleshores. No van caldre amonestacions i el matrimoni es va fer davant els testimonis Salvador Corominas, corder, i Domènec Xico, sabater.

El pare de Marianna, Damià Corrales, tot i tenir l’ofici de corder de viola, explotava un triquet o espai de joc obert al públic, al carrer dels Corders de Viola, on també vivia. Tots els que explotaven un triquet tenien algun ofici d’origen que exercien amb més o menys intensitat, en funció dels guanys obtinguts en el negoci del joc. S’ignora si el mosso de cavalls de Cracòvia va dominar aviat el català i si treballà al triquet del seu sogre. Potser va arribar a tenir destresa en el joc de l’argolla o en els de taula que s’hi practicaven. Si hagués estat així, de ben segur els ingressos familiars haurien augmentat, gràcies als diners guanyats en les apostes. Allò que se sap del cert és que les restes de la propietat dels Corrales són ara visibles al jaciment del Born.

Més enllà de les vicissituds del polonès Joan Baptista Bayli, la realitat és que els anys anteriors a aquell 1711 s’havien multiplicat a la ciutat els matrimonis entre catalanes i estrangers, en gran part soldats i, en menor mesura, membres de la «família reial». Barcelona, des d’almenys la segona meitat del segle XVI, era un lloc d’intensa barreja, però des de l’inici de la Guerra de Successió ho fou encara d’una manera més acusada.70





ELS PRESONERS A L’HOSPITAL GENERAL


2 DE GENER DE 1712



El segon dia del mes de gener de 1712 ingressaren a l’Hospital General de la Santa Creu i de Sant Pau dotze presoners, soldats enemics malalts o ferits. La guerra es feia a Catalunya i ja relativament a prop de Barcelona, i per aquesta raó començaren a registrar-se ingressos d’aquesta mena.

Durant el primer trimestre d’aquell any, entraren a l’hospital 273 presoners, la majoria francesos, a una mitjana de tres cada dia. El setge dels borbònics al castell de Cardona, durant els mesos de novembre i desembre de 1711, i el seu desenllaç devien influir en el ritme alt d’ingressos de presoners a la Santa Creu.

Els mesos següents s’observa una disminució de les entrades: des de l’abril fins a finals d’octubre van ingressar a l’hospital barceloní 186 presoners, sense arribar, per tant, a un ingrés diari. La intensitat va tornar a créixer els mesos posteriors, ja que des de l’inici de novembre de 1712 fins a finals de gener de 1713, van entrar a la institució sanitària 375 presoners per ser atesos de malalties o ferides, amb la qual cosa es va superar la mitjana d’ingressos a quatre per dia. El mes de desembre s’assolí el nivell màxim de 171 ingressos de presoners, amb la «punta» altíssima del dia 15, en què es van produir, extraordinàriament, divuit entrades. L’activitat militar del general Rafael Nebot a la Conca de Tremp i la campanya dels aliats a l’Empordà, sota el comandament del baró de Wetzel, amb el bloqueig de la ciutat de Girona, degueren contribuir que s’arribés a aquesta situació a l’hospital.

Els mesos de febrer, març i abril de 1713 foren més tranquils pel que fa a l’entrada de presoners a la Santa Creu: n’ingressaren 139, amb una mitjana diària d’ingressos força inferior a la de mesos anteriors. L’etapa fins a l’inici del setge de Barcelona resultà molt menys intensa, ja que tan sols ingressaren a l’hospital divuit presoners. Finalment, durant el setge de Barcelona, l’entrada de soldats enemics malalts o ferits fou també força reduïda, sobretot si es compara amb les xifres abans esmentades: únicament 122 ingressos, a una mitjana d’unes nou entrades per mes.

Cal remarcar, en tot cas, que des de l’inici de gener de 1712 fins a l’11 de setembre de 1714, entraren a l’hospital barceloní 1.113 presoners, a una mitjana de més de 34 cada mes. L’eficaç funcionament de l’Hospital de la Santa Creu i de Sant Pau, prou exigit per l’atenció als soldats aliats i a la població assetjada, va haver d’afegir un esforç considerable per encabir i atendre molts malalts i ferits de l’enemic.71





EL VOLANT DEL JURISTA BALTASAR FITOR


23 DE MAIG DE 1712



Tocava fer, el vint-i-tresè dia del mes de maig de 1712, l’inventari post mortem dels béns del jurista Baltasar Fitor i Roura, a la casa del carrer de la Portaferrissa que abans havia estat propietat del difunt notari Francesc Fitor.

A l’entrada de l’edifici, el fedatari encarregat de fer la feina es va trobar «una silla volant de fusta ordinaria ab sa manxa de tela encerada molt usada, las rodas de la qual son molt dolentas». Els carrers de la ciutat havien vist passar, moltes vegades, el vehicle lleuger del jurista Fitor. Els empedrats, abundants en una població famosa per la seva netedat, i els forats difícils d’evitar en alguns carrers no gaire ben pavimentats, havien maltractat les dues rodes del volant. I potser, ja sense Carles III a Barcelona, no calia tenir en perfecte estat uns vehicles que no tan sols permetien circular còmodament, sinó també exhibir-se a les passejades pel passeig de la Muralla de Mar i per la Rambla.72





ELS ALEMANYS DE LA RECLUTA


28 DE JUNY DE 1712



Des que començà la guerra, l’Hospital General de la Santa Creu es va convertir en l’hospital dels aliats, a més de ser l’hospital de Catalunya i d’alguns dels seus enemics.

El 28 de juny de 1712, desembarcà a Barcelona una gran quantitat de soldats alemanys. Atès el penós estat en què arribaren al port, va caldre ingressar-ne molts a la Santa Creu, on foren apuntats com «alemanys de la recluta». L’esforç per encabir-los fou enorme, ja que si aquell dia 28 n’hi van entrar 87, l’endemà n’ingressaren 325 i el 30 de juny vint-i-tres més. Un total, doncs, de 435 homes que havien de ser atesos i que posaren a prova l’hospital barceloní. Fins a 98 dels soldats alemanys van morir a la institució, és a dir, prop d’una quarta part dels que havien arribat a Barcelona. Una proporció esfereïdora.73





EL MÚSIC DEL COMTE DE GALWAY


19 DE NOVEMBRE DE 1712



El 19 de novembre de 1712, es realitzaren al bisbat de Barcelona les declaracions per donar llicència al matrimoni entre Claudio Jacinto Pariset, natural de Besançon, a la Borgonya, i Maria Ramoneda, filla del sastre de Barcelona Jaume Ramoneda. Joan Claudio Butfe, músic de la Borgonya, va declarar que coneixia el contraent des de feia tretze anys, i que havien vingut junts a Catalunya. Al seu torn, Lluís Luna, confiter de Pedro Manuel de Tavora, comte de l’Atalaya i tinent general dels portuguesos, afirmà que tractava Claudio Jacinto Pariset des de feia cinc anys, i que havien coincidit a diferents indrets de Catalunya, ja que havien viscut junts les campanyes militars. Els dos testimonis podien afirmar, per tant, que Pariset era solter.

Va quedar escrit al llibre Matrimoniarum del bisbat de Barcelona que Claude-Jacinthe Pariset (si el volem presentar en francès) era músic «del comte de Galbes». De fet, aquest «Galbes» era Henri de Massue, marquès de Ruvigny i primer comte de Galway. Nascut a París i hugonot, el títol nobiliari que ostentava Massue mostrava el seu lligam amb Irlanda, on fou lord de justícia. Va ser després promogut a general de cavalleria i, arribat a Portugal l’any 1704, exercí com a comandant en cap de l’exèrcit britànic. El 1705 va perdre un braç al setge de Badajoz i el 1707 un ull a la batalla d’Almansa, on dirigí l’exèrcit aliat, derrotat per les armes de les Dues Corones sota les ordres del duc de Berwick.

Per raó de les vicissituds de la guerra, alguns servidors de militars havien conegut Barcelona, que durant aquells anys era refugi d’austriacistes. Un d’aquests homes, el músic Pariset, havia trobat esposa a la Ciutat Comtal. Malauradament, només faltaven vuit mesos i uns dies per a l’inici del setge de la capital catalana.74





EL CAS DE GABRIEL CASALS


2 DE GENER DE 1713



El segon dia de l’any 1713, el col·legi de notaris públics reials estava reunit a la capella de Santa Àgata. El 27 de desembre anterior s’havia sortejat el càrrec de secretari, i de la bossa en va sortir escollit a sorts Gabriel Casals. Aquesta elecció va plantejar un problema al col·legi, ja que Casals mai no assistia als consells, no feia les guàrdies de la companyia de la Coronela que tenien formada els notaris públics reials, i ni tan sols s’havia confeccionat el vestit de la divisa de la companyia. Sempre que els síndics del col·legi li demanaven que complís les seves diverses obligacions, el notari Gabriel Casals els rebia amb paraules poc urbanes i gens atentes.

El díscol notari arguïa raons de salut per justificar el seu comportament, però el cert era que altres membres de la mateixa edat i amb xacres semblants feien allò que calia, malgrat que els impliqués no poder-se dedicar ininterrompudament als seus assumptes.

Aquell dia 2 els síndics havien demanat a Gabriel Casals si exerciria el càrrec de secretari pel qual havia estat triat i si compliria les seves obligacions. El notari contestà que no podia assistir a les guàrdies, però que acceptava ser secretari del col·legi. És a dir, volia rebre el sou corresponent, però sense atendre els seus deures.

El col·legi va decidir que Gabriel Casals rebria el càrrec de secretari només si feia les guàrdies de la companyia dels notaris públics reials al Palau i al Portal de Mar, i si anava a les altres guàrdies «a una hora còmoda del dia», per fer assistència i donar exemple. Casals, irreductible, va respondre que pagaria un home per fer les guàrdies al Palau i al Portal de Mar, i res més.

Els notaris reials, reunits de nou la tarda del 2 de gener, no acceptaren l’oferiment i decidiren fer un nou sorteig, treient prèviament de la bossa comuna el globulus ligni o bola de fusta que contenia el nom de Casals. Feta l’extracció a sorts, sortí elegit Josep Brossa i Elias com a secretari del col·legi de notaris públics reials, i Gabriel Casals continuà en el seu paper d’absentista, però sense cobrar sou.75





EL BARÓ DE LA BUZIERA


5 DE GENER DE 1713



Segons la documentació del bisbat de Barcelona, el baró Carlos Augusto de la Buziera s’havia casat el mes de juny de 1710 amb Gertrudis Trillo, natural de Montsó. De ben segur ho va fer justament abans de marxar de la ciutat per participar a la campanya que el 28 de setembre d’aquest any va portar Carles III a Madrid. El 5 de juny, després d’haver ordenat que les seves guàrdies reials sortissin en campanya, el rei va marxar d’Horta, on es trobava. Joaquín Fernández Portocarrero, marquès d’Almenara i comte de Palma del Río, va ser un dels qui va entrar a Madrid amb Carles III, i amb ell, presumiblement, Carlos Augusto de la Buziera, que formava part del seu regiment.

En el tràmit per atorgar llicència matrimonial a Buziera aquell any 1710, Carlos Gabriel Arunt, natural d’Alemanya i membre de la guàrdia de Sa Majestat, va declarar sobre la solteria del baró. Assegurà que el tractava des de feia uns dotze anys, primer a Alemanya, després a la batalla de Torí i també dos anys a la Ciutat Comtal. I Arunt afegí que coneixia amics de Buziera que confirmaven que era bon cristià, catòlic i romà. L’alemany Joan Baptista Suligo també va defensar la solteria de Buziera, ja que l’havia conegut a Flandes durant les primeres campanyes de la guerra; després coincidí amb ell a Itàlia i a Barcelona i, segons va dir, diferents persones de «palacio» també en tenien coneixença i el consideraven «líbero», és a dir, solter.

Dos anys i mig més tard, el gener de 1713, va tenir lloc un procés a la cort del veguer contra el taverner francès Lluís Luna, el mateix Luna abans esmentat com a confiter del comte de l’Atalaya. L’home havia desafiat Carlos de la Buziera, capità de cavalls del regiment del marquès d’Almenara. I no content amb això, després el va anar a buscar a casa per, segons es va creure, matar-lo.

Segons quedà escrit a la documentació del procés, cap a les cinc de la tarda del 5 de gener de 1713, Carlos Augusto de la Buziera havia anat amb alguns amics a la taverna de Lluís Luna, bodeguer després de confiter. La taverna es trobava al Pla d’en Llull, i Luna hi permetia tota mena de jocs, en contra de les infructuoses disposicions del veguer, que intentava prohibir-ne algunes modalitats. El baró i els seus amics es jugaven la beguda al joc del truc, i advertiren alguns fraus i enganys en la manera com es prenia nota de la beguda que se’ls subministrava. Carlos de la Buziera es va queixar a la dona que els servia que, segons fama pública, era la concubina de Luna. Assabentat Luna d’això, desafià el baró, que rebutjà batre’s amb ell «ab lo motiu que Luna era un home ordinari y sens caràcter ab que ell no devia embrutarse les mans». El noble el «va enviar a fregar», dient-li que «per ell li bastaria enviarli un dels criats de sa família amb un bastó, perquè lo molgués a palos». Després d’això, el militar marxà tranquil·lament de la taverna, i es dirigí cap a la casa on vivia, a la plaça de l’Oli.

Cap a les sis o les set del matí de l’endemà, 6 de gener, Luna va anar armat a casa de Buziera, i des del carrer va demanar el baró «amb grans instàncias», és a dir, amb crits desaforats. El capità encara es trobava al llit, «junt amb lo baró de Bech», i la criada va respondre a Luna que què era el que volia. El taverner contestà amb veu arrogant que «ja ho sabia ell, lo que volia». Avisat per la criada, Buziera va vestir-se la cota de xambra i va agafar les seves pistoles per sortir, però el baró de Bech li va dir «que no li era garbós lo tenir cuentos ab un home tan ordinari», i que justícia hi havia a Barcelona per fer-lo castigar.

El mateix dia 6 va declarar el baró de la Buziera davant el veguer, la justícia ordinària del qual s’exercia de manera molt ràpida. Després de dir que tenia 32 anys d’edat, el baró va explicar que el dia anterior, a la «casa i camaret» de Luna, ell i els seus amics es feren treure unes cartes i, per divertiment, es posaren a jugar la beguda al joc del truc. Continuà explicant que, a penes havien els amics i ell begut d’una ampolla dues o tres tasses, la dona pública i «ramera» que els servia feia veure que l’omplia de nou sencera, «assenyalant per cada vegada una ampolla quant no sen gastava mitja». Buziera digué a la dona que era una puta desvergonyida i Luna intervingué, amb veu alterada, demanant-li com era que tractava la dona d’aquella manera. El capità li va respondre que s’ho mereixia i que la tractava com qui era. Luna, aleshores, el desafià i el baró contestà que anés amb Déu, que les seves mans no s’embrutaven tan vilment. Narrà després el baró que el matí d’aquell dia 6 de gener, ja desperts ell i el baró de Bech, sentiren una veu cridant amb gran altaneria: «Lo baró de la Buziera, lo baró de la Buziera», i ell va deduir que era el belitre de la taverna. Quan estava disposat a baixar amb les pistoles, el baró de Bech li va dir que no li «estava decorós lo exir a renyir ab un home tan ordinari», cosa que fou suficient per aturar-lo.

Francisco de Bech, baró de Bech, que va dir tenir 35 anys d’edat, declarà davant el veguer que aquella nit s’havia quedat a dormir amb el baró de la Buziera, i a continuació va fer un relat semblant al del seu amic: quan el va veure amb la cota de xambra ja vestida i amb les pistoles, li va dir «què cosa era lo que volia fer», i que no «li estava decorós tenir rixa ab un home tan ordinari».

En efecte, una cosa era barrejar-se amb persones vulgars a les tavernes, fet habitual, i una altra de molt diferent rebaixar-se fins al punt d’haverlos de matar en duel.76





L’ARQUEBISBE DE BRÍNDISI


22 DE GENER DE 1713



El 22 de gener de 1713, Gaspar Fuster i Vidal va comparèixer davant el notari Fulgenci Artich. Ja només pel fet d’acudir a un fedatari de València podríem deduir que Fuster era un home d’aquella terra. I, en efecte, havia nascut a Albocàsser el 1652. Era paborde de la Santa Metropolitana Església de València i el seu autriacisme inqüestionable l’havia portat a Barcelona, seguint Carles III. Aleshores, en el moment de la compareixença, Gaspar Fuster ja era arquebisbe electe de Bríndisi, Regne de Nàpols.

El religiós, però, havia acudit al notari per raons menys elevades que les relacionades amb el seu càrrec. Declarà que els dies passats, «per justes y llegítimes causes», li fou necessari «despedir de la seua casa» la valenciana Caterina Mundi, muller de Domènec Barco. Hem parlat més amunt de tots dos: l’home fou condemnat l’any 1710 per haver raptat Caterina quan era donzella, i la parella havia tingut un fill, batejat a la parròquia dels Sants Just i Pastor l’abril de 1711. Barco, de ben segur, continuava a la presó aquell gener de 1713.

Gaspar Fuster donava a Caterina Mundi «franca habitació» a la casa que ocupava a Barcelona, i també al seu fill. En agraïment d’això, Caterina, voluntàriament, cuinava un «puchero» per a Sa Il·lustríssima i per al seu criat, i no feia cap altra cosa, segons explicà l’arquebisbe electe. Afegí Fuster que «per tenir alguns crèdits liquits y clars, y de alguna consideració contra aquella, de que ella no està ignorant, ni de les causes y motius de que se originaren, pues així ho hauria confessat en presència de algunes persones, en diferents ocasions, oferintse prompte a pagarloshi», retingué dues caixes i algunes «alaixes» de poca consideració que Caterina tenia guardades a casa seva.

Continuà Fuster i afirmà que Caterina, «no guardant les atencions que devia», havia posat instància davant l’ordinari eclesiàstic de la diòcesi, dient que ell havia retingut els béns per fer-los propis i demanant cobrar la soldada suposadament guanyada a la casa. Per tot això i per deixar-ne constància, Gaspar Fuster i Vidal, en presència dels dos testimonis valencians enviats per Caterina, va fer inventari dels béns esmentats, entre els quals destacaven alguns objectes de plata, una escopeta i dues espases «de a cavall».

Després de declarar el bisbe electe, Caterina Mundi comparegué també davant el notari Fulgenci Artich. Va començar afirmant que els seus béns s’havien retingut sense causa ni motiu i contra la seva voluntat, i declarà que una part de les coses inventariades eren de Baptista Ros, agricultor de Meliana, Regne de València.

Un temps més tard, el 21 d’abril, Caterina Mundi va reconèixer haver rebut els béns inventariats que Gaspar Fuster tenia en el seu poder per «seguretat de certa cantitat que yo li estava devent». Posteriorment, el 7 de maig, l’arquebisbe electe va admetre haver rebut d’ella trenta doblons de dos escuts d’or cadascun, que feien 168 lliures, moneda catalana, que la dona li devia per les causes i raons que ell sabia. Una fracció del deute havia estat cobrada amb diners obtinguts de la venda, amb consentiment de la dona, de part dels béns abans esmentats i una altra rebent directament alguns d’aquells béns.

Tancat aquest episodi, Gaspar Fuster va tornar a visitar Fulgenci Artich per tractar de quelcom molt més important: les seves darreres voluntats. L’acta notarial que havia de recollir-les començà, d’acord amb la fórmula habitual als testaments redactats per Artich: «Com no hi haja cosa més certa que la mort esdevenidora, ni més incerta que la hora de aquella, y perçó tota persona sabia y prudent desija en temps dispondre dels bens temporals que Déu Nostre Senyor en esta vida li ha acomanat, pera que en la eterna pugui donarli bon comte…» El document aclaria, a continuació, que el motiu per redactar-lo era perquè Gaspar Fuster havia d’embarcar-se «per pasar a Itàlia, de allí a Roma, y de allí a Bríndisi», a prendre possessió de l’arquebisbat d’aquesta última població.

Gaspar Fuster manava que els seus marmessors fossin el seu germà Pau, que havia de ser l’hereu, tres religiosos valencians i Josep Vicent Torres Eiximeno. Atès que «per la constitució del temps present» es trobava molt gravat de deutes i amb pocs mitjans, i sabent que la primera cosa a fer després de la mort és pagar els creditors, Fuster dictà que arribat el moment es dediquessin tan sols 100 rals per pagar la seva sepultura i per dir les misses per la seva ànima.

El llarg viatge que va emprendre Gaspar Fuster, després de testar, no va tenir un bon final. Els napolitans no l’acceptaren com a arquebisbe de Bríndisi, pel fet de no ser nadiu del país. L’arxiduc, aleshores, el nomenà arquebisbe de Sàsser, on el valencià d’Albocàsser acabà els seus dies exercint el càrrec. En el futur, contemplada la vida de Gaspar Fuster amb la justa i sàvia mirada que atorga el pas del temps, alguns la consideraren santa.77





EL TABAC DEL BRASIL


9 DE FEBRER DE 1713



El patró Josep Alpera, veí de València, visità la notaria de Fulgenci Artich el 9 de febrer de 1713. Declarà que havia carregat al seu xabec, a Mataró, tres rolls de tabac del Brasil per portar-los a la ciutat de València. Mentre navegava, a la meitat de les costes de Garraf el va abordar un llaüt català armat, on anaven els guardes del tabac i dret del general, que el capturaren i el tornaren al port de la Ciutat Comtal.

A conseqüència del frau que havia comès el valencià, que no havia pagat les quantitats que li tocava satisfer als arrendataris del tabac, li fou confiscat el producte i, com a pena, també el xabec amb tots els arreus. Josep Alpera va haver de demanar al patró Josep Alegre que li prestés 50 rals de vuit per recuperar el vaixell, i tan bon punt va rebre els diners pagà la quantitat corresponent als arrendataris esmentats. Quatre mariners valencians, aportats per Alpera com a testimonis, confirmaren la declaració del patró, i l’acta quedà entre les de Fulgenci Artich, als efectes que calguessin.

S’acostava el perill a la ciutat i als mars propers, però fins que la seva presència no fos constatable, negocis com el del tabac, del Brasil o d’altres cent llocs possibles, seguien sent profitosos. I en aquells mesos de l’any 1713 encara era possible, almenys si es pagaven els impostos, portar articles a la ciutat de València, per molt que es trobés en mans dels felipistes.78





EL MILANÈS MALASPINA I LA DONA PROFANA


15 DE FEBRER DE 1713



Joan Baptista Malaspina, de 36 anys d’edat i de nació milanès, va denunciar davant Marc Antoni de Llassera, veguer de Barcelona, que tres persones li havien robat diners al carrer de Sant Pau. El 15 de febrer de 1713, explicà a l’autoritat reial que havia anat a casa de Maria Cussan, dona profana, al carrer d’en Robador, i que allà tingué «un rato de conversació» amb ella. Per haverlo admès a casa seva, Malaspina va voler «regalar» la dona amb alguns diners i es veié necessitat de treure una bossa, dins la qual portava 3 dobles d’or, 12 rals de dos i alguns ardits. Després d’haver obsequiat Maria, continuà Malaspina, guardà els diners que sobraren a la bossa i advertí que la dona hi parava massa atenció. Arribaren després tres homes de bona estatura, ben coneguts de la Cussan, pels tractes que feien amb ella. Un d’ells anava vestit amb capa negra i els altres dos portaven capes blaves, un d’aquests amb galó de plata al barret. Cap a les dotze o la una de la tarda, Joan Baptista Malaspina es va acomiadar de la dona i baixà pel carrer de Sant Pau, dret al Cap de Creus. Quan passava davant de les monges repenedides, els tres homes de casa de Maria Cussan l’envoltaren al mig del carrer de Sant Pau i li digueren que deixés les armes, mentre el qui portava el galó de plata al barret l’apuntava al pit amb una pistola armada. Aleshores li van prendre una pistoleta de butxaca que portava a la faltriquera i li ordenaren que treiés els diners. Malaspina contestà que no en tenia i els homes l’amenaçaren, de manera breu i convincent, assegurant-li que si no els treia el matarien. Ell, per temor que ho fessin, els lliurà les tres dobles d’or espanyoles, les dotze pessetes de set sous i els ardits. Finalitzada la forçada transacció de diners a canvi de vida, els tres homes van pujar carrer amunt i entraren en una casa que, segons creia Malaspina, portava fins al carrer de l’Hospital. Després dels fets, el milanès va donar part a Miquel Pagès, cap de guaita del veguer, i li mostrà la casa de Maria Cussan i el lloc on li havien robat.

En el curs del procés va declarar la dona profana, que va dir tenir disset anys. Relatà que Malaspina havia anat a casa seva, on havia tingut una estona de «conversació» amb ella i havia menjat algun bocí. Després van arribar tres homes que coneixia molt bé, «per tenir-los en pràctica», és a dir, tractats. Eren «lo Ferran petit», també dit «Ferranet», Miquel Fullós i Emanuel, que acostumava a estar-se a casa del marquès de Boil i portava un galó de plata al barret. Els tres van fer una timba amb Malaspina i després el milanès va marxar. Maria Cussan explicà que darrere d’ell sortiren els altres tres. A penes passat un quart d’hora, continuà la noia, va sentir una dona que deia que tres homes havien robat un mariner davant de les monges repenedides. Sentit això, ella malicià que es tractava de Ferranet, Emanuel i Fullós, i que el mariner era Malaspina, perquè sabia que anava vestit com un home de mar.

La criada de Maria Cussan declarà també davant el veguer i relatà el mateix. La noia es deia Agneta Vallirana i declarà tenir divuit anys d’edat, un més que la seva mestressa. Algunes dones es veien obligades a esdevenir «profanes» a una edat força primerenca i, en aquella ciutat portuària oberta al món, no els costava gaire trobar forasters necessitats de «conversació».79





EL GENERÓS MARQUÈS DE LA CASTA


2 DE MARÇ DE 1713



Els vaixells de la flota anglesa comandats per l’almirall Jennings van arribar a Barcelona l’1 de març de 1713. Tenien encomanada la noble missió d’embarcar la reina Elisabet Cristina, que s’havia de traslladar a Viena.

El coronel Francesc d’Areny, baró de Claret, s’oposava com altres nobles a aquesta partença i considerava, fins i tot, la possibilitat de retenir la dona de Carles III com a ostatge. Així, argumentava, es podria negociar millor amb les potències europees el manteniment dels drets de Catalunya: «Deteniendo la reyna no quedarían tan expuestos, y que en todo caso de haberles de desamparar, quedarían seguros los Privilegios.» El noble Areny, que vivia al Born o plaça Major de Barcelona, tenia molts seguidors entre la gent de la Ribera, en tots temps la més rebel de la ciutat. Res va evitar, però, la marxa de l’emperadriu ni el sentiment d’abandó que aquest fet provocà als catalans.

L’endemà de l’arribada de la flota, el noble Joan Antoni Pardo de la Casta i Palafox, cinquè marquès de la Casta, comte d’Alaquàs i baró de Bolbait, gran d’Espanya per títol de Carles III i membre del Consell de Sa Majestat, es va haver d’ocupar d’una qüestió que, malauradament, l’havia de preocupar més que la marxa de la reina. El marquès patia una «peligrosa enfermedad» i aquesta raó el portava, aquell 2 de març, a dictar les seves darreres voluntats al notari Josep Francesc Fontana. El testador era valencià, batlle general de la Ciutat i Regne de València, però, «por las ocurrencias de la guerra», era a Barcelona. Estava casat amb Maria Gràcia de Boixadors i de Pinós, filla de Joan Antoni de Boixadors Pacs i de Rocabertí, comte de Savallà, gran d’Espanya, i de Teresa de Pinós, la seva segona muller. I era nebot de Josep Folch de Cardona, Erill i Borja.

El notari anotà a l’acta que els marmessors testamentaris del marquès serien Maria Gràcia, caríssima esposa seva; l’oncle del noble, Josep Folch de Cardona, Erill i Borja, «almirante y gran condestable de la corona de Aragón y del consejo de Su Magestad en el de Estado y Guerra, y de su real gabinete, mayordomo mayor de la Cesárea Magestad de la Emperatriz y Reina»; Josep Galcerà de Pinós i de Rocabertí, marquès de Santa Maria de Barberà i gran d’Espanya; Teresa de Pinós, comtessa de Savallà i baronesa de Vallmoll, la seva sogra; Bartolomé-Isidro de Moncayo, marquès de Coscojuela i gran d’Espanya; Joan de Castellví i Coloma, comte de Cervelló; Joan Descatllar i de Desbach, marquès de Besora, i Juan Francisco de Silva, marquès de la Vega de la Sagra.

Al testament, Joan Antoni Pardo de la Casta demanava ser enterrat al convent de Sant Francesc de Paula, a Barcelona, però si es donaven «el cas i l’oportunitat del temps», volia que les seves despulles fossin traslladades a la tomba dels seus pares, a la població d’Alaquàs, extramurs de la ciutat de València.

El caràcter generós del marquès de la Casta quedà patent en les disposicions testamentàries relatives a les persones al seu servei. Va deixar 100 «doblones» a Juan Rama, «de mi familia», i 100 més a la seva dona Teresa; 90 a Pedro Marfey, «de mi familia»; 50 a José Herbás, «de mi familia»; vint a Pablo Barlet, «mi camarero»; divuit a Juan Martínez, lacai; vint-i-cinc a Juan Ruiz, patge; trenta a Maria Antonia Pablo; vint-i-cinc a Maria García, i dotze a Maria Fuente, «en reconocimiento de los buenos servicios que ellos me han hecho».

Joan Rama era nadiu d’Utiel i s’havia casat el febrer de l’any 1710, quan ja era de la «família» del marquès, amb la catalana Te r e - sa Font i Castells, la «Teresa» del testament. Van fer de testimonis de la solteria de Rama els servidors Josep Herbás i Joan Ruiz Pinasso, que a la documentació del bisbat consta amb els seus dos cognoms. Així doncs, els tres homes i la dona d’un d’ells feia força temps que eren al servei del noble de la Casta. Els membres no consanguinis de «famílies» com la del marquès podien formar-ne part durant anys, amb lligams que es podien fer molt forts.

El marquès deixava la resta dels béns que posseïa a la «muy cara y muy amada esposa mía, para que con la bendición de Dios los posea y disponga de ellos a su gusto y líbera voluntad». A més, suplicava al rei que es dignés continuar la paga amb la qual ell era assistit i la donés a la seva dona.

Joan Antoni Pardo de la Casta i Palafox no va trigar a morir. El seu cos fou sepultat el 6 de març a l’església del convent de Sant Francesc de Paula, amb participació de tots els preveres de l’església parroquial de Santa Maria del Pi.

El dia 14 d’aquell mateix mes, s’encarregaren al sastre flamenc Joan Bul vuit vestits de dol per als criats del marquès, cinc «de major», inclosos els del patge i l’ajuda de cambra, i tres de lliurea. Costarien 165 lliures i dinou sous.

El 21 de març es va dur a terme l’inventari post mortem dels béns del difunt, a la casa on havia viscut, propietat del felipista Josep d’Amat de Planella i Despalau, marquès de Castellbell, situada a la plaça de Santa Anna, en «lo cantó del carrer de la Canuda» i davant del convent de Sant Gaietà. Feia molt temps que el difunt marquès de la Casta havia hagut d’abandonar les seves propietats valencianes, i en especial la seva casa del carrer del Carme de la capital del Regne de València.

A la cotxera de l’habitatge on havia viscut el finat, el notari Josep Francesc Fontana trobà un cupè pintat de diferents colors i amb perfils d’or, i un «forló» vermell. També hi anotà, seguint amb la seva tasca d’inventariar, una cella negra amb fundes i manta de drap blau brodat d’or, que Joan Antoni de Boixadors Pacs i de Pinós, comte de Savallà i cunyat del marquès difunt, li havia deixat «perque sen servís». El comte havia marxat de Catalunya el 27 de setembre de 1711, amb els altres homes de confiança que acompanyaren Carles III. Durant l’any i mig transcorregut des d’aleshores fins a la mort del marquès de la Casta, aquest no havia pogut oblidar els gestos d’amabilitat i de suport rebuts del seu cunyat, amb qui va compartir idees i lluites en uns temps més que difícils.

Un cop a l’habitatge pròpiament dit, el notari trobà, entre altres coses, alguns elements luxosos que mostraven que el noble difunt havia intentat mantenir, a Barcelona, el nivell de vida propi de la seva condició. Fontana anotà «tres capotillos a la moda de Valencia», «un bastó a modo de mangala amb el cap de plata», «un rellotge sobre porcellana amb la capsa de metall», «una figureta de cristall guarnida de or amb esmeraldas», divuit draps de tapisseries de molt bona qualitat, amb les històries dels Romans, de Jacob i d’Alexandre, i les xicres i una calderilla de porcellana de la Xina. El notari va afegir a la llista, en un sentit ben oposat al de la riquesa, les joies que Joan Antoni Pardo de la Casta havia hagut d’empenyorar per obtenir diners, i que es trobaven en mans dels argenters Francesc Rovira i Francesc Pons i Arenas. El noble valencià s’havia vist obligat a fer-ho per poder sobreviure amb dignitat lluny de la seva terra natal, però, com s’ha vist, malgrat les dificultats va voler llegar alguns diners als servidors membres de la seva «família».

En el curs del recompte notarial, la senyora marquesa explicà al notari Fontana que a la casa hi havia diferents taules, bancs, caixes, cadires de vellut, cadires de vaqueta de Moscòvia, quadres, bancs de llit, matalassos, coixins, roba, plats i plates d’estany, instruments de cuina i altres estris de casa que no s’havien d’incloure a l’inventari, ja que eren propietat, en part, de la comtessa de Savallà, i en part de l’ardiaca Francesc de Josa i Agulló. Els dos havien prestat aquells béns al difunt «per son ús y servey y per lo ornato de la casa y habitació». La marquesa indicà també que el rei s’havia servit fer gràcia al seu marit de 100 peces de vuit cada mes, de les quals el dia de l’òbit es devien dues mesades, però al moment de l’inventari només una. La vídua aclarí igualment al notari que, després de la mort del seu marit, va lliurar una viola d’arc, un violí, una guitarra i alguns papers de música «a certs músichs, per haver-ho axí recomanat de paraula dit quondam senyor marquès, per los bons ratos que li havian donat». La retirada forçosa a Barcelona de Joan Antoni Pardo de la Casta i Palafox no li havia fet perdre la passió musical, potser tan gran com la que professava el seu cunyat, el comte de Savallà. És coneguda la sòlida formació musical de bona part dels nobles, però sens dubte les companyies barcelonines de músics tenien prou qualitat per tocar a les cases d’alta condició, a més de fer-ho a les esglésies o als saraus populars.

Aquell 2 de març de 1713, el notari Josep Francesc Fontana va verificar que la generositat del marquès de la Casta no es limitava a l’àmbit dels músics. En efecte, el difunt havia transmès al seu confessor, el pare Josep Albricio, de Sant Gaietà, que després de la seva mort tota la roba de vestir que posseïa es repartís entre els seus criats, incloses les dues jupes de tela de plata, fetes a la caputxina.

Més endavant, el 9 de juny d’aquell any 1713, la vídua marquesa de la Casta pagà més de 74 lliures al sastre Jaume Comajuncosa per uns altres vestits de dol i per fer quatre cortines de color negre per a l’estrado, és a dir, l’habitació on les dones de les «cases grans» solien descansar i rebre visites. Aquesta última despesa, però, resultà molt poc aprofitada, ja que la vídua es va embarcar el dia 2 de juliol en direcció a Finale d’Espanya amb les tropes que abandonaren Catalunya.80





LA CIUTAT, SENSE REIS





El 19 de gener de 1713, la reina Elisabet Cristina de BrunsvicWolfenbüttel va rebre la carta en què l’emperador i espòs li comunicava que havia d’abandonar Barcelona. S’embarcà el 19 de març següent, i així va concloure la llarga etapa de presència reial a la ciutat.

El 29 d’abril es va signar el Tractat d’Utrecht entre la Gran Bretanya i França; i el mes de juliol, entre França i les Províncies Unides, Portugal i Savoia, i entre la Gran Bretanya i la monarquia hispànica. S’acceptava l’abolició de les Constitucions, Lleis i Privilegis del Principat de Catalunya, amb una frase no exempta de cinisme: «Como la reyna de la Gran Bretaña ha insistido siempre con las mayores instancias en que los habitantes del Principado de Cathaluña, de qualquier Estado o calidad que sean, no solamente tengan pleno y perpetuo olvido de todo lo que han hecho en la guerra pasada y gocen de la entera posesión de sus bienes y honores, sino en que hayan de gozar también salvos sus privilegios antiguos. El rey católico, en atención de la dicha reyna de la Gran Bretaña, concede a todos los habitantes de Cathaluña no solamente el amnistío deseado, juntamente con la entera posesión de sus bienes y honores, pero también les concede todos los privilegios que tienen y gozan los habitantes de ambas Castillas (que de todos los Españoles son los más caros a Su Magestad Católica) o que en adelante pudieren tener o gozar.»

El 21 de juny de 1713, va tenir lloc el Conveni de l’Hospitalet, que concretava la forma de l’armistici entre els exèrcits imperial i borbònic, inclosos els lliuraments de Barcelona i Tarragona als felipistes, sense esmentar les Constitucions i Privilegis de Catalunya. Al seu torn, la Junta General de Braços, reunida del 30 de juny al 9 de juliol, va optar per resistir i proclamà la «guerra a ultrança», decisió que es comunicà al poble el mateix dia 9 i que fou rebuda amb crits de «privilegis o mort».

A les «Notícies» d’aquesta etapa destaquen persones del comú, en principi anònimes, com ara Josep Camañes, austriacista valencià disposat a defensar Barcelona en favor de Carles III i la seva terra; o la vídua de passamaner Eulàlia Torres i el taverner Joan Abril, que malgrat les incerteses d’aquell temps van mantenir un optimisme meritori.





EL RETORN DE JOSEP CAMAÑES


21 DE MARÇ DE 1713



El 19 de març de 1713, l’emperadriu va embarcar al port de Barcelona. Una part de les 44 companyies de la Coronela van formar, en dues línies, des del Palau Reial fins a l’embarcador. El sergent major Fèlix Nicolau de Monjo i Corbera disposà la resta d’homes, fins a un total de 5.000, al llarg del passeig de la Muralla de Mar, des del convent de Sant Francesc fins al Portal de Mar. La tristesa del moment i la preocupació pel futur planaven, quasi visibles, per damunt dels uniformes vistosament acolorits.

Aquell moment tan difícil va quedar recollit al dietari del convent de Santa Caterina: «Esta nit se donà orde pera que la Coronela estigués a las 2 de la matinada en la Rambla […] pera assistir a l’embarch de la reyna, la qual en coche és exida a las vuit de la matinada de Palacio […] se és embarcada en una chalupa inglesa, passanthi per un pont hi havien fet los mariners, que anaven tots vestits de seda verda. […] La tristesa de Barcelona ab las llàgrimas no és ponderable, però ab un consuelo, de què ab tan tropell de cosas no succehís ninguna desgràcia i tot se executàs ab tota quietut i sosiego, lo que no podien creurer los extrangers.»

Dos dies més tard, Guido von Starhemberg, després de fer patent el seu nomenament com a virrei i capità general de Catalunya signat per l’emperador el 13 de setembre de 1711, va jurar solemnement aquest càrrec. Aviat es faria evident que el noble austríac estava decidit a posar fi a la corrupció d’alguns dels qui exercien el poder al país.

De la seva banda, els Tres Comuns volien suprimir els pecats socials a la ciutat, inclosos els relacionats amb el joc, font inevitable de molts vicis. Així ho deliberaren el 3 d’abril de 1713: creien que calia tenir l’esperit net sota els ulls que tot ho veuen, per tal que l’Altíssim es compadís i fos favorable a la ciutat i a Catalunya en les vicissituds de la guerra.

Aquell 21 de març arribà a Barcelona un valencià: Josep Camañes i Miralles. Era natural de Forcall, una de les aldees de Morella, fill de Marc Antoni Camañes i de Maria Miralles, i ja havia estat abans a Barcelona. En efecte, després del setge de Morella posat per l’exèrcit borbònic del 2 al 26 de novembre de 1707, i aconseguida la seva expugnació, la guarnició de la ciutat va sortir en direcció a Barcelona; i tot indica que Josep Camañes s’hi va traslladar aleshores, acompanyat per la seva família. Sabem que en aquell període el valencià va llogar una habitació a la casa propietat del corder Agustí Jaques, al carrer d’en Gensana, i que el 18 de setembre de 1708 va fer de testimoni en una acta del notari de València Joan Baptista Blasco signada a Barcelona, i on consta com a natural de Forcall i batlle d’aquesta localitat.

Durant aquella primera estada a Barcelona, Josep Camañes va aconseguir que Carles III el nomenés mestre de camp de les milícies de Morella i del seu partit, segons despatx de maig de 1708. Un càrrec, de fet, de no gaire rellevància, ja que res tenia a veure amb la carrera militar.

Més tard, el valencià retornà a la seva pàtria a lluitar contra els borbònics i participà en el segon setge de Morella, posat amb èxit pels austriacistes del 14 de setembre al 14 de desembre de 1710. La nova situació, però, va durar molt poc. En efecte, el tercer setge de la ciutat, portat a terme pels felipistes del 30 de desembre de 1710 al 3 de febrer de 1711, suposà la definitiva pèrdua de Morella per part dels partidaris de Carles III.

En acabar aquest tercer setge, Josep Camañes fou empresonat. Al quadern que va començar a escriure un temps després consta la duríssima experiència del seu captiveri, el llarg i difícil tràmit del seu bescanvi per presoners borbònics en mans dels austriacistes, la llarga espera per obtenir passaport per viatjar i l’accidentat desplaçament a la Ciutat Comtal. Un temps més tard, com es veurà, el valencià relatà en el quadern esmentat, esdevingut un diari o petit llibre de notes, la dura vida que va patir a la Barcelona assetjada.

Per arribar per segona vegada a la capital catalana, Josep Camañes havia fet un viatge en vaixell des de Vinaròs i un camí per terra des de Sitges, amb escala a l’Hospitalet. A Barcelona vivien des de feia temps la dona, els fills i el germà del valencià, i també molts amics seus, en bona part arribats després del primer setge de Morella.

Al seu quadern, Camañes deixà escrit, quasi al final de la narració del seu viatge a la Ciutat Comtal:



«Al tiempo que el sol sus rayos

esparcía en Barcelona

entré, para mi descanso,

cuando estaban en mi casa

ignorantes de este caso

y durmiendo a sueño suelto

ya a mi arribo despertaron,

siéndoles muy ruidoso

de regocijos y aplausos.

Todo fueron bienvenidas,

todo cariño y abrazos,

todo fiesta, todo gozo

a esposa, hijos, y hermano

parientes, amigos, todos

mi libertad celebraron.»



I va concloure:



«Viva el Austria, viva, viva,

vivan Isabel, y Carlos.»



Els reis, però, ja no eren a Barcelona, i l’alegria del valencià de Morella no podia durar gaire, atès que el setge de Barcelona començà només quatre mesos i quatre dies més tard. Els Camañes es tornaren a separar: Josep es va quedar a defensar la ciutat i la seva família sortí de la capital.81





EL PREVISIBLE CÀSTIG DIVÍ


30 DE MARÇ DE 1713



Josep Rifós, doctor en drets i vicari general que actuava en nom del bisbe Benet de Sala, absent de Barcelona, es queixava el 30 de març de 1713 de les males conductes a les esglésies. Segons ell, els immorals comportaments que tenien lloc a la ciutat, denunciats des de feia temps pel bisbat, no disminuïen sinó que augmentaven: «Creix cada dia como cáncer el pernicioso abuso en diversos templos de esta ciudad y obispado, adonde nos consta se señalan puestos y horas para galanteos, corrillos, conversaciones, negocios, paseos, risadas y ruidos, que acaso por la constitución infeliz de estos tiempos no refrena el mismo Dios sacramentado en los sagrarios, ni aún estando patente a los ojos.»

Era previsible un càstig diví, anunciava Rifós, ja que, si aquest s’havia produït «en siglos menos escandalosos», en aquells moments es podia donar amb molta més raó.82





LA MULTA AL TAVERNER RAMON DARDENYÀ


29 D’ABRIL DE 1713



Malgrat el presumible enuig de Déu, la vida seguia amb una certa normalitat a la ciutat i ningú no oblidava les seves rutines i obligacions. El gremi d’hostalers i taverners, per exemple, exercia com tenia per costum un control estricte sobre el funcionament de les tavernes. Res no feia disminuir el zel de la vigilància o la persecució de les infraccions, ni tan sols la por que provocava la possible arribada de l’enemic.

Els hostalers defensaven els seus interessos i, entre altres coses, deixaven clar una vegada i una altra que només ells podien oferir menjar cuinat. No ho podien fer els taverners, de manera que els hostalers estaven sempre a punt per multar aquells que incomplissin la norma. Per això, el 29 d’abril de 1713, Ramon Dardenyà va rebre una multa de cinc lliures perquè a la seva taverna del carrer del Joc de la Pilota (la Taverna dels Fadrins, amb restes ben visibles al jaciment del Born) va servir «dos hostes que estaven dinant, ab taula sens ser parada ab estovallas, donantlos de menjar vianda cuita, ço és bacallà, com los hostalers en sos hostals».

La multa era justa, però el taverner era gat vell. Va admetre que era «veritat que hi havia dos traginers menjant vuit diners de bacallà» al seu establiment, però afegí que no pagaria la multa perquè el dia abans, 28 d’abril, ell estava de guàrdia amb «la companyia que formà lo gremi dels taverners», i que el 29 es trobava encara fent el servei i, per tant, gaudia de fur militar.

La guerra, almenys abans de colpejar de forma directa i violenta, presentava avantatges que alguns sabien aprofitar.83





EL VAIXELL DE SEBASTIÀ DE DALMAU


29 D’ABRIL DE 1713



Amador de Dalmau i el seu fill Sebastià de Dalmau i Oller, que com sabem foren empresonats el 1704 pel virrei Velasco per ser austriacistes de relleu, estaven decidits a defensar Barcelona si arribava l’ocasió. Ho pensaven fer amb diners i amb vaixells armats.

El mes d’abril de 1713, Jacint Castells fou «elegit y anomenat de paraula», pel noble Sebastià de Dalmau i Oller, capità del vaixell de 7.000 quintars de port que rebia el nom de Sant Sebastià, Santa Eulàlia i Nostra Senyora del Roser. Una vegada nomenat capità per l’«amo y senyor» de l’embarcació, és a dir, per Sebastià de Dalmau, Jacint Castells estava obligat a dur a terme l’inventari de la nau, com a nou responsable de tot allò que contenia. Començà la feina el 29 d’abril, a la «badia o fonda» de Barcelona, on es trobava ancorat el Sant Sebastià, i la va acabar l’endemà. Després, el document resultant va quedar sota la custòdia del notari Tomàs Simon: no només calia fer les coses com corresponia, sinó que tot havia de quedar impecablement clar de cara al futur.

A l’inventari s’apuntaren primer els quatre arbres del vaixell: mestre, trinquet, mitjana i bauprès. I, a continuació, les vint-i-una veles, una d’aquestes de respecte; els dos arbres també de respecte, dits de gàbia i de «perruquet»; els vint-i-dos canons de ferro; els disset barrils de pólvora; les 500 bales de ferro; les dues brúixoles, amb el seu tabernacle i la llàntia; els 63 fusells; les 41 baionetes; els 35 sabres; les catorze «coralines» i la caixa de les medecines, amb les medecines a dins.

Els testimonis de l’inventari foren Joan de Llinàs i Farell, ciutadà honrat, i Ignasi Torres de Bages, capità del regiment de cavalleria de Sebastià de Dalmau i Oller. Torres de Bages no podia saber aleshores que el mes d’octubre següent participaria amb Sebastià de Dalmau en la fracassada expedició militar comandada pel diputat de Catalunya, Antoni Francesc Berenguer i Novell, i que s’hauria d’acabar refugiant al castell de Cardona amb els seus homes.

Al seu torn, Jacint Castells ignorava aquell dia que el mes d’agost següent el Sant Sebastià i un altre vaixell també armat per Sebastià de Dalmau serien atacats, davant de Mataró, per tres galeres comandades pel general felipista Guevara. Segons Francesc de Castellví, durant el combat de sis hores moriren el capità Jacint Castells i vint-i-quatre dels seus homes, i finalment els dos vaixells de Dalmau es van rendir. Aquest greu fet no va impedir, però, que els Dalmau seguissin contribuint financerament i amb naus armades a la defensa de Barcelona.84





LES VOLUNTATS DE RAMON DE SENTMENAT


3 DE MAIG DE 1713



Fra Ramon de Sentmenat i de Toralla, fill de Francesc de Sentmenat i de Perapertusa i d’Emerenciana de Toralla, cavaller del sagrat i militar orde de Sant Joan de Jerusalem, receptor del Gran Priorat de Catalunya i comanador de Vallfogona, era un home admirat i respectat com poques persones a Barcelona. El 3 de maig de 1713, es trobava «en lo llit detingut de grave malaltia corporal», en una casa del carrer de la Font de Sant Joan o de n’Avellà, propietat del noble Pere de Torrelles, òlim de Sentmenat, oncle del cavaller. Atès el seu greu estat de salut, fra Ramon volia dictar testament. Per aquest motiu, el notari Josep Francesc Fontana s’hi havia desplaçat des de la Davallada de Santa Eulàlia, on tenia casa i notaria.

Per ser més exactes, es tractava de renovar les seves darreres voluntats, ja que el juny de 1698 havia fet testament i el desembre de 1706 hi havia sumat un codicil. Ramon de Sentmenat, en advertir aquell dia de maig de 1713 que la mort li quedava molt propera, havia decidit afegir un segon codicil.

Del primer testament i del codicil posterior se n’havia ocupat el notari Vicenç Gavarró. Aquell juny de 1698, Gavarró va constituir-se «al cubiculo superior» de la casa, és a dir, en una habitació situada a la segona planta de l’habitatge del carrer de la Font de Sant Joan. Van actuar com a testimonis el fadrí cirurgià Fèlix Castells i el criat del testador, Jaume Claret, que constà al document com «de família de Ramon de Sentmenat», la manera habitual per referir-se a les persones del servei de la casa. Els marmessors testamentaris serien, arribat el moment, Diego de Serralta, gran prior de Catalunya de l’orde de Sant Joan de Jerusalem; Joan de Sentmenat i de Toralla, germà de Ramon i marquès de Sentmenat; la seva germana Antònia Sentmenat (de casada Magarola) i l’oncle Pere de Torrelles, òlim de Sentmenat. Quedava establert al testament que la sepultura es faria a l’«església de ma religió», la que l’orde de Sant Joan tenia a Barcelona. I es precisava que «s’execute mon enterro amb tota moderació de gasto sens vanitat alguna». Calia celebrar 500 misses de sis sous de caritat, i el codicil de 1706, fet en malaltia de Ramon de Sentmenat, n’afegí 300 més, resades. El cavaller deixava quatre dobles d’or a Jaume Claret, «per los bons serveis que de ell me tinch rebuts», i manava que se li fes un vestit complet de drap. Les 70 lliures que Sentmenat rebia anualment les llegava a Isabel de Castro, religiosa del convent dels Àngels. I una cinquena part dels seus béns serien per als oncles Pere i Maria de Torrelles, «per demostrar ma deguda gratitud a la benevolència que tinc experimentada» per part seva. La resta havia de ser per a l’hereu: el seu germà, marquès de Sentmenat.

Arribat aquell 3 de maig de 1713, el cavaller va fer alguns afegits amb el dictat d’un nou codicil. Anotà el notari Josep Francesc Fontana que, a més d’anul·lar alguns punts del testament (possiblement per mort dels beneficiats), el curós testador deixava deu dobles, és a dir, 55 lliures, a Pere Singla, prevere beneficiat de Santa Maria del Pi, que vivia amb el cavaller; quatre dobles a Maria Anna Negre, que també s’estava a la casa, i quatre més a Jacint Peres, igualment allotjat a l’habitatge. A més, Ramon de Sentmenat concedia una dobla a cadascun de «los demés criats y criades y personas de la família de dita casa de ma habitació». I finalment dedicava 125 dobles a la seva funerària, sepultura, misses i llegats piadosos. Els testimonis Josep Serratosa, prevere de Sant Pere de les Puel·les, i Ignasi Soler, prevere de l’església de Sant Joan de Jerusalem, van signar l’acta. Uns dies més tard, el 8 de maig, el testament es va publicar, tal com era obligat fer després de la mort d’algú que hagués testat: el notari el va llegir, solemnement, a l’habitació on havia viscut el cavaller.

Francesc de Castellví, que coneixia Sentmenat, va deixar escrit a les seves Narraciones históricas una lloança entusiasta i de ben segur merescuda de fra Ramon: «En Barcelona, en universal concepto estaba reputado fray don Ramon de Sentmenat y de Toralla, caballero de San Juan, por sujeto de ejemplar vida, retirado de todo comercio y trato, de incansable aplicación de asistir a los pobres del Hospital General […] y que distribuía cuanto le frutaba su encomienda y demás bienes entre los pobres.»

Segons Castellví, una vegada mort Ramon de Sentmenat «se divulgaron diferentes voces de sucesos acaecidos en su muerte, todos en alabanza del difunto», considerat responsable dels fets prodigiosos. A la ciutat es deia que Ramon de Sentmenat, tingut per sant, havia pronosticat que Barcelona «no se perdería», i «el pueblo por estas palabras entendió que Barcelona no mudaría de dominio». Ramon de Sentmenat i de Toralla, membre d’una de les famílies nobles més decididament austriacistes, pensava que Deú brindava la seva protecció a aquells que defensaven causes justes. Potser per gaudir d’aquesta fe optimista se’l va considerar mereixedor del procés de beatificació.

En tot cas, honora moltíssim la figura de Sentmenat la «conferència» que va fer davant els Tres Comuns el 2 de març de 1713, no gaire abans d’expirar.

Allà va dir que «los castigos que Dios envía a los pueblos, provincias y reinos, son siempre en pena de los delitos que cometieron o actualmente cometen»; i per això exhortava a la penitència. Sobretot, però, va parlar enèrgicament en contra de la corrupció dels governants i de les extorsions fetes per alguns austriacistes, cabdills de miquelets, al Camp de Tarragona i en altres llocs. Amb el suport del poble baix, Sentmenat volia fer arribar a la cort de l’emperadriu la petició de penes per als acusats, que havien de ser les màximes previstes pel Tribunal de Contrafaccions.

Els corruptes es van salvar per la marxa de la reina cap a Viena. I la mort de Ramon de Sentmenat i de Toralla també els devia resultar favorable. Massa sovint, per causes que alguns no acaben d’entendre, Déu Nostre Senyor s’oblida de protegir els qui defensen causes justes i de castigar els culpables de les malifetes.85





LES BARRAQUES DE VALENTÍ CANYELLAS


11 DE MAIG DE 1713



El taverner Valentí Canyellas, fill d’Antoni, pagès de Manresa, i d’Eulàlia Torres, ambdós ja morts, va fer testament l’11 de maig de 1713. El notari Francesc Rossell anotà que els marmessors serien Maria Mas, dona del testador, el reverend Francesc Arnau, Jacint Torres, el negociant Vicenç Rogent, gendre de Canyellas, i el passamaner Pau Antoja, que també n’era gendre.

Arribat el moment adequat, i no abans, el cos del taverner havia de ser sepultat a Santa Maria del Mar, i amb posterioritat s’oficiarien 1.000 misses de sis sous de caritat per la seva ànima.

Segons quedava escrit al document testamentari, el taverner permetia a la seva dona Maria viure a la casa del Pla d’en Llull una vegada ja vídua, amb la condició que pagués les 50 lliures anuals de censos i, mentre fes ús de l’habitatge, 40 més a l’hereu. Canyellas restituïa a la seva muller el dot de 200 lliures, vint-i-cinc més de «lleials» i 700 per voluntat pròpia. Dictà també al notari que no fes mostrar a la seva dona, quan quedés vídua, el contingut de les dues caixes nupcials, i li llegà a més «lo llit y trastes y mobles», sempre que no es tornés a casar.

El taverner va afegir que donaria a la seva dona una de les dues barraques que tenia fora del Portal de Mar, aquella que Maria volgués, «y en cas que en algun temps lo rey nostre señor o la ciutat fes espatllar dita barraca, dega mon hereu pagar 15 lliures per any a ma muller, rebent mon hereu la desferra de la barraca». Des de feia dècades, el govern municipal havia intentat eliminar les barraques dites «de la platja», o «de mar», entre les quals es trobaven les de Canyellas. En un inici, totes aquelles construccions s’havien adjudicat, amb tota lògica i utilitat, a pescadors i mariners. Amb el pas del temps, però, taverners i altres persones que no tenien res a veure amb el treball del mar s’anaren apropiant d’una part considerable de les construccions per vendre-hi vi i per defraudar, d’aquesta manera, l’impost que calia pagar en el moment d’entrar-lo a la ciutat. Canyellas, amb el setge ja ben proper, es preocupava per les barraques de mar, ja que temia que l’arribada de la guerra a les portes de Barcelona en provoqués la desaparició. Una previsió pessimista, sens dubte, però encertada.

En tot cas, els tractes que Valentí Canyellas dedicà a la seva dona en el testament es poden veure com força considerats. El taverner feia constar que les disposicions de les seves darreres voluntats que beneficiaven Maria es devien als «serveis rebuts [de part d’ella] en las moltas indisposicions he tingudas». Els mèrits de la dona, però, no foren prou grans per fer-la hereva. Segons va dictar Canyellas al notari Rossell, quedava establert que ho seria Eulàlia, la filla que havia tingut amb la seva anterior muller, Maria Domènech.86





LA FÀBRICA D’EULÀLIA TORRES


20 DE MAIG DE 1713



El notari Domènec Rojas, que tenia casa i estudis a la plaça de l’Oli, redactà el 20 de maig de 1713 una escriptura sobre una companyia feta de dues parts: la primera formada per Eulàlia Torres, vídua del passamaner Gaspar Torres, i Francesc Baró, també passamaner; i la segona, per Bartomeu Verdaguer, tirador d’or. La companyia tenia com a objectiu «la fàbrica de filar fils de or y de plata» i, de fet, ja funcionava des de l’1 de gener anterior. El capital de la companyia era de 5.000 lliures, aportades pels socis de manera desigual. La vídua Torres posava 2.500 lliures, de les quals 2.298 eren «efectes que són en la dita fàbrica» i 202 equivalien a la meitat del «valor de la ferramenta». Francesc Baró aportava 625 lliures, en diners. I Bartomeu Verdaguer, 1.875 lliures, és a dir, 1.673 dels «efectes de la fàbrica» i 202 de la meitat de la dita ferramenta. Es tractava de quantitats importants, sobretot la que corresponia a la vídua: n’hi ha prou a recordar una xifra útil per fer comparacions, la del preu mitjà d’una casa de Barcelona, que era de 790 lliures.

Segons va recollir el notari Domènec Rojas, l’administrador de la companyia seria Bartomeu Verdaguer, que rebria sis sous per cada unça de fil d’or i plata «exarxat y filat y posat tot a punt de vendrer». L’escrivà també va fer constar que es pagaria del comú de la companyia el carbó, el plom, l’oli, les puntes d’obrir forats, el lloguer de la casa de la fàbrica i «tota la demés ferramenta que necessitarà y haurà menester». A l’acta notarial quedava igualment recollit que l’administrador de la companyia gaudiria de la «facultat de comprar y vendre fil de or y plata y altras cosas tocants a la dita fàbrica».

Els socis van establir una durada de la companyia de tres anys, i que, una vegada acabat el termini fixat i si es decidia no continuar, s’estimaria el valor de «las rodas de exarxar, fileras, ferramenta, torns, taulas, bandas y trastes de la dita fàbrica».

Es pot comprovar que Eulàlia Torres vivia en una casa del carrer dels Abaixadors, a tocar del carrer de l’Argenteria, mentre que la «fàbrica» funcionava a l’edifici que la vídua posseïa a la travessia que anava del cap dels Abaixadors a la plaça de la Basea.

La dona actuava segons la constitució «Hac Nostra…», que disposava que les vídues, durant l’any de dol o de plor, eren posseïdores dels béns del marit i havien de ser alimentades pels hereus d’aquest. Passat aquest temps tenien dret, si havien constituït dot en el moment del matrimoni, als fruits dels béns del marit fins que no els hagués estat reintegrat el dot. La vídua Torres se servia d’aquest dret i tirava endavant negocis de passamaneria, continuant l’esforç del seu difunt marit. És més que evident que estava capacitada per fer-ho, i això no sorprèn en una societat com la barcelonina. Pot sobtar, en tot cas, que Eulàlia Torres tingués prou empenta per continuar les activitats del seu marit ben poc abans d’iniciar-se el setge de Barcelona, quan el perill era ja imminent. A més, va ampliar tres anys el temps de durada de la companyia i, per tant, mirava el futur amb un optimisme envejable.

Aquest ímpetu, però, no era exclusiu de la vídua Torres, ja que malgrat l’abandó de l’emperadriu i la situació de la guerra, seguien sorgint iniciatives productives i comercials amb una força i una determinació considerables. Ajuda a explicar-ho la marxa de l’economia catalana des de la segona meitat del segle XVI. Des d’aleshores i durant tot el segle XVII i l’inici del XVIII, les virtuts emprenedores havien impregnat profundament la societat catalana i en especial la barcelonina, lloc de concentració d’iniciatives.

Eulàlia Torres va superar el setge de 1713-1714. Els primers documents del cadastre borbònic la mostren habitant, el mes de maig de l’any 1716, a la casa del carrer dels Abaixadors. L’edifici fou estimat en 1.000 lliures de valor i descrit amb entrada i cuina a la planta baixa, una habitació i una alcova al primer pis, dues habitacions a la segona planta i una porxada a la tercera. Eulàlia hi consta acompanyada d’una criada, i a la casa també hi quedà llistat Pere Beltran, fadrí sastre, junt amb la seva dona i una filla.

El maig de 1716 encara existia la companyia i funcionava la fàbrica de la vídua Torres i els seus socis. Els redactors del document cadastral estimaren el valor de l’edifici de la fàbrica en 900 lliures, descrit amb entrada i un estudi a la planta baixa; la sala, la cuina i tres habitacions al primer pis; tres cambres a la segona planta, i una porxada al tercer pis. I en aquest edifici van fer constar el batifuller Bartomeu Verdaguer (abans esmentat com a tirador d’or), amb la dona, la mare, un fill, una filla, una neboda, un aprenent i una criada. En efecte, l’home havia de fer allà «la seva habitació», és a dir, viure-hi de forma obligada, com a administrador que era de la «companyia i fàbrica».

Aquest cas de la fàbrica de la vídua Torres invita a algunes reflexions sobre la societat barcelonina de l’inici del segle XVIII.

En primer lloc, cal un aclariment sobre el terme fàbrica. S’utilitzava aleshores sovint en el sentit de fabricació, acte o resultat de fabricar algun producte. De vegades, però, el terme s’usava per designar l’espai o edifici on es fabricava i on es trobaven eines per treballar i persones que hi treballaven. En el cas de la vídua Torres, les paraules emprades pel notari Domènec Rojas són ben clares: parla de «fabricar» (acció), però també de «fàbrica» (espai).

Una companyia i fàbrica com la de la vídua Torres no havia hagut d’esperar la situació posterior a 1714 per fer-se realitat a la ciutat. Amb el nou impuls de l’àmbit del tèxtil de les últimes quatre dècades del segle XVII (que va incloure l’«espionatge industrial» fet més enllà dels Pirineus per iniciativa de Narcís Feliu de la Penya), ja funcionaven espais on produir amb diverses persones que treballaven per a una companyia (com era el cas de la companyia de Santa Creu de Feliu mateix). Una manera de fer que era diferent a la de la feina tradicional de l’artesà i dels seus aprenents i fadrins. I una forma de procedir que, en el cas de la vídua Torres, anava més enllà de portar el taller o la botiga del marit durant l’any de plor, com estipulaven normalment les confraries.

Cal insistir que el moment concret de l’acord sobre la companyia i fàbrica, el 20 de maig de 1713, era molt preocupant. Això és més que clarificador sobre la capacitat creativa, productiva i comercial d’aquella societat i de molts dels seus membres. Si no haguéssim comprovat en altres ocasions, més que de sobres, que aquesta empenta existia des de feia molt temps, podríem deduir, tan sols coneixent l’exemple de la vídua Torres, que una iniciativa voluntariosa com aquella no podia sorgir del no-res. Darrere d’aquesta vídua no tan sols hi havia un marit que preparà el terreny, sinó tota una societat urbana dinàmica, amb una història de més de segle i mig basada en una gran capacitat d’innovar i de produir.

Malgrat l’ensurt del setge i de la derrota, l’empenta de llarga durada anterior a 1714 va permetre en molts casos, evidentment amb moltes dificultats inicials, que les produccions i els negocis continuessin després de l’11 de setembre. No va ser la suposada «racionalització» vinguda de l’exterior el que va permetre la recuperació de la ciutat i del país, sinó l’experiència i el coneixement acumulats, i les xarxes de relacions establertes per aquella societat en el transcurs d’un passat sòlidament iniciat més d’un segle i mig abans del dia final del setge.87





L’ENGANY DE LES PISTOLES


27 DE MAIG DE 1713



El dissabte 27 de maig de 1713, es va produir un fet que, arribat a coneixement del procurador fiscal de la cort del veguer, va provocar l’obertura d’un procés: cap a les tres de la tarda, el pedrenyaler Antoni Toralles havia clavat una punyalada a Josep Sala, fadrí pedrenyaler.

Toralles, en efecte, s’havia presentat a casa del manyà Josep Carreras, a la plaça d’en Marquilles, on Sala treballava de fadrí, ultratjant-lo «de raons» i dient-li que era un «xarraire». El fadrí contestà que xarraire ho era ell, el tal Toralles, i aleshores aquest li etzibà un cop de puny al pit. Sala es va voler defensar i es va alçar del banc on treballava, l’agressor va treure un punyal i el fadrí es va veure obligat a agafar-lo pel braç fins que el clavetaire Pere Molas, que treballava a la mateixa botiga, l’ajudà. «Y estant axí forsejant», Sala no va poder evitar caure i Toralles aconseguí endinyar-li una punyalada a l’espatlla esquerra.

L’endemà, diumenge 28, el fadrí Josep Sala declarà davant Marc Antoni de Llassera, veguer de la ciutat. Ni l’un parlant ni l’altre escoltant havien de realitzar feina mecànica i, per tant, no calia que respectessin el descans dominical, com els artesans, que utilitzaven les mans per treballar. El jove va manifestar tenir vint-i-dos anys i explicà que el pedrenyaler Antoni Toralles li havia dit que Maria Melcior, natural de Ripoll, li tenia encomanades dos parells de pistoles noves per vendre-les. I, en efecte, les havia venut a 45 rals el parell. Maria es va desplaçar a la ciutat, proseguí Sala, i el va venir a trobar a casa de Josep Carreras, el seu amo, per ser tots naturals de Ripoll, i li va preguntar per Toralles. Ell, continuà explicant el fadrí, li contestà que era a casa del pedrenyaler Jeroni Turó, al carrer que puja de la plaça de la Blanqueria al convent de Sant Agustí.

Era ben clar que, després d’haver venut les pistoles, l’espavilat Antoni Toralles no tenia previst donar a Maria Melcior els diners obtinguts de la venda. Devia pensar que si de cas Maria venia a Barcelona no el sabria trobar, però l’ajuda entre els naturals de Ripoll, els que venien d’allà i els que vivien a la capital, li va jugar una mala passada.

El fadrí Josep Sala va explicar al veguer l’agressió d’Antoni Toralles i afegí que aquest marxà de la botiga on passaren els fets dient que podia agrair a la casa on estava que no li donés més punyalades. El manyà Josep Carreras, de quaranta anys, i el pedrenyaler Pere Molas, de cinquanta-quatre, narraren els fets de manera molt semblant.

Barcelona quedava ben lluny de ser una ciutat adormida. Hi havia, en efecte, força gent molt desperta: alguns de nascuts a la ciutat i molts altres vinguts de fora a passar-hi una part de la seva vida de la millor manera possible.88





L’HONOR DE LA DONZELLA ROSA TORRELLA


10 DE JUNY DE 1713



Els conflictes més o menys habituals durant els temps de pau no deixaren de produir-se quan la guerra s’acostà a Barcelona. A la cort del veguer es jutjà, el 10 de juny de 1713, el fadrí sabater Tomàs Sala per una greu acció que havia comès en contra de la donzella Rosa Torrella.

La noia, de divuit anys, era natural de Vacarisses i en aquell temps s’estava a Barcelona. El 20 de juny va declarar sobre un fet que li havia succeït uns dies abans: «Fa un mes estava per criada en casa de don Joan Olmera al entrant de la plaça Santa Anna i davant de casa hi ha una botiga de sabater ab diferents fadrins. Lo dia deu, dissabte, un d’ells, dit Tomàs Sala […], haventme jo recollida, després que isqué de casa Olmera, en casa de una dona ques diu Arcàngela, que està contra las escalas de Cassador […], em va dir que me trobàs a la plaça Nova, de les set a les vuit de la tarda, que volia parlarme […]. Y a la que forem junts, que ja era entrada de fosch, em demanà que el seguís, i anà a la Davallada de la Presó i girà per lo carrer Basea, i després girarem dret al Regomir fins dins a la entrada de casa Dusay, que passa al palau de la Comtessa, que ja eran las vuit horas. Ell volia tractarme carnalment, perquè era un gran brivó, i jo, encara que era una pobre donzella, estimava molt mon honor i volia tornar a casa de la Arcàngela. Ell me donà paraula de casament i jo lo seguí, com a marit que me’l mirava, y isquerem de casa Dusay y me feu anar per diferents carrers y a la Rambla y carrer del Carme avall, y després nos ne tornarem dret al Pi, ahont nos agafà una raxada de pluja que nos obligà a recollirnos dins de una entrada fins que hagués passat dita pluja, y per últim me feu entrar en un carreronet que passa y ix des de la taverna del Racó al carrer dels Archs, ahont me tingué recollida tota aquella nit, fins a las quatre horas de la matinada, que ja era dia que nos ne anaven de dit carreró perquè no fossem descoberts. I ell feu i usà de mon cos de la manera li aparegué, de qualitat que ab lo districte de dita nit, en dit carreró, sobre de sa capa me feu ajaurer dit Tomàs boca per amunt y, arramangant ma roba y camisa, se llansà sobre de mi aplicant sas parts naturals contra de las mias ab gran violència, de tal qualitat que, per lo gran dolor y mal me feya en ditas mas parts, jo cridava y dit Tomàs me deya que aguantàs y no cridàs, que podria ser que algun ho sentiria. Y yo li responia que jo no podia aguantar lo mal me feya en ditas mas parts, y per dita causa y rahó en ninguna de ditas tres vegades que pujà sobre de mi no pogué rompre ma virginitat, perque en ninguna de ellas entraren perfectament sas parts naturals dins de las mias. Y sens poderme acabar de llevar dita ma virginitat, nos despertarem al matí. Y després, a lo die del Corpus, dia quinze, jo me posí a servir a casa del cònsol de Holanda ques situada al capdevall de las escalas de Cassador. Y lo dia dissabte, als disset, dit Tomàs me encontrà a la plassa Nova i em va dir que lo endemà diumenge, a la nit, que li donàs entrada que dormiria ab mi. I a la que serian de las nou a las deu de la nit, mentres sopavan los senyors, al temps que aní a tancar la porta, lo fiu pujar tras mi y lo encaminí a mon aposento, ahont lo tingué tota aquella nit y lo endemà dilluns tancat dins de mon aposento. Y aquella nit del diumenge me acabà de rompre dita ma virginitat, y fent de mon cos y usant de aquell com li aparegué, y volent encara quedar la nit del dimarts. Y en lo molt que jo pujava y baixava en dit mon aposento, los amos entraren en suspita de que jo tenia algú amagat dins, y me demanaren la clau de ell. Y yo les responguí que la havia perduda, encara que era veritat que dit Tomàs la tenia a la part de dins. Y en assó dits mos amos entraren en més suspita y enviaren a cercar lo sots batlle, a la que serian las onze horas de la nit, y desbotant la porta de dit aposento encontraren al dit Thomàs dins.»

Rosa insistia que tot això va passar amb paraula de casament, i que Tomàs, que ja es trobava pres a les presons reials, negava haver-l’hi donat, i ella havia quedat deshonorada.89





LA NACIÓ VALENCIANA I LA DEFENSA DE BARCELONA


16 DE JUNY DE 1713



El 16 de juny de 1713, Gaspar Bernat de Calatayud Vilarig, comte de Cirat, i el coronel Josep Vicent Torres Eiximeno traslladaren als Tres Comuns de Catalunya la resolució que havien pres els valencians respecte de la defensa de la ciutat. Francesc de Castellví la va recollir a la seva obra: «Excelentísimos y fidelísimos señores. El Reino de Valencia, representado por los valencianos que se hallan en este Excelentísimo y Fidelísimo Principado siguiendo la justa causa de la Sacra Cesárea Católica Real Majestad del emperador y rey nuestro señor, juntos por deliberar en la lastimosa situación en que se hallan, han resuelto por deuda de su obligación y reconocimiento expresar a Vuesa Excelencia Fidelísima las gracias del amor y afecto que han experimentado en todos los naturales, desde que su celo y fidelidad les tiene extrañados de su patria, y que de nuevo quedan más estrechamente vinculados a la demostración que Vuesa Excelencia Fidelísima ha ejecutado unir los intereses de aquél reino con los de este Fidelísimo y Excelentísimo Principado, interponiendo sus eficaces instancias con los Excelentísimos señores mariscal conde Guido Starhemberg y almirante Jennings, para el restablecimiento de las leyes y privilegios que gozaba el reino o aquellos consuelos que en el presente desamparo se puedan conseguir. Demostración que quedará eternizada en la memoria de los naturales, por cuyos motivos los nacionales [valencians] de los tres estamentos que se hallan en este Principado han deliberado ejecutar este acto público de su reconocimiento y nos han condecorado de la honra de expresarlo de palabra y por escrito a Vuesa Excelencia Fidelísima, confiados que la grandeza de Vuesa Excelencia Fidelísima continuará en incluir en todas las instancias que mandará interponer en alivio de este Fidelísimo y Excelentisimo Principado la reintegración de lo que de honores gracias y privilegios ha gozado el Reino de Valencia, asegurando a Vuesa Excelencia Fidelísima, en nombre y de orden de la nación valenciana, que esperan el todo de la poderosa mediación de Vuesa Excelencia Fidelísima, y que en todos tiempos corresponderá la nación con los actos que acrediten su memoria y reconocimientos.»

En paral·lel, també s’estava preparant l’evacuació de Catalunya de les tropes imperials, després de la decisió de Carles VI al final de desembre de 1712, comunicada als diputats per carta signada a Viena el 17 de febrer de 1713. A Barcelona, aquell mes de juny tothom sabia que s’havia pactat la marxa de les tropes.

El fantasma del desastre planava quasi fregant les teulades de la ciutat. De nit, se sentien veus acompanyades de campanetes: «Qui vol comprar senyories, a barato de escombrarias.» Els barcelonins no necessitaven cap aclariment. La frase, dita musicalment, tenia un significat clar: ja no tenien cap valor els títols de marquesos i comtes concedits per Carles III, l’arxiduc. Altres veus cantaven: «Carles i Isabel, precisats, a la fi nos han deixat.» I la cançó més dura i sarcàstica que sonava pels carrers recitava: «Anglesos han faltat, portuguesos han firmat, holandesos firmaran i a la fin nos penjaran.»

Decidida l’evacuació de les tropes, havien aparegut pasquins, que es penjaven a les cantonades. En situacions de normalitat, en una ciutat de lletra escrita com era Barcelona, als carrers es penjaven textos informatius o les poesies guanyadores dels concursos literaris. Aleshores, la sempre sòlida base humorística de la societat catalana, que havia donat excel·lents productes escrits i que es manifestava de manera espontània i prou fina en la vida quotidiana, cristal·litzà de manera crua i agra, anunciant els temps funestos que s’acostaven: «Comèdia, l’evacuació; persones que parlen en ella: España, el cul del frare; els nostres furs, limpiadera; l’esclavitud, necessària; i tota la Lliga, merda.» L’escatologia, tan catalana, era en aquell moment el fil conductor d’una tragèdia temuda que prenia la forma momentània de comèdia. L’humor cantat i escrit esclatava pels carrers de Barcelona, en bona part com a mecanisme contra la por.

Res no aturava, però, l’evacuació de les tropes imperials. El 29 de juny, el valencià Josep Camañes va escriure: «Recibí ocho reales de a ocho que les dio el señor emperador orden para los valencianos; compré un caballo por dos pesos, de seis años, por venderlos baratos los que estaban para embarcarse, y por no tener dineros no compré dos, que hubiera ganado 20 doblones.» En efecte, diversos regiments, entre els quals el famós d’Ahumada, estaven a punt de marxar cap a Itàlia des del port de Barcelona. I amb ells marxarien molts austriacistes. En canvi, un nombre força considerable dels valencians refugiats a Barcelona, entre ells el general Basset, Torres Eiximeno i gent anònima com ara Camañes, pensaven que l’única manera de recuperar València era defensar la capital catalana i, amb valor encomiable, decidiren quedar-s’hi a lluitar.

Uns dies més tard, el 8 de juliol, Josep Camañes anotà amb relació a les reunions dels valencians: «Tuve orden por escrito para una junta de valencianos [que] se hizo en el convento del Carmen de Barcelona, e hizo el exordio don Joseph Torres, y asistió a la junta el general Ramos [Basset]. Se pasó por votos a convenir [que] se les ofrecieran vidas y haciendas a la Ciudad de Barcelona, de parte de los valencianos, por tener obligación en tan justificada guerra y habiéndose refugiado en dicha ciudad. Se pasó a nombrar electos, para las disposiciones [que] se podian ofrecer, a Torres, a Don Onofre Hisquierdo [Esquerdo], juez de capa y espada, don Gaspar Capero, don Joseph Salon, don Francisco Lloris, don Pedro Vallterra, don Josep Siuri, Carrós, juez de capa y espada.» Com es veurà més endavant, aquesta tria de representants no va quedar exempta de queixes futures per part de Camañes.

El 12 de juliol, el comte de Cirat i Josep Vicent Torres Eiximeno, en nom dels valencians «que han determinado mantenerse en esta ciudad», van fer una nova «representació» als Tres Comuns, oferint-se per defensar Barcelona. Al document, també recollit per Castellví, hi consta: «La nación valenciana ha resuelto asegurar a Vuesa Excelencia Fidelísima que han deliberado sacrificarse por las mismas razones junto con Vuesa Excelencia Fidelísima y que están prontos en concurrir en cuanto Vuesa Excelencia Fidelísima considere poder contribuir a este justo y honroso fin, considerándoles como nativos de este Excelentisimo y Fidelisimo Principado […] segura la nación en que Vuesa Excelencia Fidelísima continuará las instancias que tiene interpuestas por medio de sus embajadores para que soliciten los consuelos y alivios que en el presente estado pudieren conseguirse a favor de los que se hallan extrañados de su patria.»90





LA PROMESA DE MAGÍ DE VILES


28 DE JUNY DE 1713



El virrei Guido von Starhemberg havia manat empresonar Magí de Viles, governador del Camp de Tarragona, Francesc Busquets i Pausa, oficial de la Secretaria d’Estat, i Joan Boixó. Sembla que va tenir present el discurs de Ramon de Sentmenat i de Toralla, del 2 de març, en què demanava posar fi a la corrupció d’alguns dels qui manaven. Francesc de Castellví recull a la seva obra que Starhemberg va demanar als detinguts «cuenta de los intereses que habían tenido a su cuidado». Afegí, però: «Fue voz que fueron sacados de la cárcel por convenio entregando unas letras de cambio que tenían de la corte, firmadas del tesorero Zambrana, para cobrar en Génova del agente del emperador en aquella república, Mariconi.» L’actitud del virrei, doncs, s’havia moderat i Castellví va escriure: «Se atribuyó el desistir del mariscal de la empezada idea de pedirles cuentas, a la mediación de don Sebastián de Dalmau, a quien el mariscal deseaba complacer por los grandes y singulares servicios que su família había hecho.» De manera que, relata Castellví, Starhemberg els va fer alliberar el 28 de juny.

La narració de l’historiador i capità de la Coronela s’aproxima a la realitat, però no és del tot coincident. El 28 de juny de 1713, Magí de Viles, resident a Barcelona, governador del Camp de Tarragona i cunyat del poderós secretari d’Estat Ramon de Vilana Perlas, va comparèixer davant el notari Fèlix Costa, en presència dels testimonis Pere Joan Altés, pagès d’Alcover, i Francesc Campdelacreu, fadrí sastre. Per l’acta que aixecà el notari, Magí de Viles va prometre a Guido von Starhemberg que es presentaria a la presó que se li assenyalés, a Itàlia, a Alemanya o a qualsevol dels dominis de l’emperador. I si el Principat es mantenia sota el domini de Sa Majestat Cesària i Catòlica, Viles prometia «restituir-se» a les presons públiques de Barcelona, per tal que se li seguís la causa iniciada a la règia cort i es dictés sentència definitiva. Per a més seguretat, Magí de Viles s’obligava a pagar l’enorme quantitat de 73.724 lliures i dos sous, moneda de Gènova, en què era creditor al reial patrimoni, com apareixia a la lletra de canvi feta per José Zambrana, tresorer general de Sa Majestat, dirigida a pagar a Bartolomé Mariconi, cònsol imperial a Gènova.

No eren aquestes les úniques penes de Magí de Viles. Al cap d’uns dies, el 8 de juliol, va anar al notari Ignasi Teixidor, que tenia la notaria al carrer de la Carnisseria d’en Sorts, per aixecar acta sobre el deute de 3.279 lliures al notari Rafael Lluch i al flequer Bonaventura Portella, ambdós de Tarragona, i sobre la manera de pagar-los el deute, contret a la fàbrica del pa de munició.

L’ombra del beatificable Ramon de Sentmenat i de Toralla semblava perseguir el fosc comportament d’alguns funcionaris.91





L’ADOBERIA DEL BOTER ISIDRE PUJOL


29 DE JUNY DE 1713



El notari Josep Amat i Reixach va recollir en acta les obres, per valor de 231 lliures, realitzades pel mestre de cases Francesc Puig a les cases i l’adoberia del boter Isidre Pujol, a la plaça de la Blanqueria i al carrer de n’Arbosset, al costat del Rec Comtal. Entre altres coses, Puig s’havia ocupat de fer un molí i unes cavallerisses i d’adobar la fogaina i les tines, la casa del blanquer, els terrats de la casa gran i un pou de pedra al celobert.

Faltava poc per veure els enemics i tothom els esperava, però, tot i això, es procurava tenir en bones condicions les instal·lacions necessàries per treballar. No hi havia, de fet, altra alternativa al treball que fugir de Barcelona.

Un any i tres mesos després, el 2 d’octubre de 1714, ja acabat el setge, el mateix notari fou l’encarregat de fer l’inventari post mortem dels béns d’Isidre Pujol. El boter havia mort com a resultat dels darrers combats. En una propietat tan exposada a les bombes i als atacs dels enemics, el notari Josep Amat i Reixach hi va trobar força destrucció. Apuntà, per exemple, la «caldera d’aram ab sas manxas de ferro nova y esclafada de les bombes». Els esforços de millora de l’adoberia que Pujol va fer abans de començar el setge no havien servit de gran cosa.92





L’EMBARCAMENT DE LES TROPES


2 DE JULIOL DE 1713



Al dietari del convent de Santa Caterina va quedar recollit el 2 de juliol de 1713: «Esta nit ab tot silenci han vingut las tropas que estaven cerca de Sant Andreu, y a les set horas del matí ja són estat embarcats cosa de set mil alemanys, ab 40 barcas, y setze vaixells, y a les tres de la tarda se han fet a la vela per anar a desembarcarlos en lo Final [ciutat dita Finale o Finale d’Espanya]. També se és embarcat lo senyor cardenal, la comptesa de Zavella [Dionísia Sureda de Sant Martí i Çafortesa] y la marquesa de la Casta [Maria Gràcia de Boixadors i de Pinós], germana del compte [Joan Antoni de Boixadors i de Pinós, comte de Savallà].»

La devoció intentava compensar la trista situació i, així, a l’anotació del dietari del 4 de juliol es pot llegir: «Esta tarda se ha feta la nostra professó de pregàrias a la seu. […] Lo concurs de la gent en nostra iglésia, carrers, particularment en la seu no és ponderable, pèrò ab tan silenci y quietut que no se sentia una mosca, tant era lo fervor de la gent en estas pregàrias.» L’endemà s’hi anotà: «Se ha començat a executar lo ordenat per la ciutat, ço és que a las sis del matí, a las dos de la tarda, y a las set se digués tot lo rosari a la columna del Born, a la plaça Nova, y a Cap de Creus, devant los Trinitaris descalços.» I s’hi va apuntar, igualment, un fet d’una enorme transcendència: «Se diu que en lo Parlament, lo Bras Real y Militar han prés resolució de volerse defensar tots sols, cosa que sols Déu pot fer reusisque, per no anar en ninguna cosa ben fundada. Nostre Senyor nos vulla mirar ab ulls de misericòrdia, y apiadarse de nosaltres.»

Molts pensaven que la defensa de la ciutat contra els exèrcits de les Dues Corones era una empresa «poc fundada», per no dir d’èxit impossible. I tothom esperava amb preocupació el resultat de les deliberacions de les autoritats del país.

El doctor en drets Emanuel Mas i Soldevila, professor de lleis a la Universitat de Barcelona, anotà al seu dietari la determinació de resistir a ultrança: «Als 6 de juliol de est mateix any [1713] prengué dit Parlament, en Junta General, sa última resolució, la qual fou de la continuació de la guerra y defensar-se ab las armas esta ciutat y demés que se pogués del Principat. A què se conformà també després lo Consell de Cent de esta ciutat.»

I continuà: «Als 7 de juliol, vehent que al mateix temps que Steramberg [Guido von Starhemberg] anava embarcant sas tropas, baixava el duc de Pópuli [cap de l’exèrcit borbònic] las suas ab exèrcit bastantament numerós envers esta capital de Barcelona, ab designes de sitiar-la, una de las primeras y més principals diligèncias que ab gran valor y resolució féu y executà lo conseller en cap, com a coronel y governador de la plaza, fou ensenyorir-se de las Aterazanas, ahont eran las armas, magatzems de pólvora, canons de artilleria y demés pertrets y provisions de guerra conduïts necessàriament per la defensa. Lo que li fou fàcil posar en obra, essent únicament los soldats de sa Coronela los que presidiavan y guarnian las portas, baluarts, atarazanas y demés puestos de la plaza y Monjuïc. Y al mateix temps lo conseller sisè passà al port, o moll, a fer aprehensió de timons y velers de embarcacions, perquè no poguessen surtir.»

Mas i Soldevila no deixà de ressenyar el sentiment d’extrema religiositat que s’anava escampant per la ciutat: «En est temps, per implorar l’auxili de l’Altíssim per lo major acert y bon succès en negoci de tanta gravedat, importància y conseqüència com lo present, se començà en esta ciutat a fer públicas extraordinàrias rogativas en professons y altras devocions, tant en las iglésias com en carrers y plazas, ab gran calificació y compuncció dels que las fèyan y de tot lo poble. Y entre altras cosas se introduí lo dar-se cada dia a cors en alta veu en la plaza del Born, plassa Nova y a la Rambla a Cap de Creus o portal de la Bocaria, ab assistència de un religiós dominico, per dir los misteris, una part del sant rosari de Maria, santíssima mare y senyora nostra. Lo que ab numerós concurs de gent perseverà tot lo temps del siti, variant dits respectius llocs en las ocasions que per las bombas o balas no éran segurs, en altres de la ciutat menos exposats al perill.»93





L’OPTIMISME DEL TAVERNER JOAN ABRIL


9 DE JULIOL DE 1713



A primera hora del matí del 9 de juliol, Guido von Starhemberg s’embarcà al port de Barcelona. Al mateix temps, es va fer públic al Portal de Mar el pregó que comunicava la resolució presa per la Junta de Braços de continuar la guerra a ultrança, en nom de l’emperador i per tal de conservar les lleis, constitucions, privilegis, honors, costums i prerrogatives que el duc d’Anjou havia derogat. En deu dies foren equipats i vestits 4.000 homes. No sobrava el temps.

El mateix 9 de juliol de 1713, l’argenter Onofre Rovira i la seva dona Madrona Mesades llogaren al taverner Joan Abril una casa amb taverna, situada davant de les voltes de Sant Agustí i sobre el Rec Comtal, amb «el botam i demés trastes». El lloguer es feia per tres anys: sens dubte, el taverner Abril era un home optimista.94





LES RONDES DELS TRAGINERS DE MAR


9 DE JULIOL DE 1713



El 9 de juliol mateix es reuní la confraria dels traginers de mar i, amb aquesta, el notari Jeroni Casetas, encarregat d’aixecar acta. La sessió tractà dels «caps d’esquadres que dies ha se troben anomenats per la present confraria per les rondes tenen recomanat de la present ciutat per la quietud pública de aquella». S’havien escollit sis caps d’esquadra, tres «per lo quarto del Raval» i tres més «per lo quarto de la Ribera».

Es vivien moments molt difícils a la ciutat i es podien produir aldarulls. Si arribaven a donar-se, les zones més conflictives serien, com sempre, la Ribera i el Raval. Amb la labor preventiva de les seves rondes, els traginers de mar, veïns de la primera àrea, ajudarien a mantenir la calma en aquestes zones més inquietes.95





LA CARTA A LES POBLACIONS CATALANES


12 DE JULIOL DE 1713



El valencià Josep Camañes, de ben segur emocionat pels dies que vivia, va copiar una carta oficial signada el 12 de juliol de 1713: «Carta que escrigué la Ciutat de Barcelona a las villes del seu Principat de les cercanies. Havent los Brazos Generals lo dia 6 del corrent mes aconsellat a est consistori resolgués defensar lo Principat, no sols per mantenirse baix lo suau domini del emperador y rey nostre senyor (que Déu guarde), en consequència de sa justa causa, reconeguda per la santedat y tota Europa y explicada o jurada en la constitució primera de las Corts, en lo any 1706 en Barcelona últimament celebradas; sinó també per la conservació de las llibertats, privilegis y prerogativas dels catalans, que nostres antecessors a costa de la sanch gloriosament alcansaren y nosaltres devem axí mateix mantenir, de las quals no se ha hagut rahó, ni en Utrech, ni en lo Hospitalet, reservantse sols en una y altre part a la pau general (en que se deu poc confiar, ya que està molt distant lo rey nostre senyor de convenir) y finalment per altres inconvenients notoris a tot lo món, que de entregarse Catalunya se seguirian; prometentnos, per nostra bona intenció, ab la intercessió dels sans patrons y la protecció divina, lo die 9 del corrent manàrem fer la crida publica per la nostra defensa. Y havent tingut noticia que lo enemic va espargint cartas, demanant las obedièncias als Pobles (a que no se deu atendrer en conformitat del que sobre se ha dit) per so exortam, diem y encarregam als jurats, consellers, pahers o cònsols, y a tothom generalment, se mantinguen, en quant puguen, baix la obediència de nostre rey y senyor. Prometem per eix efecte tota asistència, per la qual incessantment se invigila. Queda est consistori assegurat de la constància e innata fidelitat de tots los naturals, que atendran a tot lo sobredit, que importa a la pública utilitat y benefici de la pàtria. Déu guart a V. molts anys, Barcelona, y juliol als XII de MDCCXIII. […] Los deputats del General del Principat de Catalunya en Barcelona residents.»

Poques poblacions catalanes estaven en condicions de resistir la força de l’enemic i restar sota l’obediència del rei i emperador. De fet, la carta enviada des de Barcelona ho admetia amb les paraules «en quant puguen».96





LES DOBLES DELS ADROGUERS


13 DE JULIOL DE 1713



Fins a 42 membres del col·legi d’adroguers i confiters estaven reunits als claustres del convent de Sant Francesc. Era el 13 de juliol de 1713 i el dia anterior la Junta de Mitjans elegida pels Tres Braços havia cridat als cònsols del col·legi per explicar-los que, atès que el dia 9 de juliol l’excel·lentíssim consistori dels diputats i oïdors havia pres la decisió de prendre les armes en defensa de Déu Nostre Senyor, de la pàtria i del rei, calia disposar ràpidament d’una quantitat de diners per organitzar la defensa de la ciutat. Es demanava a tots els col·legis i gremis un esforç, a cadascun segons les seves possibilitats.

Els adroguers van decidir contribuir amb 400 dobles, és a dir, 2.200 lliures, per a la conservació de la llibertat, els privilegis, les constitucions, els usatges i les altres prerrogatives de Catalunya. Calia manllevar la quantitat, és a dir, crear un censal per obtenir els diners. Una hipoteca considerable de cara al futur, subscrita amb esperança.97





LES ESCRIPTURES DEL NOTARI PERE ABADAL


14 DE JULIOL DE 1713



El 13 de juliol de 1713, es va signar el tractat de pau entre la Gran Bretanya i Felip V, l’article tretzè del qual suposava, tàcitament, la pèrdua de les llibertats catalanes.

L’endemà va tenir lloc a Barcelona un fet que s’havia de complir tant sí com no, sense que ho impedís la situació general que vivia la ciutat: procurar, després de la mort d’un notari, la pervivència de la fe pública atresorada per ell. En efecte, era de vital importància per a la bona marxa de la societat «preservar i regir les escriptures dels notaris difunts». I, per això, calia que les actes notarials del fedatari finat quedessin dipositades, de manera adequada i formal, en mans d’un altre notari. Aquest, de passada i amb tota justícia, en treuria el corresponent profit econòmic.

El «Llibre de Deliberacions fetas per lo venerable col·legi de notaris públics reals col·legiats de Barcelona» recollí amb data del 14 de juliol de 1713: «Constituïts personalment Guillem Bosom i Josep Brossa, venerables priors del collegi en casa de Pere Abadal notari quondam, al carrer del Paradís, en presència de testimonis i de Aleix Claramunt notari, per absència de mi Josep Brossa i Elias, secretari d’escrivà dels negocis del collegi, davant i en presència de Josep Abadal, escrivent i fill de Pere Abadal, han requerit a Aleix Claramunt que llevàs acta, que com a sa noticia haya previngut de que era mort dit Pere Abadal […] volent observar la consuetud antiga […] observada pels priors […], los dits priors han entrat en lo aposientho ahont se troban recullidas aquellas [les escriptures de Pere Abadal] y han elegit per a cloure, regir y governar las ditas escripturas, axí ordinarias com de contracte y últimas voluntats, a Pere Màrtir Vila notari […], fins que per lo hereu de Pere Abadal sia feta elecció de algun collegiat per lo regiment de ditas escripturas.»

L’enemic era ja molt a prop de la ciutat, però al col·legi de notaris reials li tocava en aquell moment salvaguardar les escriptures del notari Pere Abadal. Moltes persones hi tenien dipositades les decisions més importants de llurs vides, convertides en actes notarials que havien de sobreviure al pas dels anys i a les més diverses accions dels humans.

A la ciutat, però, calia també tenir cura d’altres coses. El 23 de juliol de 1713, traslladat ja el cos de santa Madrona des del seu convent, situat a la falda de Montjuïc, fins a la catedral, es portà també a la Seu la imatge de la miraculosa Mare de Déu de la Mercè, que va deixar provisionalment el convent del seu nom per presidir, des de l’altar major, els cossos dels sants patrons igualment traslladats, acompanyats en cada cas de processó solemne. L’última relíquia desplaçada, la de sant Jordi, arribà des de la Diputació el 3 de novembre de 1713.

Aquells dies, el poeta Joan Bonaventura de Gualbes i Copons va escriure una de les seves punyents dècimes. En aquesta ocasió feia dialogar sant Jordi i sant Sebastià, els dos ja instal·lats a la Seu, posant de manifest les diferències entre ambdós patrons, l’un de Catalunya i l’altre de la ciutat, l’un ric i l’altre pobre. A més, Gualbes criticava a l’estrofa els canonges de la catedral, segons ell poc atents a les miserables condicions de vida dels necessitats. La dècima, introduïda amb el breu text: «En lo siti de l’any 1713 se colocaren en lo altar major de la cathedral tots los sants patrons, y sant Jordi era patró del Principat, y sant Sebastià de la ciutat. Dècima de don Juan de Gualbas», expressava irònicament l’opinió de l’autor:



Digué Jordi, colocat

en la seu ab gran festí:

«Sebastià, tu ets per así?

Com ets vingut tan callat?»

Respon: «Tu estàs ben muntat:

lo món vestit te veu;

jo no porto ni una creu;

tu, Jordi, tens molts escuts,

y a tot pobre y nu són muts

los canonges de la seu.»



D’altra banda, i segons va recollir el capità Francesc de Castellví a la seva obra, durant els dies immediatament anteriors a l’inici del setge el poble cessà de fer tota mena de diversions, fins i tot les més «indiferents» i casolanes. Els homes, en cos i ànima, i els sants, en ànima i relíquia, estaven ja preparats per a la cara més dolorosa de la guerra.98





LA BANDERA DE SANTA EULÀLIA


24 DE JULIOL DE 1713



El 24 de juliol de 1713, s’anotà al dietari del convent de Santa Caterina: «Esta matinada entre las 9 y las 10, en casa la Ciutat, ab so de taballs, trompetes y clarins, se ha treta la bandera de Santa Eularia, y se ha posada en una finestra.»

Joan de Lanuza i d’Oms, comte de Plasència, fou l’encarregat de dur a terme aquell acte carregat de simbolisme: la ciutat es trobava en estat de guerra.99





COMENÇA EL SETGE





Com en ocasions semblants en altres ciutats, durant el setge de Barcelona, començat el 25 de juliol de 1713, es van patir infortunis fàcils d’imaginar. Encerclar una ciutat és un acte de guerra sense secrets: es tracta de fer-la patir per tal que es rendeixi al més aviat possible.

A Barcelona, però, hi passaren moltes coses, vinculades amb més o menys intensitat al moment terrible que es vivia i que les actes dels notaris ens poden revelar. Potser trigarem a conèixer fets equivalents esdevinguts en altres poblacions assetjades. Seria interessant disposar d’aquesta informació, per establir comparacions, però no és aquesta la missió d’aquesta obra.

El present apartat mostrarà, gràcies sobretot a les actes notarials, algunes escenes privades, moltes protagonitzades per persones «anònimes», viscudes una vegada començat el setge i fins que es va iniciar el bombardeig realment eficaç sobre la ciutat. Escenes transcorregudes durant 222 dies d’angoixa tensa, que van constituir la primera etapa dels més de quatre centenars de jornades d’encerclament enemic. Els setges són obres humanes que requereixen una gran paciència.

Al voltant de Barcelona es va aixecar una «nova ciutat», que els assetjants, sorpresos, admiraren. Explica Francesc de Castellví que, abans d’arribar l’hivern, l’enemic va començar a «construir más barracas a fin de estar menos expuestos a los rigores del invierno y formaron en su línea otra como ciudad que hacía una vistosa armonía desde la plaza, porque había muchas casitas cubiertas con tejas, y a su imitación los sitiados mandaron construir cuarteles de madera en los baluartes de la ciudad y en Montjuïc». Mai s’havia vist, en efecte, una cosa semblant, i s’ha de recordar que en aquesta «ciutat paral·lela», enemiga de l’altra, hi va habitar més gent que a l’autèntica.100

En aquesta etapa destaquen les excuses dels que van marxar de Barcelona abans d’iniciar-se el setge. I s’aprecia un lògic augment de tots els problemes, des de la fam fins als robatoris. Van tenir lloc les primeres batalles, s’organitzà més bé la resistència i sorgiren conflictes personals entre els defensors, inevitables en aquestes situacions. Van persistir, però, les formes de fer en comú, les ganes de viure i, fins i tot, el sentit de l’humor.





ELS INICIS CONJUGALS IMPERTORBABLES


25 DE JULIOL DE 1713



El 25 de juliol de 1713, 62 anys després d’haver nascut a Nàpols, Restaino Cantelmo-Stuart y Brancia, vuitè duc de Pópuli i tercer príncep de Pettorano, va arribar a Barcelona comandant 23.000 homes. El noble devia pensar que els mesos següents escriuria els brillants compassos finals de la seva carrera. Potser també devia recordar que, juntament amb els marquesos d’Aytona i de Risburg, era un dels tres tinents generals sota les ordres del virrei Francisco de Velasco quan aquest va rendir Barcelona als aliats l’any 1705. No s’ha de descartar que el duc de Pópuli sentís, aquell 25 de juliol un íntim sentiment de revenja.

Era el dia de Sant Jaume i començaven 414 dies de setge per a les persones que arribaven i per a aquelles que eren darrere les muralles. Moltes, dins o fora de la ciutat, no els viurien tots.

L’endemà, 26 de juliol, el comandant general en cap dels catalans, Antoni de Villarroel, va treure dos canons «a la part de Safont», a la falda de Montjuïc, i la cavalleria dels assetjants, que ja s’havia mostrat, es retirà. L’acció no va tenir importància i, segons l’historiador Francesc de Castellví, es va fer per satisfer el poble barceloní.

Algunes persones, en desacord amb la decisió de defensar la ciutat dels potents exèrcits de les Dues Corones, varen triar el canvi de bàndol. El 26 de juliol, Josep de Clariana i Gualbes, comte de Múnter, Antoni de Clariana i Gualbes, que fou coronel de cavalleria amb Carles III, Antoni de Magarola i Sentmenat, comte dels Quadrells, i Ramon Meca i de Cardona foren capturats en el moment, poc gloriós, que intentaven fugir de Barcelona. Els portaren a casa del doctor en drets i ciutadà honrat Emanuel Flix i Ferreró, conseller en cap, i, després, a llurs habitatges, on quedaren arrestats durant tot el setge. Els fugits fracassats podien donar gràcies de viure en una ciutat manada per persones d’ànims moderats que no els van ajusticiar el primer dia del setge.

Un temps després, acabat el setge, Antoni de Magarola va demanar que li fossin restituïts els seus béns, ja que Felip V els hi havia segrestat per haver-se quedat a la Barcelona assetjada. La súplica del noble porta data de 19 de novembre de 1714 i Magarola, que aleshores tenia vint anys, hi explica els fets de l’inici del setge. S’hi llegeix que, des que tenia edat de discernir entre el bé i el mal, havia procurat manifestar l’afecte que sentia per Felip V. Per aquest motiu no va acudir a la Junta de Braços en què es va resoldre resistir amb les armes al príncep legítim. Per tal de no complir aquella resolució sediciosa, Antoni de Magarola va sortir de la ciutat juntament amb els seus cunyats, el comte de Múnter i Antoni de Clariana. Advertits del moviment, alguns voluntaris i altres «paisans», o civils, els van atacar a la vora del mar i després «de fer-los moltíssimes injúries» els portaren presos al convent de Jesús, on hi havia el general Rafael Nebot. Aquest els va enviar amb una escorta de cavalls al conseller en cap i va manar que passessin pels carrers més públics de Barcelona. En aquestes vies tan concorregudes, a més de patir la gran cridòria amb què el poble els titllava de traïdors pel fet de ser afectes a Felip V, van passar gran perill de llurs vides. El conseller en cap manà que es retiressin a les seves cases i que no se’n moguessin si ell no ho ordenava. I a casa varen romandre sense haver aconseguit mai la llicència, «infinites vegades» sol·licitada, de sortir de la ciutat. A Barcelona se sabia que Antoni de Magarola era un bon vassall de Felip V i, per aquesta raó, es va ordenar al veguer que, amb una esquadra de la companyia dels cirurgians, circuís la casa del noble i l’escorcollés per veure si hi tenia amagades gent i armes.

Durant els mesos que durà la «torbació», continuava el suplicant Magarola, mai «no havia pres les armes contra Felip V», malgrat les moltes instàncies que li feren i encara que s’havia decidit empresonar-lo si no ho feia. El dia 11 de setembre de 1714 es va haver d’amagar, previngut que un ajudant del general Josep Bellver aniria a casa del seu cunyat, amb una escorta de fusellers, per obligar-lo a lluitar contra Felip V. Fou aleshores quan va tenir la desgràcia que una bomba li va trencar una cama. Per totes aquestes sòlides raons i amb el màxim respecte, Antoni de Magarola demanava, aquell mes de novembre de 1714, que s’aixequés el «Real Secuestro» de tots els seus béns, provocat per haver-se quedat amb els sediciosos a Barcelona. Gràcia que esperava rebre de Josep Matas, «Director General de Secuestros de Levante».

Altres barcelonins, en canvi, aquell 25 de juliol de 1713 en què s’inicià l’encerclament, s’ocupaven de coses ben diferents que fugir de la ciutat. Aquella jornada, el traginer de mar Bonaventura Aymerich i Maria Mateu, filla de traginer, es van casar a la parròquia de Santa Maria del Mar. Van fer de testimonis dos traginers de mar més: Salvador Panyella i Baltasar Quey.

També van contreure matrimoni, en el seu cas a la parròquia dels Sants Just i Pastor, Joan Alzina, fadrí taverner de Cardedeu, fill de boter, i Isabel Lari, natural de Barcelona, filla del difunt negociant Antoni Lari. Els testimonis foren el blanquer Pere Torras i el fadrí courer Pau Suari, de Cardedeu.

A la mateixa parròquia van casar-se aquell mateix dia Salvador Trulls, fadrí forner, fill del cotxer difunt Miquel Trulls, i Guiomar Montells, de Granollers, filla del pagès, també mort, Jaume Montells. Els testimonis en aquest cas van ser el notari Francesc Serra i l’escudeller Emanuel Ràfols.

Les tres parelles, com d’altres que es casaren el 25 de juliol de 1713 a la resta de parròquies barcelonines, començaren la seva vida matrimonial en un dia certament singular. Els contraents, les seves famílies i els testimonis en devien ser ben conscients.101





ELS MOLINS DE SANG


25 DE JULIOL DE 1713



Els homes que formaven la «quatreta de forments», encarregats que no faltés pa als barcelonins, estaven preocupats. La ciutat disposava de tres molins de sang per moldre blat, situats a la Casa dels Castells, prop de la Casa de la Ciutat. Ateses les dificultats de funcionament dels molins moguts per l’aigua del Rec Comtal, els seus responsables proposaven que es construïssin tres molins més en una de les cotxeres del Palau de la Comtessa, el vell Palau Reial Menor. Sabien que existien tres o quatre molins de sang més, «que al present són desfets y los amos no entenen guarnirlos», i van informar el conseller en cap, Emanuel Flix, que «se valga de ells fentlos posar en los paratges que millor li aparega, y entre altres en las casas haont hi ha triquets, que són ja coberts de taulada y lo dispendi seria menos».

L’activitat dels triquets, fins aquell moment indispensables en una ciutat lúdica com Barcelona, podia ser substituïda en aquella etapa bèl·lica per altres de necessitat més urgent.

Uns mesos més tard, el 7 de gener de 1714, la ciutat decidí «valerse de la fusta se troba en los triquets de la ciutat, segrestant aquella y pagant a rahó de deu sous lo quintar, atès lo gran servei se fa a la Divina Magestat en extirpar dits triquets». A la urgència d’obtenir fusta per cremar s’afegia la conveniència de posar fi als vicis. El govern municipal sempre havia mantingut una política intelligent amb el joc als triquets, amb una estratègia que es movia entre la permissivitat i el control. Es tenia en compte, sensatament, l’enorme importància tant dels jocs de raqueta i del palamall com dels jocs de taula i billar, que, a més d’acontentar la població, tenien repercussions econòmiques molt favorables. L’Església, en canvi, sempre havia vist un gran perill en el joc i en les apostes que hi anaven associades, i celebrava que amb el setge arribés també l’hora d’actuar dràsticament contra els triquets. La justificació era simple i el govern de Barcelona l’acceptà: a més d’obtenir la fusta necessària, la ciutat havia d’estar lliure de pecats i de vicis per poder mantenir el favor de Déu.

Quant als molins de sang, el 9 d’agost de 1713 la quatreta de forments va informar que n’hi havia dos en funcionament en una botiga situada a prop de la capella de Nostra Senyora de Montserrat, a la Ribera, i que el moliner Francesc Causa n’estava al càrrec.

També es van considerar les necessitats dels soldats, de manera que, en resposta a les inquietuds de la Junta de Vintiquatrena de Guerra, es va destinar un molí de vent, que amb d’altres del mateix tipus es trobava al costat de la muralla de llevant, i un molí de sang a fer farina per al pa de munició, és a dir, el de les tropes.

El 3 d’octubre es va decidir retenir per a la ciutat els molins propers a la capella de Montserrat i també s’acordà la mesura prudent de relacionar quins eren els molins de sang en mans de particulars. Fet el recompte, en quedaren apuntats vint-i-sis, un dels quals, situat al carrer de l’Hospital, era propietat del notari Francesc Móra, que havia abandonat la ciutat i, per tant, no tenia previst fer pa amb la farina del seu molí.

De la seva banda, i en el sentit oposat a la diligència dels assetjats, les forces que els envoltaven van dificultar que arribés a la ciutat l’aigua del Rec Comtal. Amb la séquia a les seves mans, també ho estava, en part, el futur de la fabricació de pa a Barcelona. Així, a l’interior de la ciutat esdevenia necessari utilitzar al màxim els molins de sang per poder moldre blat, obtenir farina i fer pa, l’aliment bàsic de la població.

El matí del 8 d’agost, a la notaria de Gaspar Sayós quedà constància d’un acord que tenia a veure amb tot això. D’una banda signaren aquest «concert» els membres de la quatreta de forments (Francesc Costa, ciutadà honrat i doctor en medicina, Dídac Golorons, mercader, Esteve Basea, adroguer, i Ramon Muns, celler) i les persones associades a aquesta quatreta (Gabriel Francesc Bòria i de Gualba, Joan de Llinàs i Farell, ciutadà honrat, Gaspar Sayós, notari, i Miquel Rigalt, argenter). Tots ells actuaven facultats pels consellers de la ciutat i per la Junta de Vintiquatrena de Guerra. De l’altra banda signà el «concert» Pau Montanyà, pagès i llogater de mules. Els primers concediren al segon «lo trench [trenc o tren] de les cavalcaduras» que calia per fer rodar els cinc molins de sang que tenia la ciutat: els tres de la Casa dels Castells i els dos de la botiga a prop de la capella de Montserrat. Montanyà havia d’aportar les cavalcadures per a aquests molins i fer-les treballar a partir d’aquell dia i mentre duressin les «presents ocurrèncias».

El dia 13 d’agost, una nova acta de Gaspar Sayós va deixar per escrit un nou acord entre, d’una banda, Pau Montanyà, i de l’altra, el moliner Francesc Causa, el pagès Francesc Bosch i els traginers de mules Manuel Camins, Francesc Rey, Joan Bertran i Pere Llotjós. Montanyà afirmava que, segons acord del 8 d’agost, ell era «lo principal» en el concert sobre el «trench de las cavalcaduras», però que els altres ara esmentats a la nova acta notarial també «interessaven» en dit negoci, encara que això no hagués constat per escrit inicialment: Causa aportaria sis cavalcadures, Bosch set, Camins sis, Rey cinc, Bertran setze, Llotjós dotze i Montanyà vuit.

El mateix dia 13 es va signar un altre document notarial davant el fedatari Sayós, segons el qual els membres de la quatreta de forments concedien al llogater de mules Jaume Bolet «lo trench de las cavalcaduras» per fer rodar els tres molins que s’estaven acabant de perfeccionar en una cotxera del Palau de la Comtessa. Jaume Bolet es comprometia a aportar i fer treballar els animals, quan cada un dels molins estigués acabat i fins que la situació de la ciutat canviés, cobrant nou sous per cada quartera de blat convertida en farina. A més, quedà estipulat que el llogater de mules les havia de fer treballar tant de dia com de nit. Tanta era la necessitat de moldre blat en aquells molins.102





ELS MALNOMS DELS PRESONERS


26 DE JULIOL DE 1713



El sentit de l’humor dels escrivents de l’Hospital de la Santa Creu i de Sant Pau era indiscutible, i gràcies a tenir-ne suportaven més bé la feina, molt sovint dolorosa. Així, el 3 d’octubre de 1712 va quedar anotat al corresponent llibre d’entrades de soldats l’ingrés de «Joan de les Vinyes, la tum tum, fill de la fim fam, natural de tiro liro».

Des que a principis de 1712 es va iniciar l’entrada a la Santa Creu de presoners, malalts o ferits, els escrivents de la institució començaren a utilitzar motius en el moment d’anotar-los, en especial en el cas dels francesos. Abans de començar el setge, constaven ja als llibres d’entrades de soldats els malnoms: Xampanya, la Rameu, Joli Cor, la Fransa, la Esperansa, la Liberté, la Rosa, la Grandura, Bel Flor, la Flor, Perro, la Joanesa, Petó, Esquirol, Boniqué, la Tulipa… Alguns d’ells, més apreciats, hi apareixien més d’una vegada.

Començat el setge, la jocositat dels que anotaven els ingressos a l’hospital no disminuí. El 26 de juliol, l’endemà d’iniciat l’encerclament, quedà inscrit: «La flor, preso, fill de Jan Nová, natural de St Victor». Molts altres presoners van rebre també malnoms, alguns de nova creació que, per així dir-ho, eren fills del setge. Per exemple, el dia 29 es va anotar: «Bo Soley, preso, fill de Jan Delmá, natural del Má en França»; el 3 d’agost: «Arri xavalle [arri cavall], fill de Estien Godara, natural de Saveny»; el 15 d’agost: «Va de Bon Cor, preso, fill de Uber Meline, natural de Pañer en Fransa»; el 14 de setembre: «Article, preso, fill de Jan Bassadó, natural de Lartiga en França» o «La Violleta, preso, fill de Jan Delon, natural de Tolosa de Fransa».103





EL NEN EMBRUIXAT


31 DE JULIOL DE 1713



El 29 de juliol, el duc de Pópuli va adreçar una nota a la ciutat. El contingut de la missiva no podia provocar cap dubte sobre les intencions del noble: «Si en todo el dia de hoy 29 de julio de 1713 no abren las puertas a las armas de el rey Nuestro Señor dándole debida obediencia», els que es trobaven dins la ciutat serien tractats «como a pertinaces rebeldes» i experimentarien «todo el rigor militar». Era una oferta que, per evitar la «desolació» previsible en cas de resistència, els concedia la possibilitat d’acollir-se a l’indult ofert per Felip V, si enviaven algú a implorar la clemència de Sa Majestat.

El setge de la ciutat havia començat, però això no va impedir que s’obrís un procés a la cort del veguer entre la vídua Isabel Fàbregas i el paraire Lluís Montagut. Segons consta a la documentació corresponent, l’home l’«hauria lligada y garrotada de mans ab cordes o lligacamas amenasantli de matarla, o bé que li hauria de curar un minyonet que tenia desganat en sa casa, dient a dita Fàbregas que aquella lo hi tenia exisat y lo hi feia patir». I «armant una pistola de menor mida de tres pams de canó, cana de Barcelona, li hauria posat lo canó de aquella a la boca diferents vegadas, dientli que havia de morir dins dit aposento ahont la tenia tancada o bé hauria de curar de repente dit minyó». A la ciutat, però, ningú no havia mai «imputat ab lo dit fals nom de hexisera» a la pobra Isabel Fàbregas.

La dona, de setanta anys, vídua del paraire manresà Francesc Fàbregas, va declarar dilluns 31 de juliol que habitava al carrer d’en Jaume Giralt, a casa del fadrí fuster Antoni Torras i de la seva dona Serafina, que eren gendre i filla seus, respectivament. El dia anterior, diumenge 30, a la una de la tarda, «hisqué de casa de dit mon gendre encaminantme dret baix als Carders y a la que fui al davant de la casa de Lluís Montagut, paraire», que es trobava a sis o set portes, aquest «me cridà que entrás que tenia que parlarme, y plena de bons intens vaig entrar». Montagut, continuà explicant la dona, «se encaminà dret dalt als quartos de sa casa, y em demanà que lo seguís, y com a vehina ho vaig fer fins a un aposento que tenia la finestra tancada, y a la que me tingué dins, tancà la porta en clau». La dona explicà tot seguit que l’home li va dir que curés un minyonet o, si no, la mataria, i que ella li va respondre que no tenia «tal propietat». Referí també que l’home intentà posar-li el canó d’una pistola dins la boca, però ella va serrar les dents i «no va voler deixar-hi entrar dit canó», encara que l’home ho provà tres o quatre vegades, i aleshores li «amorrà lo canó en lo clatell».

La ciutat estava feta de barris on tothom es coneixia i tot el veïnat del carrer d’en Jaume Giralt es va assabentar de la història. A la cort del veguer, el negociant Josep Hereu declarà sobre el bon nom i fama d’Isabel Fàbregas, i el mateix va fer el revenedor Pere Pol.

El paraire Lluís Montagut superà el judici i els seus efectes i, a més, sortí indemne del setge començat uns dies abans dels seus actes insensats. L’any 1716 vivia a la casa del carrer d’en Jaume Giralt, amb la dona, un fill i un aprenent. ¿Era aquest fill el nen malalt que trastornà la ment de l’home? El mateix any, a la casa del fadrí fuster Antoni Torras només hi habitaven la seva dona, un nebot i una neboda. Res no quedà escrit, als documents borbònics fets el mes de maig de 1716, sobre la vídua Isabel Fàbregas.104





LA REUNIÓ A MONTJUÏC


2 D’AGOST DE 1713



A la capital de Catalunya, els notaris podien pertànyer al col·legi de notaris públics de Barcelona o al de notaris públics reials. El 2 d’agost de 1713, el primer es va reunir al fort de Montjuïc, on els seus membres, com a integrants de la corresponent companyia de la Coronela, feien guàrdia. Hi eren presents disset col·legiats i els seus escrivents, però hi eren absents els sergents de la companyia: Salvador Carreras, que havia abandonat la ciutat, i Francesc Minguella, legítimament impedit.

El col·legi decidí nomenar un nou sergent en lloc de Carreras i fou triat Sever Pujol, amb capacitat per dur l’alabarda de sergent. Amb aquest càrrec, l’elegit gaudia dels honors, exempcions i prerrogatives que podien i havien de tenir els sergents de la companyia. Ell sabia, en tot cas, que en situació de guerra la seva responsabilitat era molt més gran.105





LA DECISIÓ DELS ADROGUERS


8 D’AGOST DE 1713



L’adroguer Jaume Fàbregas es negava a fer les guàrdies de la companyia del seu col·legi perquè, segons al·legava, era secretari segon de la Junta de Guerra. El col·legi no acceptava aquest pretext i a la reunió convocada el 8 d’agost de 1713 es va decidir dir a Fèlix Nicolau de Monjo, sergent major de la Coronela, que si Fàbregas no assistia a les guàrdies la resta deixarien de fer-ho com fins aleshores i s’agregarien «com a particulars» a altres companyies.

Tres dies més tard, els cònsols del col·legi van explicar en una nova reunió que Fèlix Nicolau de Monjo els havia enviat a veure Emanuel Flix, que com a conseller en cap era qui manava en aquestes matèries. L’autoritat va decidir ordenar a Fàbregas que fes les guàrdies amb la companyia dels adroguers i confiters.

Sens dubte, les decisions de les companyies de la Coronela tenien molt de pes, i no es podien obviar fàcilment des de la superioritat. No tan sols mereixien un respecte pel paper rellevant que tenien en la defensa de la ciutat, sinó també perquè la seva manera de fer, amb reunions en consell per deliberar i decidir sobre qualsevol qüestió, constituïa un dels troncs més sòlids i més definidors d’aquella societat.106





EL FLAMENC JORGE VAN DER VAREN


8 D’AGOST DE 1713



El 6 d’agost de 1713 es va celebrar una festa per obsequiar la imatge de la Mercè, amb la lloable intenció d’implorar el seu auxili. La ciutat començava a dipositar més confiança en les forces del cel que en les de la terra, realment escasses.

Abans, el govern municipal havia encarregat als dominics les prèdiques que calia fer per al poble barceloní en alguns llocs cèntrics de la ciutat, com ara la plaça del Born, la plaça Nova, la de la Verònica o al costat del convent de Sant Pere. Era menester que es fessin cada tarda i que es resés públicament el rosari. Les pregàries, però, sorgien també de manera espontània als interiors de les cases, i les veus ritmades i monòtones sortien per finestres i balcons, colpejant façana rere façana i envaint els carrers.

Havia arribat també el moment de reformar els vestits de les dones, per tal que el negre hi predominés absolutament. Es va interrompre, així, la tradició colorista de la indumentària barcelonina, especialment brillant en el cas de la femenina. Era convenient que les assetjades vestissin amb la major honestedat i sense cap ostentació, treient de les basquinyes la falda llarga. I no cal dir que va quedar abolit el costum de les dones de portar els pits a l’aire, un hàbit que, abans del setge, els bisbes havien perseguit infructuosament.

Pel que feia als assetjants, una mica més diligents, el seu primer objectiu era fer seu el convent de Santa Madrona. L’edifici es trobava en un lloc de la falda de Montjuïc difícil de defensar. De fet, era evident que més tard o més d’hora el convent cauria en mans dels exèrcits de les Dues Corones. Tot i això, segons Francesc de Castellví, «toda la gente se ofreció a porfía a defender Santa Madrona. Las mujeres coronaban la muralla, siendo infructuosas las instancias que se les hacían de que fuesen en los lugares destinados a rezar el rosario. Ellas respondían que ellos fueran a defender Santa Madrona, que ellas guardarían las murallas».

El 8 d’agost de 1713, el flamenc Jorge van der Varen, baró de Varen, potser perquè el setge havia començat, va decidir dictar el seu testament. Per fer-ho, va triar el notari Fèlix Cussana, que tenia casa i estudis al carrer de la Boqueria.

El baró de Varen havia estat cavallerís de campanya de la reina Marianna del Palatinat-Neoburg, segona dona de Carles II, a qui va acompanyar, ja vídua, en el seu desterrament a l’Alcázar de Toledo. Aquell 1713, la reina vivia el seu exili a Baiona i el baró de Varen era a la capital catalana, com tants altres austriacistes de fora de Catalunya que s’hi havien refugiat. L’home professava la fe catòlica i ho deixà clar al document testamentari, fent servir la rotunda llengua castellana: «Creyendo como firmamente creo en el misterio de la Santísima Trinidad y en la Santa Madre Iglesia Católica Apostólica y Romana.»

Va ser nomenada marmessora testamentària del flamenc la seva dona, María de la Concepción Montenegro e Imperial, marquesa de Huercavera, filla de Miguel Antonio Montenegro Imperial i d’Emanuela Corbari. L’esposa del baró i futura marmessora gaudia del títol de marquesa, ja que s’havia casat en primeres núpcies amb don Juan Bautista Montanaro, marquès de Huercavera.

Jorge van der Varen va deixar establert també que si la seva mort es produïa a Flandes se l’havia d’enterrar amb els seus pares, a l’església col·legiata de Terramonda. I dictà igualment al notari Cussana que tornaria a la seva dona els 1.000 doblons d’or del dot. Aquell dia d’agost, amb l’enemic envoltant Barcelona, la va nomenar hereva.107





EL REGIMENT DELS HONGARESOS


9 D’AGOST DE 1713



La matinada del dimecres 9 d’agost de 1713, vuit canons borbònics van començar a batre el convent de Santa Madrona, i després del bombardeig l’enemic l’atacà.

Mesos més tard, el 7 de novembre de 1713, es va citar aquest atac al llibre Matrimoniarum del bisbat de Barcelona. S’apuntà que Baltasar Gruynebalt, natural d’Aast, bisbat de Hannover, soldat del regiment dels Hongaresos que havia lluitat al convent, es volia casar amb Margarida, filla de Magí Comas, natural deValls i vídua de Pere Martínez, soldat d’aquest regiment.

En aquell acte, per provar la solteria dels futurs contraents, dos soldats d’una companyia del regiment dels Hongaresos, Pere Marc i Mateu Amara, van confirmar que Margarida era vídua, assegurant que el 7 d’octubre havien vist expirar a l’Hospital General de la Santa Creu el soldat Pere Martínez. I precisaren que «morí de una ferida que prengué lo dia quel enemich envastí al convent de Santa Madrona».

Tan sols va passar un mes, doncs, entre la mort de Pere Martínez, ferit mentre defensava Santa Madrona, i el nou casament de la seva vídua Margarida amb l’alemany Gruynebalt.108





EL VILLARROEL FELIPISTA


11 D’AGOST DE 1713



Havien passat dinou dies des de l’inici del setge quan Melchor de Villarroel y Tovar es presentà davant el notari Josep Soldevila i Masdeu. Els dos eren al «camp» borbònic: més concretament, al barri o cases del monestir de religioses de Pedralbes. Villarroel havia vingut de lluny, amb l’exèrcit de les Dues Corones. Soldevila s’hi havia instal·lat després d’abandonar la ciutat, abans d’iniciar-se el setge.

Melchor de Villarroel era fill de Juan Felipe de Villarroel Vargas Manrique de Valencia de Acuña y de la Cueva, marquès de San Vicente del Barco, i de Catalina de Tovar y Duque de Estrada. Tenia el càrrec de capità d’infanteria del regiment de Trujillo i volia que el notari Soldevila aixequés acta de fe de vida, ja que, en efecte, era indiscutiblement viu i li convenia poder-ho demostrar. Per si de cas, ho corroboraren dos capitans més del seu regiment: Diego de Arias i Antonio Pozo.109





LES GUÀRDIES DELS NOTARIS


18 D’AGOST DE 1713



Vint-i-sis membres del col·legi de notaris públics reials de Barcelona estaven reunits a la capella de Santa Àgata, com era habitual quan feien consell. Ells, per descomptat, també prenien acta de totes les seves deliberacions, de manera que aquell 18 d’agost de 1713 s’anotà que, segons havia declarat la «Junta de medis» de la ciutat, faltaven mitjans per a la defensa comuna de la llibertat i dels drets de la pàtria i «per conservar-se baix lo suau domini del Rei Nostre Senyor». També quedà escrit que el col·legi tenia grans despeses per les contínues guàrdies a què obligava el «siti». Els notaris reials decidiren, malgrat tot, establir una nova taxa per recollir més diners i comprar una tenda per resguardar-hi els oficials i els soldats de la companyia durant les guàrdies.

Recordaven també els notaris reials, sempre per escrit, que en aquell moment hi havia tres classes de col·legiats: «Uns que es troban fora ciutat y en lo descans de la fatiga de entrar las guardas y retens; altres que per les ocupacions de las quals vihuen no las entran; y altres que podentlas entrar se’n excusan.» Calia sumar, de fet, els que sí que les feien: els «collegiats que entran las guardas se mortifiquen en quedar a las nits en ditas guardas y en los retents». A la reunió de la capella de Santa Àgata quedà establert que els priors i oficials majors del col·legi podrien donar llicència a alguns collegiats per anar a dormir a llurs cases i que tots aquells que, per raó d’ocupació o de xacres, deixessin de fer les guàrdies haurien de pagar set sous i set diners per cada una.

En un nou consell dels col·legiats celebrat tres dies més tard, el 21 d’agost, es manà als caps d’esquadra de la seva companyia de la Coronela que anotessin els absents a les guàrdies. Les penes als incomplidors serien de divuit sous per als col·legiats i de sis per als escrivents, per cada guàrdia no feta. L’acta també recollí que «molts» notaris i escrivents es trobaven fora de la ciutat, tot i que realment no eren tants els absents.

Les confraries i els col·legis professionals de la ciutat sempre havien estat molt deferents amb els seus membres, i aquesta manera solidària de pensar i d’actuar no canviava en una ocasió dramàtica, com era la del setge. De tal manera que els notaris decidiren també que els col·legiats sexagenaris tan sols assistissin a les guàrdies de dia, i deliberaren igualment que «sels deu deixar a sa coneguda lo assistir en allò que pugan a la guarda, segons forsas y salut». No es va recollir al llibre que els notaris de més de seixanta anys fossin vells, com tampoc es considerava que ho fos, als seus seixanta-dos anys, el duc de Pópuli, el cap enemic que havia forçat bona part dels homes que es trobaven a Barcelona, joves i no tan joves, a defensar-se.110





EL CANÓ DE VIDRE


22 D’AGOST DE 1713



El 12 de febrer de 1713, Francesc Roca i Salvador de Pardo, natural de Xàtiva, trobant-se greument malalt, havia fet testament davant el notari Fulgenci Artich. El 16 d’agost hi va afegir uns codicils i el dia 22, ja mort el testador, es van fer públiques les seves últimes voluntats a la casa que habitava, al carrer de la Canuda. El cadàver es diposità al convent de Sant Josep, de l’orde dels carmelites descalços. Dins del taüt es col·locà un «canó de vidre», o petit tub, amb un «albaranet» amb el nom i els cognoms del difunt.111





EL CAP DE MANUEL EGUILUZ I ELS QUARTOS DEL VALENCIÀ


25 D’AGOST DE 1713



El valencià Josep Camañes va escriure al seu quadern: «A 4 o 5 de Agosto de 1713 se pasaba con traición, pues se dijo se correspondía con el otro partido, el sargento mayor del regimiento del nuestro general Villarroel [Manuel Eguiluz], sobrino del general conde de la Puebla [Antonio Colón de Portugal y Cabrera]. Se pasaba con un alférez y los prendieron en Capuchinos [el convent] […]. Dios mantenga justícia para su mayor servicio y me dé una buena muerte viviendo sin ofender a Dios, él me asista y la Virgen.»

El 7 d’agost, en efecte, el sergent major Manuel Eguiluz va ser arrestat a Caputxins; aleshores va intentar empassar-se una carta que volia adreçar al duc de Pópuli. El dia 10 corroborà la seva culpa la declaració d’un valencià que havia estat detingut quan, disfressat de clergue, portava cartes de l’enemic per a Eguiluz.

El 24 d’agost, en haver-se d’executar la degollació del sergent major, es va encarregar a Joan Aldabó, fuster de la Diputació, que fes un cadafal a la Rambla, entre Santa Mònica i les Drassanes, amb baietes negres per endolar-lo. L’endemà, el militar va rebre el càstig en presència de quatre batallons de la Coronela i de totes les tropes a sou que no estaven de guàrdia. Per fer les coses amb el degut «decoro», no es va exposar el seu cap en lloc públic.

El 29 d’agost quedà anotat al dietari del convent de Santa Caterina: «Vui se han fet quartos de un valencià, criat de un cavaller català, per portar cartas a Mataró.» I també ho recollí l’autor anònim, marcadament felipista, que va escriure un diari del setge amb títol que comença amb les paraules «Succinta memòria»: «Se escortarà el valencià que portava cartes del camp a Mataró.»

La traïció es pagava molt cara en una situació com la que es vivia a Barcelona. Tothom va comprovar que aquestes conductes podien portar a la pèrdua del cap a mans del botxí o a l’esquarterament del cos per la força dels cavalls. Cal dir, però, que els militars eren molt més severs en els càstigs que les autoritats de la ciutat.112





L’AJUDA DE LES PARRÒQUIES


26 D’AGOST DE 1713



El 26 d’agost de 1713, la comunitat de preveres i beneficiats de l’església parroquial dels Sants Just i Pastor estava reunida a la sagristia. La ciutat havia explicat que, atesa la falta de tropes reglades, calia «fer» 3.000 soldats per exonerar la Coronela de tot perill. I demanava a les diferents comunitats que paguessin el salari dels soldats segons el que volguessin aportar. La dels Sants Just i Pastor va respondre que no estava menys interessada a col·laborar que les altres, però que, després de parlar-ne amb les comunitats d’altres esglésies parroquials, havien sabut que el vicari general havia dit que «en manera alguna no donassen ni contribuhissen a dita Excelentíssima Ciutat cosa alguna ab lo titol y pretest de fer soldats» i que, en canvi, fessin un donatiu «graciós» per a les necessitats urgents de Barcelona, però «no del modo sels havia feta la petició».

Així doncs, la comunitat dels Sants Just i Pastor decidí finalment no contribuir a fer soldats, sinó ajudar a pal·liar les necessitats de la ciutat amb la quantitat de 120 lliures, a raó de cinc lliures i nou sous per cadascun dels seus membres.

Acabat el setge, el vicari perpetu Emanuel Almirall escrigué al Llibre de notes de la vicaria perpètua, on s’explicava com calia actuar en aquest càrrec: «Nota que en lo siti que comensà lo dia 25 de juliol del any 1713 y finí lo dia 11 de setembre del any 1714, havent la Ciutat y Diputació demanat als comuns ecclesiàstichs per modo de donatiu voluntari alguna quantitat de diner per emplear en lo que convingués per la fortificació de dita ciutat, resolgué la de aquesta iglésia donar lo que constarà en lo archiu de la reverend comunitat, las quals quantitats se pagaren de diners propris y dels particulars, y per iguals parts, de modo que yo, lo doctor Emanuel Almirall vicari perpetu no paguí més que un dels beneficiats.»113





L’HOSPITAL DE PRIMERA SANG


28 D’AGOST DE 1713



Amb l’atac dels enemics al convent de Santa Madrona es va veure que els ferits «que patien un flux de sang» es morien per culpa de l’excessiva distància entre el convent i la ciutat. Calia, per tant, muntar-hi un hospital de primera sang. El 28 d’agost es va encarregar aquesta feina a Joan Boxadell, cirurgià major del regiment de Santa Eulàlia, i s’hi aportà pols d’àloe, mirra, ous, aiguardent, benes i draps.114





LA COL·LABORACIÓ DELS PESCADORS


2 DE SETEMBRE DE 1713



El 6 d’agost, els consellers i la Vintiquatrena de Guerra manaren als pescadors, descarregadors i mariners que tinguessin a punt de navegar «tots los llauts de pescar, barcas de corredors y descarregadors» que eren a la platja. Afegien que, en cas que es perdés algun llaüt, se’n pagaria el preu.

Segons Emanuel Mas i Soldevila, aquest mateix mes es començà «a disposar en Casa de la Ciutat lo armar alguns vaixellets per transportar víurers y provisions de Mallorca y comboyar al mateix temps diferents llaüts, xabecs y altras embarcacions que se arriscàven a aportar-ne. Y encara que anava dit armament de vaixells en nom de la ciutat, la veritat del fet era que sols era negoci de alguns negociants particulars de convenièncias. […] Armaren-se també en est temps alguns llaüts de corredors y dos fragatas y algun xabec per diferents particulars per anar en cors, precehint la deguda llicència y ab lo pacte y condició acostumada de contribuir y pagar lo quint de totas las embarcacions y demés presas farian».

La realitat, però, no era tan crua com la descrivia Emanuel Mas i Soldevila, des de la seva casa del benestant carrer dels Mercaders.

El 2 de setembre es reuní la confraria dels pescadors i el notari Josep Ferran hi anotà els acords presos: «Trobant-se la capital assitiada per terra per les armes del Sereníssim Senyor Duc de Anjou i per mar invadida amb sis galeres i altres embarcacions que impedeix en lo poder entrar provisions […] ha resolt la ciutat fer armament de alguns vaixells i altres embarcacions […] per tenir pas obert per mar.» La ciutat demanava reforços a la confraria de pescadors, com també als mariners, per poder fer navegar aquests vaixells. A la reunió esmentada, la confraria dels pescadors decidí contribuir amb 40 homes. La ciutat pagava a cada home un ral de plata, quantitat a la qual la confraria afegiria set sous per cap, la qual cosa l’obligà a crear un censal. No cal dir que participar-hi suposava jugar-s’hi la vida, de tal manera que, si els mercaders desaprensius podien treure profit de la situació de setge, no tot era negoci de «particulars», com havia escrit Emanuel Mas i Soldevila.

El moment, en tot cas, no era fàcil. Havia sorgit, per exemple, la idea d’anar a Mallorca a buscar proveïments, però això originà problemes. La «Succinta memòria» recollí que «se capturà a lo doctor Ferrer, capellà de Santa Maria, home molt volgut de tota la Ribera, molt volgut de tota la cort, y ab singularitat del emperador quant se trobava a esta Ciutat, per ser gran caçador y anar en sa real comitiva quan axia a caçar»: se l’havia acusat d’haver desaconsellat als mariners que s’embarquessin «en lo armament per anar a Mallorca». Finalment fou alliberat perquè no es trobaren proves en contra d’ell.

D’altra banda, Francesc de Castellví va ressenyar a la seva obra una decisió raonable, presa aquell mateix 2 de setembre: «Previniendo los del Gobierno la falta de mantenimientos y que sería preciso sufrir alguna penuria, confirieron si podría practicarse sacar de la ciudad los religiosos, los clérigos, monjas, viejos, mujeres, niños y demás gentes no dedicadas al Gobierno y a las armas. Se les propusieron insuperables dificultades respecto que los naturales y habitantes en quienes consistía la principal defensa, los más tenían mujeres y niños y no se consideraba ningún paraje seguro en Cataluña en donde pudieren habitar, y resolvieron permitir que saliesen de la ciudad todas las personas sobredichas que quisiesen de su voluntad ausentarse.»115





ELS BÉNS DELS ABSENTS


4 DE SETEMBRE DE 1713



Castellví explicà que l’endemà de la marxa de Guido von Starhemberg «se abrió el tribunal que se llama Gobernación o Vicerregia, que tiene lugar siempre que falta virrey o muere el rey en tanto que el sucesor no ha jurado los privilegios y leyes del Principado, cuya cabeza es el gobernador de Cataluña y entonces era don Pedro de Sentmenat y de Torrellas».

El tribunal i el governador van començar a treballar ben aviat. El 31 d’agost de 1713, es va publicar una ordre que dictava que en el termini de tres dies s’havien de denunciar els béns dels «absents», és a dir, dels fugits a terres enemigues. Com que molts d’aquests també van dispositar béns en convents i esglésies abans de desertar, s’ordenava als religiosos que ho comuniquessin al tribunal.

A l’alba del 2 de setembre ja s’havien inspeccionat cases d’aquestes persones i altres llocs, i fet inventari dels béns trobats i que eren propietat dels que havien abandonat la ciutat. De l’or i la plata comissats se’n farien monedes, que s’invertirien en les despeses de la defensa.

La feina d’inventariar tots aquests béns havia de ser per força ben feixuga, i no cal dir que calien notaris. Un d’ells, Marià Ros, que vivia al carrer del Pi, apuntà els béns valuosos dels desertors en un llibre que va encapçalar amb un llarg títol: «Descripcions, inventaris y pactes de aprehencions de diferents partits de or plata y moneda trobada en diferents iglésias, convents y casas particulars de la present ciutat fetas a instància dels Excel·lentíssims y Fidelissims Senyors Deputats y Oydors de comptes del general de Catalunya.» A partir del 4 de setembre de 1713, data d’inici del volum, hi quedaren relacionats els resultats de totes les visites fetes per Marià Ros.

El notari inicià la seva feina d’inventari al convent de Sant Agustí. Dins la cel·la del frare Agustí Mitjans, va descobrir diners, or, plata i altres béns de persones «que se troban estar y habitar en terras de la obediència del enemich», i monedes de Francesc Roig, religiós del convent. Relacionà després els béns trobats al convent de Valldonzella. Les religioses l’havien abandonat, «ausentadas per ocasió del siti que las armas enemigas tenen posat a la present ciutat», però a l’«aposento que se ha trobat paredat que si passa per los claustros de dit convent qui baixa a la gruta» van aparèixer plata i joies de l’abadessa Josepa Balleró, de diverses monges i de Julià Climent de Solanell.

Durant el registre que el notari Ros va fer de l’oratori de Sant Felip Neri, es trobaren béns de Francesc de Junyent i de Vergós en un «aposento o secret que si entra per detras del palit de la capella del Sant Crist», plata i joies de Ramon Ravella, del mercader Jeroni Sadurní i d’altres absents. A la casa de Pau Torras, prevere i beneficiat de Santa Maria del Mar, situada al costat del fossar de l’església de Sant Cugat, el notari descobrí plata del comte de Robres; a la de Pau Barnoya, davant de Sant Agustí, 32 bandoleres de soldat de cavall de drap vermell per portar la carrabina, i a la del ciutadà honrat Magí Mercader, situada al carrer de la Basea, diverses monedes dins una arquimesa. Finalment, a la rectoria de l’església de Sant Miquel, el notari Marià Ros hi trobà objectes deixats per Francesc de Copons.

L’anònim autor de la «Succinta memòria» va subratllar que havia estat especialment significat l’escorcoll fet al convent de Montsió, «ahon encontraren una caxa plena de plata, y gran quantitat de diner soterrada, que era de don Joseph Marlés, passant tota la nit dintra lo convent los que regonexian, de lo qual […] tingueren gran sentiment las Senyoras Religiosas, veient tenir dintra clausura molta manera de gent».

Els fugitius de la ciutat van fer, gràcies als béns que van intentar amagar a Barcelona, una contribució notable, tot i que involuntària, a la defensa de les llibertats del seu país. Així, les dues sirenes de plata, el lleonet d’or esmaltat «amb cinc perles per penjants», el tritó d’or amb una pedra blanca al pit, la piqueta d’aigua beneïda de porcellana guarnida de plata, amb un floc encarnat, o el coco amb peu de plata que es feia servir per beure xocolata desfeta, objectes singulars i valuosos, van ser sacrificats per fer moneda. Des del punt de vista dels defensors, però, aquella fou una pèrdua de patrimoni.116





EL FUSELL DEL VALENCIÀ


6 DE SETEMBRE DE 1713



Josep Camañes participava amb altres valencians en totes les accions militars que podia. En aquells mesos, els naturals del Regne de València tenien assignada la defensa de la línia de comunicació que unia la ciutat i el castell de Montjuïc. Aquesta línia era un element defensiu d’una gran importància, ja que permetia passar d’un lloc a l’altre i ajudava a conservar l’estratègica muntanya en mans dels defensors.

Camañes explicà al seu quadern: «Muchas noches fui a la Rambla por últimos de agosto, por tocar arma, con mi fusil a ofrecerme a salir, [tal] como me vieron don Joseph Salon; Giner de Valencia; el conde de Sardaneta [Francesc Català i de Montsonís, comte de Cerdanet]; don Juan Noguer; el vicario de Xiva [Vicenç Rodríguez]; Porta, de Castellón de la Plana [Jeroni Porta]; Sarrio [Josep Sarrio, metge]; el criado de la condesa vieja Villafranquesa; don Francisco Aliaga [noble aragonès]; Lloris y otros muchos.»

Després de cada trobada al punt de reunió de la Rambla, els valencians es dirigien a la línia de comunicació i, fins que fou possible, també al convent de Santa Madrona, a la falda de Montjuïc. Així, el 6 de setembre de 1713, el valencià de Morella va anotar: «Subí a Santa Madrona con mi fusil, que había refriega con los enemigos; encontré de valencianos al sargento mayor del regimiento de la Virgen de los Desamparados [Vicent Esteve de Lago]. El coronel de este regimiento era don Josep Torres, valenciano y secretario del Consejo de Aragón. Me bajé después de la refriega con el teniente coronel Ripoll, gobernador de Peñíscola [Gabriel Ripoll, d’Oliva], el capitán Ferrer, de Valencia, y otro capitán, de Játiva. Hirieron en una mano al capitán mi amigo don Francisco, de la ciudad de Tarragona [Francesc Llorens Morgades] y le tuvieron preso seis credos los enemigos, pero los nuestros con valor se arrojaron y se lo quitaron.»

Aquell setembre de 1713, Josep Camañes deixà escrites força notes sobre l’activitat militar dels assetjants i dels defensors.

El dia 8 apuntà: «Subí por la tarde con la mestresa y sus hijos a Monjuic, y el enemigo tiraba, desde el cordón [que] había hecho, a los nuestros, a su salvo, y temíamos [que] no se echara a Santa Madrona.» Era una por més que fundada, ja que per causa de la seva ubicació, el convent de Santa Madrona era realment indefensable.

El 9 va anotar: «Puso la artillería el enemigo a la pedrera de seis cañones de batir y empezó a tirar dicho día, para asolar el convento y la iglesia de Santa Madrona, los seis tiros de una, para asolar-lo luego. Y los de Monjuique le tiraban, y de Tellés [el baluard de Tallers] […]. Dios nos asista.»

El 10 de setembre, Josep Camañes es referí a l’empitjorament de la situació al convent de Santa Madrona: «Avanzó a Santa Madrona el enemigo por tres partes, a las once y tres cuartos de la noche. Yo fui a la Rambla de Barcelona con mi fusil, para salir, y encontré sólo al teniente coronel Mayans, de Oliva [Francesc Josep Mayans], del regimiento de la Virgen de los Desamparados; después vino en mi compañía Monsonís Catalá, conde de Sardaneta; después vinieron los Lloris y dos clérigos valencianos. Y mi criado me vino con la noticia, del portal de San Antonio, que Santa Madrona era perdido su convento, lo que nos melancolizó. Y a la muralla no nos dejaban subir, y mi criado nos facilitaba por donde él había venido, lo que ejecutamos y subimos cerca de la Puerta de San Antonio. Y Sola [Manuel de Sola, coronel] nos dio orden que estuviéramos cerca de la batería [que] hay puesta. El enemigo estuvo tres horas y media en el convento y, de las Granadas reales que le arrojamos desde el Portal, lo desamparó. El conde [de Cirat] y don Francisco Lloris se fueron sin saber-lo don Joseph [Josep Vicent Torres Eiximeno], y yo sí.» Els borbònics van haver d’abandonar Santa Madrona, però el convent no podia durar gaire com a element de resistència dels defensors.

El dia 13 reflectí de nou accions a Montjuïc: «Tocaron arma en Barcelona por orden del general Villarroel, por haber pasado el enemigo a la falda de Montjuique casi con toda la caballería e infanteria que comandaba y, al oir el disparo de tres artillerías, Leonardo [amic de Josep Camañes], a las nueve de la noche, se salió con su criado, ambos con sus fusiles. Y llegando a la Rambla delante Santa Mónica, les pusieron a amo y criado en una filera con otros, para que fueran a la línea de comunicación de Monjuique y Barcelona, bajo el comando de don Baltasar Montaner, y obedecieron y estuvieron toda la noche. Y el enemigo empezó a subir y lo rechazaron los adelantados para que no prosiguiera. A Dios gracias no perecimos.» I el dia 20 anotà: «Estuve en la línea de comunicación bajo el comando de don Pedro Ferrer, capitán catalán, y subió comandando don Tomás Anglesola, gobernador de Castellón de la Plana, y me dijo [que] subiera con él a la casa del centro, y no quise hasta que se subió el capitán.»

Setmanes més tard, en referir-se a accions militars en les quals va participar, Camañes ja no esmentava el convent de Santa Madrona. El 27 d’octubre de 1713 anotà: «Salí a la línea [como] comandante de los valencianos, y mi lugarteniente [fue] don Juan Noguer. Me dio el general por santo “San Antonio”, por ciudad “Palermo”, por seña “la Fe”, y dos silbos.» I continuà: «Salí del convento de la Trinidad en la Rambla de Barcelona, a donde se juntaban los valencianos para salir a la línea de comunicación, haciendo el Real Servicio. Fui capitán y comandante dicha noche de todos los valencianos que salían, y venía a la retaguardia, cubriendo la compañía, don Juan Noguer.»

Mentre el valencià esperava les ocupacions militars de la nit, les hores del dia se li feien molt llargues i, així, es podia dedicar, fins i tot, a escriure al seu diari anotacions de caire lingüístic i culinari. En contrast amb les accions de guerra, apuntà: «Frigola en catalana lengua, en idioma valenciano timor [timó], lo que ponen para adobar las aceitunas. Poner de esta hierba o timoncillo para la sopa escaldada, que es caliente y bueno. Lo usan mucho en Cataluña y yo lo he usado estando en ella.»117





LA LLEVA DE 3.000 HOMES


9 DE SETEMBRE DE 1713



D’acord amb Francesc de Castellví, el 26 d’agost de 1713 «la ciudad mandó publicar un edicto para aumentar el batallón que había mandado formar hasta el número de 3.000 hombres con compañías sueltas, ofreciendo un doblón de entrada, tres sueldos de diario y el pan, que había de durar todo el sitio, que a los oficiales se les daría después su agregación, y en su turno serían empleados. A esto promovió la consideración que la gente mísera tuviese este alivio para subsistir».

Els notaris públics de Barcelona es van reunir per deliberar sobre l’edicte a la sala del consistori de la Casa de la Ciutat, amb assistència de vint-i-nou col·legiats. Calia subministrar mitjans per aixecar soldats, a raó de tres sous diaris i un ral de vuit d’entrada. El col·legi, «impel·lit pel seu zel al servei reial i al Principat», decidí contribuir amb els diners necessaris per mantenir 50 soldats durant els tres mesos que havia de durar la lleva. Per aquest motiu, va ordenar fer una taxa, tenint en compte les possibilitats de cada un dels membres del col·legi: calia que quinze notaris paguessin vint lliures, que quinze més n’abonessin quinze, i la resta, deu.

Els paraires van tenir consell el 30 d’agost a la casa de la confraria, davant del convent de Sant Agustí. A l’acta que va aixecar el notari Rafael Albià quedà escrit que van decidir mantenir deu soldats.

El primer de setembre es va reunir el col·legi d’adroguers i confiters al claustre petit del convent de Sant Francesc per tractar sobre l’ajut que se’ls demanava per fer la lleva dels 3.000 homes. Els enviats del consistori havien explicat la seva decisió, i els 35 adroguers congregats van deliberar que, atès que el col·legi ja havia donat 400 dobles, es demanaria als col·legiats qui volia «fer soldats», és a dir, pagar-los. A més, es va acordar llogar quatre homes per afegir com a soldats a cada esquadra de la companyia, per alleugerir els seus membres.

Per la mateixa qüestió, el 9 de setembre de 1713, 33 velluters es reuniren a la casa de la seva confraria, al carrer que anava de la plaça del monestir de Sant Pere al Portal Nou. L’acta del consell fou aixecada pel notari Josep Ferran i, malgrat les seves dificultats econòmiques, els velluters aconseguiren, mitjançant la creació d’un censal de 500 lliures, subvencionar cinc soldats durant tres mesos.

Tot havia de contribuir a «librarnos, mediant la misericòrdia de Déu Nostre Señor, dels perills en que se troba esta capital, trobantse assitiada per las armas del Sereníssim Señor Duch de Anjou».118





EL GRAN DESIG I EL PODER LIMITAT


24 DE SETEMBRE DE 1713



El 24 de setembre, el general Antoni de Villarroel envià un besamans al conseller en cap Emanuel Flix, acompanyat d’un altre que ell havia rebut de part d’Amador de Dalmau, i els dos quedaren arxivats entre les Lletres Comunes Originals que rebia el municipi.

La nota de Villarroel diu: «Habiendo tenido aviso positivo de poder comprar dos vaxeles, con prontitud y equidad, siguiendo la intención de el correspondiente que me lo participa, comuniqué la materia con don Amador Dalmau, y responde, después de la actividad de mis instancias, lo que verá por el adjunto, que paso a su mano con la igual confianza que don Amador hace de mí. Vuesa Excelencia reconocerá si se puede adelantar algo, que yo sólo tengo grande el deseo, pero limitado el poder. Guarde Dios y prospere a Vuesa Excelencia los muchos años que deseo. Barcelona 24 de setiembre de 1713. Excelentísimo Señor, besa la mano de Vuesa Excelencia don Antoni de Villarroel.»

I la nota que el general havia rebut de part d’Amador de Dalmau, tenyida d’amargor, manifesta: «Habiendo hecho algunas diligencias con los amigos, si querían entrar en la compra de dos navios y estos se armasen en corso, y que yo tomaría el trabajo de todo, han respondido que ellos querrían tener dinero por el sustento de sus casas. Y como es negocio que uno no se puede explicar, dejo el alargar el discurso. A más de esto, digo a Vuesa Excelencia que nuestra nación está muy poco inclinada en armar por ir en corso. Si la Ciudad o Diputación no toman a su cargo el adelantar el dinero que se habrá menester por estas compras y armamento, no es posible hallar quien lo haga. Y el cierto es que a nadie le toca esta empresa, sino a dichos comunes, quienes son el padre y madre de todos. Y si no tienen dinero bastantemente, hay hombres en la ciudad que los tienen. Si no lo quieren hacer por bien, obligarles por justícia, que vale más hacer pobres treinta hombres que perderse una provincia, el todo es falta de espíritu y justícia. Asegurando a Vuesa Excelencia que no obstante los muchos servicios ha hecho mi casa al rey mi señor y a la amada patria, no obstante todo lo referido, no dejaré en todas ocasiones en sacrificar mi persona y bienes en el real servicio. Deseando muchas ocasiones del servicio de Vuesa Excelencia, Dios guarde a Vuesa Excelencia muchos años, Barcelona y setiembre a 24 de 1713. Excelentísimo Señor, besa la mano de Vuesa Excelencia su más afecto y servidor don Amador de Dalmau.»119





L’ARTILLER DE LA MANXA


27 DE SETEMBRE DE 1713



El 27 de setembre va ingressar a l’Hospital General de la Santa Creu i de Sant Pau un artiller de la bateria dels Tallers. Es deia Pedro Alarcón i anava vestit amb casaca blanca, camisola groga, una altra camisola de cotó, calces d’estopa, camisa, barret, mitges i espardenyes.

Pedro Alarcón era natural de San Clemente de la Mancha. Si bé ell es trobava a Barcelona defensant-la dels atacs borbònics, la seva població nadiua era fidel a Felip V. Abans de la batalla d’Almansa, del 25 d’abril de 1707, San Clemente va ser el quarter general de l’artilleria dels exèrcits de les Dues Corones, comandats pel duc de Berwick. Per aquest motiu, l’últim dia d’aquell any el Borbó va guarnir la població amb el títol de «muy noble, muy leal y fidelísima vila […] en gratitud de los grandes servicios, lealtad y buenos procederes con que esta villa y sus vecinos se han portado en el real servicio en las guerras presentes».

L’artiller de San Clemente de la Mancha va sanar a l’Hospital de la Santa Creu i retornà a la bateria dels Tallers, que des de l’inici del setge havia entrat enèrgicament en combat. Pedro Alarcón ingressà de nou a l’hospital el 12 d’agost de 1714, ferit durant els ferotges combats d’aquells dies. En aquesta ocasió va ser apuntat com a artiller de la companyia de Flavià i s’anotà que portava una sola camisa i sabates en comptes d’espardenyes. El més important, en tot cas, és que de nou va sortir viu de la institució.120





L’ANIVERSARI DE L’EMPERADOR


1 D’OCTUBRE DE 1713



A la guerra és important estar convençut de la pròpia victòria i no mostrar cap debilitat a l’enemic. Cal manifestar sempre serenitat i exhibir alegria quan toca fer-ho. Així, l’1 d’octubre de 1713, quan l’emperador Carles complia vint-i-vuit anys, el general comandant Antoni de Villarroel va voler celebrar l’efemèride amb tres salves d’artilleria a Montjuïc i a tota la muralla i amb un convit, la generositat del qual havia d’arribar a oïdes dels assetjants.

Josep Camañes en parlà al seu quadern: «Octubre a 1 de 1713, dia que hacía años el señor emperador, se hizo una salva real disparando toda la artillería de la muralla de Barcelona, de Montjuyque, baluartes, y línea de comunicación, a la que fui con mi fusil a celebrar el dia tirando, y a mi criado con su fusil le mandé que hiciera lo mismo. Encontré en la Rambla a don Gerónimo Porta, de Castellón de la Plana, que iba a ver la salva a la línea, y le dejé tirar con el fusil del criado. El enemigo hizo salva antes que nosotros, pero cuando vio nuestra salva tan buena y tres veces más que la suya, se quedó aturdido, y su campo medrosísimo.» Camañes volia mantenir l’entusiasme.

També al dietari del convent de Santa Caterina quedà reflectit l’acte solemne d’aquell diumenge primer d’octubre: «Tocadas les oracions, estant la Coronela i quartos disposats en l’estacada encuberta, linea de comunicació y Monjuich, la plaça ha disparat tres vegades ab mes de 100 peças, interpolantse cada vegada ab lo disparo de la fusilleria, que ha feta una gran vista, celebrantse los anys de l’emperador Carlos 6.»121





EL CIRURGIÀ CORSARI


3 D’OCTUBRE DE 1713



El 3 d’octubre de 1713, el notari Francesc Ferran, amb casa al carrer dels Cotoners, aixecà acta de l’acord per armar un llaüt, que s’establia entre, d’una part, el cirurgià Mateu Hereu i Vilalta, fill de l’esmentat Mateu Hereu, i el candeler de cera Antoni Mallachs, i, de l’altra, el mariner Miquel Fuster, patró del llaüt Nostra Senyora de la Pietat, de port de 50 quintars.

Preparar el vaixell era el primer pas per aconseguir l’objectiu de formar una companyia, no simplement «per armar», sinó, sobretot, per «fer anar en cors lo dit llaüt», capturar embarcacions enemigues i obtenir-ne els beneficis corresponents. De totes les «preses» que es fessin caldria descomptar el cost de l’armament amb què es dotava el vaixell, pagar els salaris dels mariners i reservar una cinquena part dels botins per al rei, com era habitual en aquests negocis de corsari. «Lo que quedarà líquid» es repartiria uniformement entre les dues parts de la companyia.

Alguns negociants, com va escriure Emanuel Mas i Soldevila, aprofitaven la situació de guerra per fer diners. Els riscos econòmics d’iniciatives fetes en un moment de conflicte, en especial quan es tractava d’atacar vaixells enemics, resultaven, però, molt elevats. En tot cas, no era el mateix esperar rebre els beneficis quedant-se a la ciutat que anar-los a guanyar amb les armes a la mà en un llaüt que primer havia de salvar el setge dels vaixells borbònics. Era clar que aquesta mena d’activitats beneficiaven molt algunes butxaques, però podien resultar nefastes per als mariners.

Els esmentats Mateu Hereu i Vilalta i Antoni Mallachs, juntament amb el negociant Josep Prats, eren també propietaris de dues terceres parts del gànguil Santíssima Trinitat Beata Maria del Rosari i Sant Antoni de Pàdua, patronejat pel mariner Francesc Pujalt, amo del terç restant del vaixell. Amb seguretat, aquesta segona embarcació no es dedicava pas a la pesca.

El 4 d’octubre, justament l’endemà de la formalització de la companyia corsària d’Hereu i Mallachs, va tenir lloc a la platja d’Alella un episodi lamentable. Després d’una expedició militar que havia sortit de Barcelona el 9 d’agost anterior i que va intentar provocar insurreccions per ajudar la capital, el diputat militar de la Generalitat de Catalunya, Antoni Francesc Berenguer i Novell, el general Rafael Nebot, el general Josep Antoni Martí, els coronels Josep de Peguera i Sebastià de Dalmau, Salvador de Tamarit i el jutge lleidatà Ignasi de Maranyosa i de Granada, s’embarcaren amb la intenció de retornar a Barcelona després d’haver abandonat 4.000 homes.

El matí del 5 d’octubre, l’embarcació arribà a Barcelona. La Junta de Govern decidí arrestar el diputat militar Berenguer, el general Nebot, que fou portat al baluard de Migdia, el general Martí i els coronels Dalmau i Peguera. L’autor de la «Succinta memòria» va relatar: «Comparegué un pasquí en alguns cantons desta ciutat lo qual era dient mal del diputat y Nebot, y alabant Dalmau y Martí […] lo qual pasquí fou de alguns molt alabat, però de homens de judici reprobat per lo que contenia com per sa composició grocera.» L’anònim cronista felipista, obligat per les circumstàncies a viure el setge dins de Barcelona, detestava les manifestacions grolleres d’aquells que anomenava, sense excessiu afecte, «la plebe».

Temps després es va conèixer l’explicació d’una part dels fets d’Alella per mitjà de persones que coneixien l’espaser Rafael Esteve. Segons consta a la documentació municipal, des del 9 d’agost Esteve assistia el diputat militar, «a modo de ajudant», per ciutats, viles i altres llocs, amb la intenció de fer lleves per socórrer Barcelona. Quan el diputat s’embarcà per tornar, Rafael Esteve «no pogué embarcarse, axí per la precipitació ab que se féu, per causa de perseguirlos un destacament de soldats del exèrcit del enemich, com y també per falta de embarcacions». L’ajudant Esteve es va quedar a terra, amb molts altres, i «ne mataren molts los enemichs, altres foren presos, y altres per poderse salvar los fou precís fugir ab precipitada fuga en diferents llochs». Esteve es va refugiar a la muntanya de Sant Segimon i, després d’amagar-s’hi uns dies, «fou acusat, capturat y aportat près a Vic». Passat un temps a la presó, «per medi de algunes personas fou relaxat ab manlleuta, designantli tota la dita ciutat per presó».122





LA DESCOMPOSICIÓ DE JOAN MASSIÀ


5 D’OCTUBRE DE 1713



La reunió de la confraria dels paraires del 5 d’octubre de 1713 posà en evidència un problema sorgit a la companyia de la Coronela que formaven. En efecte, el notari Rafael Albià va escriure que en una ocasió en què la companyia es trobava al Portal de Sant Antoni, «se passà a formar desafio» entre el tinent Joan Massià i l’alferes Josep Oliveró, «passant semblantment dit senyor tinent a descompondrerse ab los soldats de algunas paraules malsonants, lo que és en desdoro de la present confraria». El fet era intolerable, ja que calia tenir un bon comportament i mantenir les formes. Així, es decidí nomenar un nou tinent entre els confrares i que el paraire Joan Massià passés a ser simple soldat.123





EL TIGRE DE MAÓ


13 D’OCTUBRE DE 1713



La nit del 12 d’octubre, els corsaris i armadors de la ciutat sortiren del port i a les quatre de la matinada de l’endemà portaren un pinco anglès anomenat El Tigre de Maó. L’havien capturat entre els vaixells de l’enemic que eren al cordó del riu Llobregat. Al pinco hi anaven onze homes, entre mariners i passatgers, i una dona. Al cap de deu dies, Salvador Maig, escrivà del pinco en qüestió, acudí al notari Francesc Rossinés, amb estudi al carrer de la Palla, per demanar-li que aixequés acta de la declaració que, sota jurament, farien sobre aquests fets els dos homes que l’acompanyaven. Eren el capità del port, Joan Boadas, de quaranta-quatre anys, i el «batlle del morbo» de la ciutat, Antoni Potau, que amb la respectable però no inhàbil edat de setanta-dos anys s’ocupava d’evitar l’entrada a Barcelona de malalties infeccioses. Arribat el moment de parlar, els testimonis explicaren que el dia 13, tan bon punt es va tenir la notícia de la captura d’El Tigre de Maó, acudiren al moll. Afirmaren que immediatament després d’arribar al pinco hi van posar llurs respectives guàrdies per impedir que els corsaris o altres prenguessin res de la càrrega. La major part d’aquesta consistia en pells de bous, i també hi havia tres caixes, sense comptar les dels mariners, i només les autoritats hi podien tenir accés. Signaren l’acta notarial Antoni Almeda i Jacint Rovira, escrivents del notari Rossinés; a partir d’aleshores, Salvador Maig la podria utilitzar per a «ciertos fines y efectos a él convenientes».

Segons havien explicat els mariners d’El Tigre de Maó, el capità del vaixell es deia Bartholomé Blenfiel, era de nació anglesa i es trobava «en el campo del señor duque de Pópuli». Alguns anglesos, doncs, havien fet quelcom més que deixar d’ajudar Catalunya. En tot cas, el vaixell de Menorca, illa en mans dels anglesos des de 1708, amb confirmació del Tractat d’Utrecht l’11 d’abril de 1713, deixà de formar part de les embarcacions que col·laboraven en el setge de Barcelona.124





EL FILL NATURAL DE L’AUGUSTA FAMÍLIA


17 D’OCTUBRE DE 1713



El mes d’octubre de 1713, va morir a Barcelona don Carlos de San Román de Austria. Arran del decés, Francesc de Castellví va escriure: «Como se suponía que era hijo natural de la augusta família, los diputados, de parecer de la junta de 36, le mandaron hacer un honorífico entierro en el convento de la Merced.» Tota prudència era poca en aquests assumptes i, en el cas que don Carlos no fos fill natural de la família, segurament ningú no es quexaria dels honors que havia rebut després de morir.

El presumpte Àustria vivia a la parròquia dels Sants Just i Pastor, al carrer de la Palma, on hi havia força cases de nobles. El 18 d’octubre, els clergues de la parròquia van fer absolta general amb cant d’orgue al cadàver de don Carlos, per un preu de deu lliures, tres diners i sis sous. Aquest mateix dia feren la professó solemne amb les restes mortals del difunt, des de la casa que habitava fins al convent de Nostra Senyora de la Mercè. El lluït desplaçament costà vint-i-una lliures i quatre sous.125





ELS DEUTES DEL MARQUÈS DE CASTRO PINÓS


20 D’OCTUBRE DE 1713



Antonio Juan de Gurrea Aragón Benavides y de la Cerda, marquès de Castro Pinós, cavaller de l’orde de Santiago, comanador de Mirabel, administrador de la comanda de la Hinojosa, gentilhome de la reial cambra de l’emperador i rei, era un dels austriacistes aragonesos assetjats a Barcelona. Ell i José Cayetano de Suelves y Aranguren, natural de Saragossa i regent del Consell d’Aragó, eren els representants dels aragonesos que lluitaven en defensa de la ciutat.

Antonio Juan de Gurrea vivia a la casa i hostal de Josep Oliach, al carrer d’en Gensana, a tocar del Bornet. El 20 d’octubre de 1713 s’aixecà acta davant el notari Francesc Duran per deixar constància que el noble aragonès devia 1.036 rals de vuit a l’hostaler Oliach. Segons apuntà Duran a l’escriptura, el gentilhome «queda debiendo por alimentos a éste [Oliach] y su família, pagará pasados seis meses que los Reinos de Aragón y Valencia serán restituidos a los dominios de Su Magestad y, caso que antes de poder volver dicho señor marqués a su casa falleciese […], promete que su heredero pagará». Per donar seguretat a Josep Oliach, el marquès de Castro Pinós «obligava» els seus béns com a garantia.

Res, però, no va fer que Carles III recuperés els regnes perduts i l’hostaler es quedà sense cobrar els diners que li devia el marquès. A més, Josep Oliach no va poder seguir habitant la casa del carrer d’en Gensana, ja que fou demolida per construir la Ciutadella. Ara, les restes de l’habitatge es poden contemplar al jaciment del Born.126





LES DESAVINENCES ENTRE VALENCIANS


21 D’OCTUBRE DE 1713



La cohesió interna de la colònia de valencians exiliats a Barcelona era gran, encara que hi havia desavinences internes respecte de qui era la figura que els havia de representar i comandar. El comte de Casal, que semblava destinat a complir aquest paper, havia marxat a Nàpols uns anys enrere. El comte de Cirat, que seguia a Barcelona, era el noble de més edat, però no tothom veia de bon ull que fos el cap dels valencians. La seva edat li proporcionava una aura de respecte, però comportava aspectes negatius.

És gràcies a un seguit d’informacions subministrades per Josep Camañes que hem pogut conèixer les desavinences esmentades.

El valencià copià al seu diari la nota o besamans que el conseller en cap Emanuel Flix va enviar, el 21 d’octubre, al comte de Cirat: «Muy Ilustre Señor. Reconociendo el grande afecto con que Vuesa Señoría y los demás valencianos desean ser comilitones en nuestras fatigas y defensa de esta capital, formando compañías para asistir en los puestos que se les señalare, paso a suplicar a Vuesa Señoría me haga el gusto de remitirme las listas de las compañías se han formado, y de los oficiales de cada una de ellas, a fin que con esta noticia pueda disponer lo que importare al servicio del rey, y del público, quedando yo con toda resignación a cuanto sea de la mayor satisfacción de Vuesa Señoría, cuya vida guarde Dios muchos años. Barcelona y octubre 21 de 1713. Muy Ilustre Señor Conde Sirat, besa la mano de Vuesa Señoría su más seguro servidor, don Emanuel Flix conseller en cap.»

Camañes va traslladar també al seu quadern un besamans que Josep Vicent Torres Eiximeno li va enviar uns dies després, el 27 d’octubre: «Señor mio. Habiendo observado, el último día que nuestros paisanos se juntaron para salir a la línea de comunicación, [que] vuesa merced no concurria, discurrí sería el motivo la falta de salud, lo que sentiría mucho, no pudiendo persuadirme de su punto de vuesa merced y estimación, que habiendo concurrido en la resolución que la nación [valenciana] tomó, y habiéndola practicado con tanto fervor, por otro ninguno, deje de seguir tan honrado empeño de la nación. Deseo que vuesa merced esté muy bueno y que me franquee repetidas ocasiones de su servicio y que Dios Nuestro Señor guarde a vuesa merced muchos años. De la posada y octubre a 27 de 1713. Besa la mano de vuesa merced su mayor servidor y amigo Joseph Vicente Torres Eiximeno. Señor don Joseph Camañes.»

El secretari del Consell d’Aragó exercia, de fet, com a cap dels valencians i estava sorprès de l’absència de Camañes en un dels serveis a la línia de comunicació, ja que fins aleshores sempre havia estat el primer a acudir-hi. El dia esmentat a la nota no estava malalt, sinó que tenia una altra raó de pes. El comte de Cirat i altres valencians, entre ells Camañes, pensaven que aquell no era un lloc digne per combatre i, com passava també en el cas dels nobles catalans, no volien defensar la línia. Cirat i els seus «seguidors» creien que s’havia de lluitar a l’interior de Barcelona, i confiaven que el conseller en cap assignés als valencians la defensa d’un baluard, d’una porta de la muralla o d’algun altre lloc considerat més digne.

Josep Camañes va transcriure un tercer besamans, que li va fer arribar el comte de Cirat pocs dies després: «El barón conde de Cirat besa la mano al señor don Joseph Camañes y le suplica sea de su agrado favorecerle con su asistencia el día 29 de octubre a las tres de la tarde, en el salón del claustro de Santa Catalina, para conferenciar cosas del real servicio y concernientes al crédito de la nación [valenciana].» El valencià afegí: «Ésta es copia del papel que se me envió y asistí.» El comte de Cirat maniobrava per mantenir-se com a cap dels valencians.

El valencià va copiar igualment al seu diari un besamans que el comte de Cirat va enviar al conseller en cap Emanuel Flix el 3 de novembre de 1713, després de la reunió abans esmentada (o reunions, ja que el comte al·ludeix a una del 31 d’octubre, i no a la del 29). A la nota, el comte de Cirat, en resposta al besamans que prèviament li havia fet arribar el conseller en cap el 21 d’octubre, evidenciava que seguia actuant com a comandant dels valencians, però sense amagar els problemes que havien sorgit entre ells: «Al señor conseller en cap y gobernador de Barcelona, besa la mano el conde de Cirat, su más seguro servidor, y pone en noticia de Su Excelencia cómo, el dia 31 del pasado, juntó con su permiso los caballeros y demás personas de su nación, para participarles el papel de Su Excelencia, y todos convinieron en que gustosos sacrificarían su vida en el real servicio de Su Magestad y defensa de esta capital, confirmando lo mismo que hicieron al principio. Si bien, después [lo hicieron] particularmente, hasta unos cincuenta nacionales, que no tienen otra devoción ni fin que el real servicio de Su Magestad, y la estimación de la nación en empleos decentes y decorosos. Que es cuanto tiene que participarle el conde a Su Excelencia, y queda esperando sus órdenes. Dios guarde a Vuesa Excelencia muchos años. Noviembre a 3 de 1713. Besa la mano su más seguro servidor el conde de Cirat.»

A la missiva es començava a percebre que hi havia dissidències entre els naturals del Regne de València. Tots estaven d’acord a sacrificar llurs vides per defensar Barcelona i llur nació, però no tots respectaven l’autoritat del comte de Cirat. D’una manera discreta i diplomàtica, aquest deixava entreveure que una cinquantena de valencians anaven pel seu compte.

Josep Camañes, que estava del costat del comte de Cirat, va escriure sobre la posició del valencià Francesc Lloris, ja clarament definit com un dels principals adversaris del vell noble: «1713. Noviembre a los primeros. Dijo Lloris, con desvergüenza, que no se trocaría por el conde de Cirat, con tal desvanecimiento que le parecía ser más singular y esclarecida la casa de los Lloris que la de Cirat. Fuerte atrevimiento. Y un día, estando en casa de [Josep] Salon, Lloris se lo dijo cara a cara al doctor San Juan, para que se lo volviera a decir a Cirat, pues [San Juan] tenía tanta introducción que confesaba a la suegra de Cirat, y comía los más dias o tomaba chocolate en casa del conde o su suegra. Fuerte osadía la de Lloris.»

L’enfrontament entre els Lloris i el comte de Cirat era molt notori. El 23 de novembre continuà el relat de Camañes: «Fui a visitar al conde Cirat y, no encontrándole en casa, pregunté a un paje por la salud de la condesa [Teresa Ceverio Folch de Cardona, comtessa de Cirat, nascuda el 24 d’octubre de 1668], y por respuesta me volvió [ella] que entrara en su cuarto, al que entré y me admitió con agrado (trabajaba la condesa, a la sazón de mi entrada, en un cubrepié de carro de oro blanco, pero luego llegué lo dejó, sin tomarle en las dos horas de visita y conferencias tuvimos). Participóme la señora condesa cómo tenía noticia de la desatención que habían tenido los Lloris, en hablar en demasía que no se trocarían por el conde de Cirat, pareciéndoles ser más singulares en la calidad, y tener más acreditado el amor en el real servicio ellos que el conde.»

Segons el que Camañes va escriure a continuació, la comtessa li explicà que l’enfrontament s’havia produït perquè els Lloris pensaven que defensar la línia de comunicació entre Barcelona i Montjuïc «era el mayor crédito [que] podían buscar para su casa, pues constaría en los anales y escritos, en adelante, que ellos habían sido los singulares del reino para que fueran los nacionales (por su orden) a sacrificar la vida en el real servicio a la línea».

La comtessa afirmà que els Lloris, moguts per la seva supèrbia, van fer anar Salon a casa de Cirat, «expresándole que por considerarle de mucha edad (como tenía 60 años) [de fet, setanta-tres] le excusaban, pero que enviara dos hijos [que Cirat] tenía, el uno del hábito de San Juan y otro hermano mayor, para el desempeño de su obligación a la línea. A lo que no asintió la señora condesa que fueran, por parecerle puesto indecoroso la línea, como lo habían notado los electos pocos días antes, en despedirse de dicha línea al señor jurado en cap de Barcelona. Y lo resolvieron despedirse los que se juntaron electos en casa de don Felipe Armengol, pero viendo que la despedida era nacida de ver que los nobles y señores catalanes no querían acudir a la línea, por parecerles que no era puesto de estimación y crédito. Viendo los electos valencianos que el jurado en cap de Barcelona no les volvía respuesta, a los electos valencianos, de la justificada queja [que] tenían del apartamiento de la nobleza y gente de estimación de Barcelona o Cataluña de la línea, determinaron volver a ofrecerse de nuevo los electos valencianos en nombre de toda la nación, a lo que les respondió el jurado en cap que, por estar flaco el cuarto de San Miquel, podrían acudir la noche tocare, para hacer el real servicio que, de hacer-lo los valencianos, se daría el jurado en cap por servido. En vista de esta respuesta, volvieron los electos a convidar de nuevo a los de su nación. Y considerando algunos que se habían despedido de ir a la línea por no querer concurrir algunos señores de estimación catalanes, y que para nada habían vuelto a juntar la nación, les pareció hacer duelo y despedirse, reconociendo que tenían razon de haber formado queja de no concurrir los señores catalanes, si se hubieran mantenido en no volver a errar e incomodar por muchos motivos a los de nación valenciana. Y mirando que les ofrecía y esperanzaba el vicario de Chiva que, para los hombres de estimación de la nación que quisieran hacer el real servicio con crédito de la nación y estar bajo el comando del conde de Cirat, le había ofrecido el jurado en cap de Barcelona darles un baluarte o puerta a los nacionales valencianos que estuvieran bajo el comando de Cirat. Por habernos persuadido con mucha eficacia por el mes de agosto de 1713 el vicario de Chiva de que era indecoroso a los nacionales el ir a la línea, ni salir de la ciudad a servir de voluntarios, pues ni los castellanos ni aragoneses tal ofrecimiento lo habían pasado a hacer, sí solo el servir para la custodia de la capital o estar puntuales para una arma falsa, no habían de querer singularizarse los valencianos para seguir el real servicio con puesto que no fuera muy lustroso para la nación. En vista de todas estas persuasiones que hacía el vicario y la queja tan bien fundada tenían algunos que concurrían a la línea, sin haberles juntado, sí solo la primera vez para el ofrecimiento, para participarles a todos el motivo habían tenido para apartarse del servicio del rey en puesto que no concurrieran los catalanes de estimación, pasaron a ir a casa del conde de Cirat a ofrecerse bajo su comando, de lo que se ha formado una gran queja y mala voluntad por haberse apartado de la que les había parecido habían contraído una precisa obligación en asistir, y no quedarles campo ni motivo de equivalencia para desistir».

Malgrat les dificultats del moment, no es va poder evitar una discussió entre els valencians, sobre si havien de lluitar o no en un lloc com la línia de comunicació que unia la ciutat i Montjuïc, on els primmirats nobles catalans no volien lluitar. El comte de Cirat, teòrica figura preeminent dels valencians, no volia que els de la seva nació defensessin la línia, mentre que els Lloris i altres, que qüestionaven el comandament del comte, sí que ho desitjaven. En l’assumpte va intervenir la comtessa de Cirat, molt més jove que el seu marit i de caràcter enèrgic, impedint que els seus dos fills hi acudissin. Comptava també l’opinió de Vicenç Rodríguez, vicari de Xiva, que estava en contra que els valencians lluitessin en aquesta línia. Cal tenir en compte que, a Barcelona, es deia que aquest religiós estava dotat de la capacitat de predicció i per aquest motiu era molt respectat.

Josep Camañes, malgrat que estava d’acord amb els comtes de Cirat i el vicari de Xiva, no sentia cap simpatia pel religiós. Un home que opinava i aconsellava sense jugar-se la vida amb les armes a la mà no li podia merèixer una gran consideració.

El valencià continuà l’anotació al seu manuscrit queixant-se amargament de l’errònia elecció de representants feta pels valencians. Entre aquests representants hi havia el vicari de Xiva, a qui Camañes es va referir en primer lloc: «Qué mal lo pensaron los electos en estas disposiciones, qué bien lo hubieran pensado si otra elección de electos hubieran hecho en la primera junta, pues las dignidades de las catedrales son buenas para dar consejos y venerarlos, pero no para ser cabezas de aquéllos que se exponen a sacrificar su vida en el real servicio por mandar-lo ellos, así pareciendo al mundo que ellos son cómplices en la desgracia que pueden tener de perder la vida; y es mal visto que tiren a disfrutar del rey la gracia de un obispado, estándose todas las noches con gran descaro en la cama, mandando desde ella a los que tienen bien acreditado el amor que tienen a su rey en muchos servicios que tienen hechos, los que pueden autentificar en patentes que llegaron a merecer de la consideracion real, pues en defensa de tan justa causa han empleado sus personas disfrutando intereses propios por muchos años, sin llevarles otro celo que el grande amor que tienen a su soberano. Pues si ésto es asi, cómo no dejan que el comando lo tengan los propios que tanto han padecido y merecido gracias y patentes de su amo, para proseguir con honra? Y si algunos seglares son electos y de mucha edad, sin poder concurrir en la linea, para qué los nombran, ni lo quieren ser, si no han de poder asistir al trabajo, sí al descanso, para el que Su Magestad les ha honrado con los primeros puestos de la política y de rentas que disfrutar en el reino. Ea, vaya que no tienen razón y deben tener conmiseración de los pobrecitos del reino que han gastado y servido mucho a su rey, pues cuando vuelvan a sus casas (si Dios les concede tanta gracia) verán sus casas quemadas, sus posesiones destruídas y ellos tan empeñados que, para poder pagar (lo que es justo), habrán de vivir muy regulados.»

A continuació, Camañes dirigí les seves crítiques contra altres representants dels valencians, concretament Gaspar Capero, Josep Salon i Francesc Lloris, ja que «ninguno de los tres tiene patente de rey para servirle en guerra, ni han servido en ningún lance, aventurando sus personas como lo han hecho don Juan [Noguer] y don Joseph [Camañes], con patentes que pueden bien mostrar».

I després de comparar els inexistents mèrits dels tres electes escollits amb els seus i els del seu amic Noguer, Camañes continuà el seu solitari i silenciós discurs: «Ea pues, no os enojéis, que no está bien que levantéis el palo de vuestras amenazas para castigar a los que tan bien a su amo han sabido servir. Y pues no ignoráis que, de los que no son electos, algunos eligieron antes que vosotros el servir al Señor Emperador y que, por haber sido los primeros capitanes, al cabo de algún tiempo fueron cogidos por desgracia en manos de los comandantes del otro partido [el borbònic], y en premio de su noble ardimiento y buen servicio por su amo les pusieron en la horca. Pues cómo os dáis por sentidos del apartamiento, cuando ellos no cedieron en los principios de la elección de comandantes. Mirad que el enemigo, en algunos puestos, ha temido más a uno que no le habéis tenido por bueno para electo, que a cuatro de los que sois, y si a éste por su desgracia le hubieran cogido por haberles sitiado, y decir ellos ser tan atrevido, le hubieran galardonado (como en público expresaron) con una muerte indecorosa, poniendo la cabeza separada del cuerpo a la cola de su caballo. Oh, bondad divina, y cuanta paciencia han de tener los hombres de bien, que por ser los más singulares en los servicios y primeros, hayan de ser aborrecidos de los segundos.»

Josep Camañes estava profundament dolgut perquè no s’havien tingut en compte els serveis a Carles III d’homes que, per defensar-lo, havien estat durament castigats per l’enemic: com ell mateix i els seus companys de captiveri després del darrer setge de Morella.

Tot seguit, el valencià afegí una defensa encesa de la gent de «muntanya» i de país «aspre», com era el mateix autor del manuscrit: «Ya veo que si viérais este diseño de escrito del montañés [de la “muntanya” de Morella], os reiríais (lo que a mi me hace llorar) y zumbaríais de mi corto talento como palurdo, pero diríais que tenía disculpa (aunque soberbio) por ser nacido en lo rústico de aquellas montañas, tan coronadas de peñas y de árboles silvestres que no se puede alcanzar lo rústico del proceder. Y yo os respondería (si vuestra piedad y paciencia me lo permitía) que ni la rustiquez ni lo embreñado del país prohibía el cultivo del entendimiento, para que pudiera colocarse (por los méritos personales) en las cortes y amenidades de los reyes, pues de algún montañés lo vimos en tiempo de Carlos Segundo (de gloriosa memoria), siendo secretario del despacho universal. Pero a dónde voy tan lejos? Pregunto: conocieron o oyeron decir quiénes fueron Borrases, la Torre, Grau, Monserrat, Moreno y otros muchos que no refiero, hijos de Morella? Me dicen los electos que no (pues no han hecho electo a ningún hijo de Morella). Pues les digo con verdad que fueron: quien obtenía los primeros empleos políticos del reino y en la guerra, el mayor escuadronista del campo y gobernador de Badajoz, y otros muchos que, por lo cultivado de su talento, merecieron algunos obispados y dignidades de mucha estimación. Ea pues, no desprecien a los que son de áspero país, que en él se encierran casas nobles y espíritus gallardos para la guerra, para lograr el premio laureado del valor.»

Camañes, infatigable, seguí escrivint la seva apassionada diatriba mostrant-se favorable, com ho era el comte de Cirat, a servir en la defensa a l’interior de la ciutat, en comptes de fer-ho a la línia de comunicació: «Ya veo que no aplauden el servicio de los nacionales dentro de la capital, sí que lo desprecian, por parecerles que no es de tanta honra como el de la asistencia de la línea, por tener-lo los electores ofrecido al señor jurado en cap. Pero debo decirles, sin que se enojen de mi dicho, que van errados, pues el servicio de la ciudad es para asistir al general [Villarroel] o al señor jurado en cap, en todo lo que puede ofrecerse para custodiar la capital, y pongo un ejemplar: el día 26 de noviembre, a las diez de la noche, intentó el enemigo traición dentro de la ciudad, apadrinada su traición de algunos confidentes que tenía dentro, para la hora señalada, concurriendo los del campo enemigo para el mayor logro al que aspiraban. Pues, carísimos hermanos, no es lo mejor y más acertado el servicio por adentro para, en caso sucediera alguna intentona de tanta desgracia, asistir los valencianos al señor general para impedir y batallar con el enemigo impidiéndole la entrada, y a los de adentro, tumultuadores y malechores, no dejándoles tomar cuerpo para sus designios?»

I, seguidament, Camañes defensava la unió entre els valencians, com un valor essencial que calia protegir: «Y cuando, amigos compatriotas, nos hallamos tan afligidos y opresos del enemigo, mejor sería para el alivio y conmiseración que estuvieran juntos los valencianos, para la mayor honra en su defensa, y no separados, navegando como perdidos sin tener la sombra para su aliento que se necesita en semejantes fatigas.»

No podia evitar, però, tornar al tema dels mèrits contrets pels de la «muntanya», ell mateix inclòs: «Volviendo, carísimos, al tratado de las famílias de casas tan ilustres de Morella que han estado gobernando los primeros puestos del Reino de Valencia en lo político y militar, me olvidaba (qué mal hecho) que a dos de los que asistieron en la primera junta (por afectos al Señor Emperador sirviéndole) les aprisionaron en un calabozo tratándoles de palabras y hechos con muchas palabras oprobiosas. Pues mal lo hacían, que el uno era diputado del reino [Vicent Carbó, company de captiveri de Josep Camañes a Morella], y el otro sargento mayor con patente del Señor Emperador (que Dios guarde) del tercio del Maestrazgo [el mateix Josep Camañes], y en su compañía aprisionaron un capitán de su tercio, de otra villa [Gasulla, d’«Orcajo» —és a dir, Forcall—, l’altre company de presó de Cabañes] que, por lo bien lo trataron, le apartaron del calabozo y de la compañía de su mayor y diputado, por hallarse tan enfermo, lo que a breves días dejó contento el deseo de los enemigos con su fallecimiento, y viendo cómo le sepultaron para siempre.» La ironia amarga de Camañes aflorava en recordar el seu amic mort.

Fet l’apassionat parèntesi reivindicatiu, Camañes seguí defensant per escrit la imprescindible unió entre els valencians: «Y cuán mal vistas son estas oposiciones de dictámenes, pues por ellas se sigue el hablar con facilidad unos de otros en perjuicio, y a ser ranchos aparte los opuestos para dar que reir a todos, y ninguno hacer de ellos confianza, por ver la poca fidelidad y amor que se tienen los de la propia nación. Qué esperança podrían tener de ellos los ajenos? Con razón podrán decir que Dios les guarde de su comercio, pues, mirándoles ambiciosos y poco atentos, se podían esperanzar (en caso de estar unidos) ser ellos los ajenos para el trabajo continuado, exponiendo sus vidas los pobretes (no de valor) para los logros de guerra, para que se quedaran los otros con las plazas a que aspiraban. Bien veo que me diréis que es malicioso el que esto escribe, a lo que respondería (con vuestra licencia) que mirárais vuestros hechos en el espejo, pues para con muchos sería y es el desengaño la disputa que se ofreció a los primeros de diciembre, para que salieran del cuartel de la línea, habiendo llegado una hora antes que vosotros, catorce soldados del regimiento de San Jorge, y otros catorce de Dalmau [Sebastià de], y otros catorce de San Miguel, pues se ofrecieron tales palabras entre nosotros que a la ciudad os volvíais, si no fuera por nuestro comandante atento, que se esperó y les hizo convenir en la dejación, pues se salieron y entrásteis vosotros por haber explayado el comandante vuestro que era así el gusto del general Villarroel, a lo que atendieron. Extraña, paysanos y señores míos, que ya que tenían por acertado el ofrecimiento de la línea (no acordándose de los reparos de antemano), cómo no lo pasaron a hacer pocos dias antes, cuando se hacía la salva general a los años del rey, ya que el amor y obligación les llamaba, para que no tuvieran los estraños que murmurar. Ay, amados paisanos, cuán pesaroso fue el dolor que tuve cuando me participaron que, a los 5 o 7 de noviembre, os habían licenciado de la línea por aquella noche. Despedida para sentir y, para los castellanos y aragoneses, motivo para reir. Carísimos y amados míos, lo que parece será mejor ejecutar (aunque se encuentre motivo para tildar [censurar]) es el servicio de nuestro amo, empleados en algunos regimientos, según los méritos de cada uno, para el empleo o patente se lograre correspondiente, y de este modo no se sirve al rey de cumplimiento para el ascenso, sino que se verifica que se exponen a sacrificar su vida en guerra viva en el campo, para que conozcan los de otros reinos que los valencianos buscan el crédito de su casa y del reino de que son hijos, sin que se acuerden de padres, muger, hijos ni hermanos, ni del descanso de la cama, a lo que están acostumbrados, sólo teniendo en memoria de su obligación el cumplimiento, muriendo en el campo guerreando. Una cosa (queridos hermanos) se le ha evidenciado (para el que ésto escribe de mucho pesar) y es que, en el regimiento de San Miguel de caballería, casi los más oficiales de que se compone son aragoneses, y en el de Dalmau lo mismo: y a los pobres valencianos? Los tienen como olvidados: por más que algunos (aunque pocos) les den sus memoriales para servir en el campo, nunca salen decretados. Y es que les faltan los recuerdos a los dadores (aunque estén los memoriales con méritos suficientes) por ser oídos para el alivio, no quiera Dios que sea por aversión a la nación [valenciana] el no atender a la razón, por las muchas razones que se han dado, fuera de tiempo sin razón. Ay queridos, cuán lastimoso escribo, el apartamiento en todo que de la línea os han dado. Después de nuestro gran batallamiento, no haciendo ninguna cuenta del servicio que entendíais se había de tener por singular en los anales del tiempo. Ay, pobre Reino de Valencia que, a los que están de otros reinos refugiados en Barcelona, les sirves de juglar divertimiento por lo hecho.»

Posteriorment, el 30 de desembre, Josep Camañes seguia preocupat per les desavinences entre els valencians exiliats a Barcelona. Així, anotà al seu quadern: «Encontré al conde de Cirat a la Virgen del Mar de Barcelona y fuimos conferenciando, aunque me dijo me había buscado en casa dicha tarde y no había tenido la ocasión de encontrarme en ella. Me dijo cómo había ido a darle las Pasquas el pavorde Domeneg [Felip Domènech], Hisquierdo [Esquerdo], Lloris y otros, sólo que Salon no había ido. Fue conferenciando el conde conmigo varias cosas y entre otras me dijo había pasado Torres [Josep Vicent Torres Eiximeno] aquella tarde por delante de su puerta, que iba a casa Siuri que estaba de frente, que Siuri se mudaba al otro día a la casa donde había estado don Cristoval Mercader [jutge], pero que Torres y Valterra no habían ido a darle las Pasquas, y que él había hecho lo mismo.»

Continuava, per tant, la distància entre les dues personalitats més rellevants dels valencians a Barcelona: el comte de Cirat i To r - res Eiximeno.

Aquell mateix dia, penúltim de l’any 1713, Camañes tornà a escriure sobre la qüestió i deixà clar de nou que les desavinences havien quedat paleses en ocasió del costum arrelat, però no dut a terme aquell any entre alguns valencians rellevants, de donar les pasqües per Nadal: «Estuve a casa Gazulla [Carles Gasulla] y, estando en conversación, dijeron Gazulla y su muger que más señores habían ido a dar las Pascuas de Navidad a casa Cirat, pero que Salon y su muger habían dicho en casa de éstos que tanto había de la casa del conde a su casa, como de su casa a la del conde. Y el conde fue a casa Gazulla, a donde encontró las Villarasas [Flor Vilarrasa i Pallarés, mare de Romuald Pallarés i Vilarrasa, cavaller, i Josefa Pallarés i Vilarrasa, filla i germana d’aquests]. Que su marido y don Felipe Armengol habían ido a dar al conde las Pascuas, y luego que vio a estas señoras, él las retornó a ellas y a la mujer de Gazulla, dejando de obsequiar a la Salona [dona de Josep Salon], por no haber ido su marido a casa del conde; y lo que había dicho ella que tanto había de su casa a la del conde como de la del conde a la suya. Todo ésto me expresaron Gazulla y su muger, y el vicario de Chiva, que les dejaba muchas pesetas. Ay Dios.»

Entrat l’any 1714, el tema dels enfrontaments entre valencians continuà present al quadern de Camañes. L’11 de març de 1714, amb la seva lletra atapeïda i minúscula que aprofitava la superfície lliure del paper allà on ja quasi no en quedava, el valencià va escriure: «Le dije a don Juan [Noguer], pues se hallaba enfermo, escribiera al conde [de Cirat]. Cuando ésto le dije, lo aprobó Sepúlveda [Domènec Tomàs], para que el conde nos desengañara si sería solo él quien llamaría a los de su nación, y también si se apartaría de ella para hacer el real servicio con los castellanos, para que quedáramos desengañados. A lo que respondió, dejándonos consolados, que él sólo les llamaría y sólo [él] había sido llamado para este fin, lo que nos alegró mucho.»

El comte de Cirat, doncs, es volia mantenir ferm al seu lloc de principal entre els valencians. Malgrat les dissidències.

El 13 de març, Josep Camañes insistí sobre el tema dels opositors al comandament del comte de Cirat: «Me envió el conde de Cirat la convocatoria por escrito, con mi sargento mayor [Vicent Esteve de Lago], y, con un paje suyo, la convocatoria para don Juan [Noguer], para que le hiciera el gusto de entregarla, y para las diez que nos viéramos en su casa, que importaba. Lo que puse por ejecución. Y en la junta se señalaron en contra del conde de Cirat los siguientes: el conde de Sardaneta [Cerdanet]; Falcó, de Valencia; Lloris, letrado de Játiva; Badenes, de Valencia; los Mayans d’Oliva, de Gandía; un platero [Jeroni Bonet, de València], y Martín de Cantavieja, sin otros. Y aunque algunos replicábamos, se revolvió de forma que no nos dejaron campo al señor conde para que se volviera al Excelentísimo Consistorio una respuesta decorosa y de estimación. Y diferió el conde otra junta al día 16 del mes de marzo.»

El valencià va escriure sobre aquest dia: «El 16 de marzo vino el conde [de Cirat] a mi casa y no encontrándome en ella envió un paje para que, si no estaba en ella, dejara el recado que no dejara de llegarme a su casa a cualquiera hora fuera. Llegado a mi casa, me expresaron había estado el conde y enviado recado para que fuera a verme con él, lo que ejecuté con presteza. Y luego llegué, me hizo entrar a verme con la condesa y conferenciamos a la larga, y me dijo también que había enviado a llamar en días pasados al pavorde Domenec y a Esquierdo, para que no fueran tenaces y, ellos persistiendo, los hizo volver colorados por dos o tres veces, me dijo. Concluído ésto, me dio, para que lo leyera, el papel que le envió el conde a Salon, y vi la respuesta tan pesarosa que le daba [Salon] al conde en el propio papel, que es cierto era menester tener mucho de Dios para no hacer un disparate. Me despedí y fui a la junta, en la que faltaron [respecte] de la primera: Falcó; Lloris, de Játiva; el suegro del regente de Játiva y otros. Pero no faltaron para oponerse al conde, pues lo hicieron Nicolau, Mayans de Oliva, Bonet, platero de Valencia, a quien repliqué hasta callar-lo y Mayans. También se opuso Badenes, y el conde Catalá y Sardaneta con disimulo, pero no obstante tantos opuestos se volvió de unos cuarenta la respuesta benévola al Excelentísimo consistorio, ofreciéndose.»

Malgrat les dissidències internes, els valencians continuaven disposats a defensar la ciutat i, amb aquesta, el Regne de València.

Finalment, el 17 de març, el valencià de Forcall escrigué la darrera anotació sobre la qüestió de les desavinences entre els exiliats del seu regne: «Me dijo en mi casa en Barcelona Don Domingo [Sepúlveda] que le daba cuatro mil ducados Torres [Josep Vicent Torres Eiximeno] a su hija, porque casara el primogénito de Cirat con ella, y que, por no haberse ajustado, corrían mal los dos padres de los que se entendía fueran casados. Me dijo don Domingo que éste era el motivo de tanto rompimiento, que daba que decir a todas las naciones estaban refugiadas en Barcelona sitiada. Dios ponga su santísima mano porque no se tire mal.»

Es deia, doncs, que l’afer del matrimoni frustrat dels fills era la causa de l’enfrontament entre Gaspar Bernat de Calatayud Vilarig, comte de Cirat, i Josep Vicent Torres Eiximeno, secretari del Consell d’Aragó. I, per tant, de la divisió dels valencians. Pot semblar que, en temps tan difícils com els del setge de Barcelona, qüestions personals d’aquesta mena no haurien de pertorbar assumptes d’interès per a tothom, com ara la defensa de la ciutat. La naturalesa humana, però, és la que és, encerclada o no, en pau o en guerra. I potser les maledicències recollides per Domènec Tomàs de Sepúlveda tenien una part de raó.127





EL MÚSIC DEL REGIMENT DE VILLARROEL


23 D’OCTUBRE DE 1713



El 23 d’octubre de 1713, ingressà a l’Hospital de la Santa Creu Martin Furbega, músic del regiment del general Antoni de Villarroel. Segons va escriure l’escrivent de la institució, era natural d’«Esteiermarch en Alemanya», és a dir, havia nascut a Steiermark, a Àustria.

L’home vestia casaca i jupa blanques, barret, camisa, espasa, bridecú, bastó de canya, mitges fosques, sabates i calces de pell de camell de color de perla. L’escrivent no va anotar res sobre les seves eines de músic militar.128





LES ESTORES DELS ADROGUERS


4 DE NOVEMBRE DE 1713



El col·legi d’adroguers i confiters es va reunir en consell el 4 de novembre, a la capella del Perdó dels claustres petits del convent de Sant Francesc. I allà es va recollir en acta una queixa d’una part dels seus membres. Deien que «trobantse los col·legiats en las guàrdias sota la tenda, experimentan que la fredor de la terra y la humitat los molesta, lo que podria ocasionarlos moltas malaltias, y que per alivio de tots seria de conveniència ferse las estoras necessàrias que ocupassen tot lo districte y terreno ocupa dita tenda».

El consell, sensatament, va acordar fer les estores.129





L’ESTIL DE BONA GUERRA


5 DE NOVEMBRE DE 1713



La ciutat va realitzar una exhibició, que va oferir a l’enemic, amb la intenció renovada d’afirmar-se als seus ulls i d’augmentar la moral. Era el 5 de novembre i es volia celebrar la festa de Sant Carles Borromeu amb el mateix lluïment de quan Barcelona era cort de Carles III. Amb la capital de Catalunya engalanada, tots els homes hàbils per usar les armes se situaren a Montjuïc, a la línia de comunicació entre la muntanya i la ciutat, a les muralles, als baluards i a l’estacada de fora el recinte, i feren una triple salva d’artilleria i fusells. Els assetjants reconegueren de seguida, com va recollir Castellví, que aquella salva era una de les millors que havien vist mai.

Aquell mateix dia, l’escrivent Gerard Cassani, substitut jurat del notari Antoni Cassani, es disposà a prendre declaració als anglesos Antonio Wells i Thomas Stoher, pilot i escrivà, respectivament, de la nau nomenada Success, de 100 tones, que es trobava al port de Barcelona.

Els dos homes explicaren que, amb el vaixell ancorat «al cabo del rio», prop de la ciutat, durant un desembarcament de l’armada francesa el 27 d’octubre de 1713, van ser presos amb la nau per un comboi que havia vingut des de Mallorca. Van ser traslladats a Barcelona, on estaven detinguts, sense saber ni per què els havien detingut ni quan els deixarien lliures per poder reprendre el viatge. Feien la declaració a instàncies del capità de la nau, l’anglès Oswaldo Bird, i amb el testimoni d’Antoni Allatre, anglès, Agustí Saltiró, estudiant, i Gerard Cassani, «oficial de pluma».

El comboi esmentat, que havia sortit cap a Mallorca l’1 d’octubre anterior i tornà a Barcelona aquell dia 27, estava format per quatre vaixells comprats a anglesos i armats per la ciutat. Acompanyaven un gran nombre d’embarcacions carregades de queviures, esperades a la capital com una autèntica salvació. La galera Success, en tot cas, no sembla que hi fos de manera accidental i neutral, sinó que devia portar proveïments destinats als assetjants. Ja s’ha vist, més amunt, un altre cas de col·laboració d’un vaixell anglès amb el bàndol borbònic.

En el mateix manual d’Antoni Cassani, un paper solt informa que el 14 de desembre de 1713, segons les ordenances fetes per l’Excel·lentíssim Consistori dels senyors consellers, s’exercia en nom de Carles III el govern d’una esquadra marítima formada i armada en guerra per la ciutat, que comandava el capità de mar i guerra Miquel Vaquer. S’acordà, que després de capturar vaixells i homes, aquests serien tractats amb tota la «benignitat y humanitat acostumada, segons estil de bona guerra».130





EL PRESONER CALLAT


12 DE NOVEMBRE DE 1713



Un dels escrivents de l’Hospital General anotà, el 12 de novembre de 1713, l’ingrés d’un soldat enemic. Era, segons va deixar escrit, «un presoner que no vol parlar». I només afegí la roba que portava l’home callat: camisa, calces blaves, calçotets i mitges blanques.

Els ingressats a l’hospital, presoners o no, preguntats en el moment d’entrar-hi, deien el seu nom i el seu cognom, el nom del pare i el lloc de naixement. Als llibres de l’hospital s’interpretaven llengües i accents i es recreava una geografia pròpia que permetia transformar Alcalá de Henares en «El Calá de Nares». En tot cas, es procurava anotar altres dades que servissin per identificar el malalt o ferit, fins que abandonés l’hospital, viu o mort. Pel que feia a la roba que portava l’ingressat, que també l’identificava i quedava apuntada, no calia res més que mirar-la per descriure-la. Si el malalt era mut, com passava de tant en tant, no es podien incloure al llibre informacions que l’escrivent era incapaç d’endevinar. I si, com en el cas d’aquell 12 de novembre, un presoner es negava a parlar, l’escrivent tampoc podia anotar gaire res.

Al cap de tres dies, s’escriví quelcom que el presoner que no volia parlar no calia que expliqués: «Òbit, 15 novembre 1713.»131





ELS DEUTES AL MESTRE JOSEP MIR


14 DE NOVEMBRE DE 1713



El notari Pere Pau Pujol es desplaçà fins a una casa de quatre portals que feia cantonada amb la plaça de l’Oli i un carreró sense sortida. Un cop a l’interior, s’hi va moure molt lentament, d’una habitació a una altra de la planta baixa, amb aturades llargues i consciencioses, i va seguir després la minuciosa deambulació als dos pisos de dalt. En el recorregut anava prenent nota d’alguns dels béns que trobava. No de tots els de la casa, perquè aquell 14 de novembre de 1713 estava fent inventari, només de les propietats de la difunta Maria Sorts. Cal saber que la dona, abans de morta, era la muller del teixidor de lli Josep Sorts i que amb anterioritat havia estat l’esposa de Josep Mir, mestre de llegir i escriure.

El fedatari Pujol va advertir de seguida que Maria conservava béns que el seu primer marit havia emprat per ensenyar a llegir i escriure, i també a comptar. Potser ella els va continuar utilitzant, o potser esperava poder-los vendre a un mestre d’escola viu. El notari va incloure a la llista: «Quatre llibres, tres ab cuberta y un sens cuberta de diferents dibuixos y diferents especies de lletras per apendrer de escriurer»; «altre llibret de alguns exemplars de lletra grossa»; «dos llibrets de comptes»; «un plech de papers ab alguns exemples y cartelles»; «una planxa de aram per fer exemples de estampilla ab sinch espècies de lletra»; «altre planxa de aram més gran que la prop dita per fer patrons de estampilla de dos maneras de lletra.» Sembla que Josep Mir preparava ell mateix els materials necessaris per practicar la docència, retallant de les planxes d’aram les «estampilles».

També anotà Pujol «lo que don Pau Dalmases i Ros deu a dit quondam Josep Mir de mesades»: el deute estava escrit en un paper, amb l’esperança de cobrar-lo algun dia. Els temps no eren favorables, però costa d’entendre que un home del nivell de Pau Ignasi de Dalmases i Ros no hagués pagat a un home modest, com era el mestre Josep Mir. És cert que en aquell moment Pau Ignasi, com a ambaixador català a Anglaterra, estava intentant, sense aconseguir-ho, parlar amb la reina Anna per salvar Catalunya, però havia tingut temps de sobres, abans de tan alta missió, per satisfer les mesades de Mir.

El mestre de llegir i escriure va ensenyar, com és raonable suposar, Ramon de Dalmases i de Vilana, fill i hereu de Pau Ignasi, nascut el 28 d’agost de 1700. I potser també va exercir la seva professió amb les germanes del noi, Maria Marta i Caterina. El jove Ramon, que aquell 14 de novembre de 1713 havia superat els tretze anys, acabà sent un erudit, com el pare. En el seu cas, membre de l’Acadèmia de Bones Lletres de Barcelona. Potser no oblidà mai que les seves primeres lletres les va aprendre amb el mestre Mir, que morí sense haver cobrat part de la feina feta.132





EL FATÍDIC BALCÓ DE CASA CIRCUNS


16 DE NOVEMBRE DE 1713



El Regne de Mallorca ajudava tant com podia els assetjats a Barcelona. D’allà arribaven vaixells amb queviures i pólvora. El mes d’octubre de 1713, el virrei de Mallorca, el barceloní Joan Antoni de Rubí i de Boixadors, marquès de Rubí, i la ciutat de Palma enviaren a la capital de Catalunya, com a representant seu, el cavaller Nicolau Cotoner. Aquest es dedicava amb perseverança a demanar a la seva pàtria que assistís Barcelona en tot allò que fos possible.

El 16 de novembre, l’accident provocat per un balcó en mal estat de la casa de Jaume Circuns, botiguer de teles i comissari de bescanvis de presoners, va interrompre de manera determinant la important feina de Cotoner. El dietari del convent de Santa Caterina ho va recollir: «Vuy succeí la mort desestrada del enviat de Mallorca, D. J. Cotoner, cavaller de Malta, lo qual estant en casa de Circuns, exint en un balcó de improviso se enfonsà, y ell morí luego, y lo Sr Circuns quedà de manera pensaven era mort. Millorà un poch però morí lo dia 21 a la nit.»

El mateix dia 16, Jaume Circuns, afectat també per l’accident, va fer testament davant el notari Tomàs Simon. Dictà que el feia «prenent per intercessora y advocada mia a Maria santissima reyna de cel y terra, mare y señora nostra baix los títols de Montserrat y de la Mercè, en la qual sempre he confiat y confio me assistirà en la última hora de ma vida». El testador nomenà marmessors la seva dona Maria Àngela, fra Josep Circuns, germà seu i comanador de l’orde de Sant Joan de Jerusalem, i les seves germanes i cunyats. Deixà 200 dobles a Anna Maria, filla del matrimoni amb Maria Reventós, la seva primera muller; a Francesca, Maria, Josepa, Isabel, Generosa i Maria Àngela, les filles tingudes amb Maria Àngela, tercera muller; a Ignasi Circuns, fill nascut del matrimoni amb Maria Oliver, segona muller, i a Joan, fill d’ell i de Maria Àngela. A l’esposa la feia usufructuària, mentre que Jaume Circuns i Reventós, fill del matrimoni amb la primera dona, era nomenat hereu.

El 8 de desembre, ja mort i enterrat Jaume Circuns, el notari Tomàs Simon en publicà el testament en presència dels testimonis Joan Baptista Cotoner i Ramon Turell, de «família» de fra Josep Circuns.

Uns dies més tard, el 17 de desembre, el notari Simon inicià l’inventari post mortem dels béns de Circuns, a la casa i botiga que posseïa al carrer de n’Oliver, cantonada amb el dels Budellers, de tres portals i amb un balcó menys. El lloc on es trobava la casa del difunt formava part de la perifèria de la ciutat, on destacava pel seu nivell. El botiguer de teles havia tingut una trajectòria laboral àmplia, de vegades complicada, que li havia permès assolir un nivell econòmic respectable. El seu darrer càrrec, prou rellevant, com a comissari de bescanvis de presoners, l’havia obtingut gràcies tant a la seva fidelitat austriacista com a la consideració favorable que mereixien les seves habilitats. Aquesta ocupació, potser, també havia ajudat a millorar la seva economia.

La situació de relativa riquesa de Circuns, que contrastava amb la pobresa dels qui l’envoltaven al barri, quedà reflectida a la llista del notari Tomàs Simon. A la planta baixa l’escrivà hi trobà, entre altres coses, una calessa i un cavall, que devia conduir el comissari a parlamentar amb l’enemic. En «el quarto del comanador», on vivia fra Josep Circuns, hi sobresortia una cafetera de metall, signe dels gustos introduïts amb força a la ciutat. La ressala estava conformada com un estrado i hi havia divuit «cadires de estrado», del tot noves, i dues «tauletes de cap de estrado», amb «dos ninyos de bulto encarnats ab sas peanyas doradas y ab sos vestidets de glassa y caballeras, tot bo». A l’habitació del difunt, i entre la seva roba usual, s’hi guardava «una cota de xambra de Indiana», dues mangales de canya d’Índia, un rellotge de plata de «fàbrica inglesa» i un capell de vellut carmesí. Tomàs Simon llistà també una gran quantitat d’objectes de plata i de joies, entre les quals hi havia dotze culleres de plata fetes d’una peça cada una, «a la moda inglesa», una capsa de tabac cisellada, daurada dins i fora, dos cocos per prendre xocolata amb els habituals peus i nanses de plata i un parell d’aliguetes d’or amb pedres blanques que, com altres parelles d’àligues presents en molts objectes a la ciutat, eren un símbol austriacista. A l’últim pis, Simon hi trobà «un banquet de respallera de fusta de pi ab tres assientos per tenir las criaturas en taula» i un parell de pistoles amb les fundes, i al celler, dues caixes de noguer que eren «de la torre d’Horta». El notari anotà també els llibres de comptes del difunt i les propietats immobles, entre d’altres la casa i heretat situades a la parròquia de Santa Eulàlia de Vilapicina, que per raó de la guerra estava enderrocada i deshabitada. Afortunadament, algunes coses que s’hi guardaven «se pogueren retirar y entrarlas en Barcelona».133





ELS EXÀMENS, MALGRAT TOT


22 DE NOVEMBRE DE 1713



El 22 de novembre de 1713, el col·legi d’adroguers i confiters estava reunit en consell a la casa del cònsol en cap Jaume Lleopart, al carrer dels Flassaders. Tocava fer l’examen de Salvador Miró i Anglí. L’aspirant a mestre era gendre del col·legiat Jaume Soler, ja difunt, i el presentava l’adroguer Nicolau Grau i Bofill.

L’examen d’adroguer i sucrer es va fer «axí en las especies y drogas com encara en las confituras y no res menys en la teòrica y pràctica», i Miró va haver de realitzar les feines que se li assenyalaren, obrant amb les mans. Els examinadors van considerar que l’examinat era «hàbil, idòneo y suficient», i per tant se’l va fer collegiat amb tots els drets i obligacions, i el ja adroguer va jurar complir amb tot, com tocava.

El 28 de novembre, el col·legi d’adroguers i confiters, congregat a la casa del cònsol segon Francesc Velat, al carrer del Born al Pla d’en Llull, va examinar Ramon Huguet, gendre de l’adroguer difunt Josep Roig, presentat per l’adroguer Josep Camps. Fet l’examen, Huguet va ser considerat apte.

Unes setmanes més tard, el 14 de desembre, el col·legi, en consell fet a casa de Lleopart, va fer l’examen de Pere Màrtir Blanch i Torras, presentat per Josep Bolló. Realitzat satisfactòriament, Blanch passà a ser col·legiat. En poc temps, i malgrat el context bèl·lic, el col·legi d’adroguers i confiters continuava incorporant nous membres.

Altres col·legis i confraries també van fer proves d’admissió durant quasi tot el setge. Així, el 3 d’abril de 1714, la confraria dels mercers botiguers de teles va examinar Jeroni Martorell. El seu sogre era Fèlix Seriola, botiguer de teles, i, per tant, com a gendre de mestre, Martorell tenia avantatges, com ara gaudir de rebaixes econòmiques en les quantitats a satisfer a la confraria. Tanmateix, havia de demostrar haver treballat com a aprenent i com a fadrí amb mestres de l’ofici el temps necessari. Pere Ignasi Vilella va jurar que Jeroni treballà amb ell com a aprenent, durant tres anys; i Jaume Pi, un altre membre de la confraria, assegurà que Jeroni havia estat a casa seva dos anys com a fadrí.

El nou confrare Jeroni Martorell era, per així dir-ho, un mercer botiguer de teles fill de la Guerra de Successió. S’havia format en ple conflicte bèl·lic, des de 1709, i ni tan sols el setge havia pogut impedir que passés l’examen de mestria.134





EL MOLÍ DE LA SAL


23 DE NOVEMBRE DE 1713



El 21 de juliol de 1713, pocs dies abans d’iniciar-se el setge, s’havien fet crides a la ciutat, com sempre amb vuit trompetes i als llocs acostumats, per comunicar que es facultava els propietaris de molins de sal per moldre-hi blat. Durant l’estiu, la «gran carestia» d’aigua del Rec Comtal provocava que els molins de la séquia no fossin suficients per cobrir les necessitats dels barcelonins.

Quatre mesos més tard, la situació era encara pitjor, ja que, entre altres coses, els assetjants tenien la possibilitat de tallar el curs d’aigua del rec, vital per a la ciutat.

El 23 de novembre, el notari Josep Vilamala, que vivia i treballava al carrer de la Basea, va aixecar una acta que plasmava l’acord sobre un molí de moldre sal. Els germans i mercaders Jacint i Francesc Cavaller llogaven al pagès Lluís Rosés i al pagès de Santa Coloma Andreu Aloy el molí, amb la seva roda mestra, les dues moles i els dos «lleuters» nous. El lloguer incloïa dos espais de la casa dels Cavaller situada a la Ribera: l’entrada on es trobava el molí i una altra, que donava al carrer d’en Julivert. El molí s’havia d’utilitzar per moldre blat, i el lloguer, a raó d’una lliura i vuit sous al dia, duraria mentre els enemics mantinguessin el setge.135





L’AJUDA A VILLARROEL


24 DE NOVEMBRE DE 1713



Josep Camañes va escriure al seu quadern un episodi que protagonitzà juntament amb el comte de Cirat i la seva gent. Era el 24 de novembre i tots estaven en alerta permanent per si calia intervenir en defensa de la ciutat: «En la noche, a las diez, se dispararon dos piezas de Barcelona, y al ruido de ellas fui a casa del conde de Cirat, y él y sus hijos y criados y yo nos fuimos a ofrecernos al general [Villarroel] a su casa. Y no encontrándole en ella, fuimos al Portal del Ángel en su busca, y saliendo el capitán que estaba de guardia nos dijo que no había visto que subiera a la muralla […]. Y por esta noticia resolvimos el volver a casa del general, a ver si podríamos alcanzar para ir en su busca o esperarle. Y estando en ella, a las once y media vino y nos dio las gracias. Vinieron siguiéndole el general de batalla Jusepet [Josep Bellver i Balaguer, àlies Josepet] y el coronel Dalmau [Sebastià de Dalmau i Oller], que le dio la mano a Cirat. Venían tambien el juez Pastor [Joan Baptista?] y ayudantes, y encontramos uno en casa que dio gracias a Cirat. Y se salía [Villarroel] a las once y quarto a reconocer los soldados estaban a Jesús [el convent de Jesús, fora de la muralla] y sus patrullas.»

Totes les notícies, les conegudes i les fins ara inèdites, indiquen la diligència del general Antoni de Villarroel en el compliment de les obligacions i el bon tracte que brindava als seus homes.136





LES CONFIDÈNCIES DE LA COMTESSA


25 DE NOVEMBRE DE 1713



Era dissabte 25 de novembre de 1713, i el valencià Josep Camañes anotà al seu quadern: «Fui a verme con el conde de Cirat, por haberme dicho el dia 24, a las doce de la noche, cuando lo dejé acompañándole (lo que él no quería permitir) a la puerta de su casa, que estimaría que fuera al otro dia, que teníamos que conferenciar y lo estimaría fuera, lo que hice. Y preguntando por él, volvió un paje con la respuesta que la señora condesa decía que me entrara en su cuarto. Llegué y la cumplimenté como debía, a lo que me respondió y notició que el conde dormía, como era viejecito, y que los dos estaríamos conferenciando. En cuya conferencia se ofreció que esplayó la señora condesa que a su hermano [Josep Ceverio Folch de Cardona, comte de Vilafranquesa] el secretario del reino [Torres Eiximeno] le había barajado para la gobernación de Valencia (por las grandes introducciones que había logrado de los primeros [els comtes de Cirat]). Y esplayó que de llegar al logro de la gobernación, le quemarían la casa los comunes, o el vulgo, por lo que ella pasó a procurar la gobernación al marqués de Boyl [Josep Boil d’Arenós i Fenollet], asistiéndole en cuanto pudo el secretario, lo que logró. Pero que después, pesarosa de lo mal que había hecho en estorbar a su hermano la gobernación, le llegó a pedir perdón por lo hecho. Participóme también cómo prestó el juramento de baile general su esposo en manos del rey, apretándoselas, que hizo renuncia de dicho empleo el marqués de la Casta [Juan Antonio Pardo de la Casta y Palafox], sin quedar desgraciado del rey. […] Ofrecióse tocar en dicha conferencia asuntos diferentes, y uno fue que, hablando de los Figueras de Olocau [marquès de la Figuera, d’Olocau del Rei], dijo la señora condesa que hicieron mal en sacar del convento a la hermana de la esposa de su hermano, cuando ella sabía cuán solar y bien vista era la casa de los Figueras en aquella montaña [Olocau, aldea de Morella], que no era menester así llevar-lo cuando se conocía lo bien nacidos que eran. Y aún dijo más, que como su natural y genio era propenso al leer, estando en Gerica [Xèrica] leyó en un libro, (si mal no me acuerdo) de la Cartuxa, que traía cosas de laudación y de honra de los Figueras. También esplayó (aunque con sentimiento del mal proceder de los Lloris) […] que había visto en el libro intitulado Escolano [les Décadas, de Gaspar Juan Escolano], si mal no me acuerdo, que traía de una torre o villa de los Lloris, y que pasó a noticiar-lo a su hermano, de cuya torre o villa se les había hecho la gracia al hermano mayor, y que le parecía a la señora que la súplica y logro de oficial de secretaría del hermano segundo, para tanta altanería que tenían, no era cosa que acompañara a su deseo, ni el casamiento de su hermana. También se ofreció que en dicha conversacion expresé yo que podía pasar la bailía el señor conde a su hijo, como había hecho el gobernador o marqués a su hijo en la gobernacion, a lo que respondió el conde que, por no tener la edad su hijo, no le había procurado Su Magestad le pasara la gracia del bailío. Y su esposa me respondió que ya que su hijo se encontraba paje del Señor Emperador, no con acuerdo obrarían sus padres en pasarle la bailía, sino esperar el beneficio del tiempo para ver si podía disfrutar alguna gracia del Señor Emperador, ya que le estaba sirviendo de paje, porque de pasar a la gracia del bailío no le quedaba (al parecer) tan abierto el camino para el logro de otro empleo o renta de equivalencia, y que esperando la oportunidad del tiempo podía tener la gracia de uno y otro. Aprobé tan acertado dictámen, como lo era el de la señora condesa, previniendo de los reparos ella, con acierto, para el logro de mayor fortuna. Oh, qué bien que lo discurría con acierto, y qué mal lo hacen los que se atropellan y amontonan fuera de tiempo. También me dijo que era la casa de los Camañes conocida por antigua, como sabía, y muy bien vista por sus servicios al rey […], que era bastante el que escribe, por los buenos servicios tiene hechos al emperador, para ennoblecerles y atraerles honra. […] Despedíme de la condesa y salió el conde acompañándome hasta la escalera, y en el camino me dijo que había estado en mi casa el día antes a visitarme y no había tenido la fortuna de encontrarme. Despedíme con el cumplimiento que se debía.»

El setge seguia i la situació dins la ciutat empitjorava, però la comtessa de Cirat, mare abans que cap altra cosa, es preocupava pels càrrecs que el seu fill podria tenir en el futur. Era millor aconseguir-ne dos que un de sol, però calia procedir amb estratègica paciència.137





LA PARAULA DE JOSEP VICENT TORRES EIXIMENO


25 DE NOVEMBRE DE 1713



Eren cinc els mesos que durava el setge i força refugiats valencians havien fet ja testament a la capital de Catalunya.

Josep Rosell i Roda, natural d’Oriola, havia dictat les últimes voluntats el 5 d’octubre de 1713, davant el notari Fulgenci Artich. El dia 27 del mateix mes, el fedatari va fer públic el testament amb veu alta i intel·ligible, des de la primera línia fins a l’última, a la casa del carrer de Montcada que Rosell habitava quan era viu.

El degoteig de testaments de valencians a Barcelona no parava i el 25 de novembre de 1713 el va fer, també a la notaria de Fulgenci Artich, Gaspar Falcó, natural de Cocentaina, familiar de la Inquisició i sergent major de la vila. Aleshores Falcó era alferes del regiment de la Verge dels Desemparats, patrona de València. El testador manava que damunt de la seva tomba, cas de fer-se a Cocentaina, es posés una làpida amb les armes que li concedí l’emperador quan li féu la mercè de nomenar-lo noble. Gaspar Falcó deixava una quantitat per a les ànimes de les seves esposes difuntes, és a dir, de Marianna Margarit, Victoriana Estàsia, Hilària Gisbert i Bernarda Climent, i també per a la seva dona viva, Potenciana Torres, i nomenava hereus a parts iguals els seus fills Francesc i Josep.

Gaspar Falcó volia que, una vegada mort, es paguessin tots els seus deutes, i en especial que Josep Vicent Torres Eiximeno rebés la quantitat que ell digués, «per lo que me ha socorregut en esta ciutat, volent sia cregut amb sa mera y simple paraula, per la gran confiança que tinch de sa christiandat». El secretari Torres Eiximeno era, en efecte, un home d’impecable crèdit entre els valencians.138





LA FAM INTERMINABLE


27 DE NOVEMBRE DE 1713



Quan es va iniciar el setge molts pensaren que en algun moment faltarien els aliments a la ciutat i que, per tant, es començaria a patir fam. En efecte, els problemes de subministrament de queviures i d’altres productes indispensables, com ara llenya, feia temps que havien començat, però no afectaven tothom de la mateixa manera. Per satisfer adequadament les necessitats no tan sols s’havia de tenir en compte la dificultat per trencar el setge per mar, sinó també l’augment dels preus dels productes més importants. Evidentment, això afectava més les persones sense recursos econòmics. La fam no era igual per a tothom a la Barcelona assetjada i, per molt que la culpa primera fos dels enemics, també dins la ciutat es podien trobar responsables de les desigualtats relacionades amb la fam.

Un temps abans, el 30 de setembre de 1713, el frare Manel Soler havia anotat al seu dietari que no faltava provisió de neu, tan fonamental per a una ciutat acostumada a beure les begudes fredes, inclòs el vi, i tampoc no es trobaven a faltar altres productes necessaris. El 3 d’octubre següent, però, Soler ja apuntà que començava a haver-hi carestia de queviures, en especial de carn, i que faltava neu. Deu dies més tard, el 13 d’aquell mes, va escriure que es trobava poca carn i que el gel era escàs, però que hi havia abundància de la resta de productes. L’1 de novembre indicà que poca gent podia menjar carn, que moltes comunitats no en tenien des de feia molts dies, i que també faltava vi, tot i que no era el cas del seu convent. Soler es queixava, però, del preu a què es venia: al moll se’n podia comprar una mica, però era agre i es pagava a divuit lliures la càrrega, «que és la cosa més inícua que’s puga vèurer».

El camí cap a la fam intensa es recorria cada vegada més de pressa. El dia 9 de novembre, Manel Soler tornà a insistir en l’escassesa de carn i de vi, i anotà que la carn s’havia acabat al convent i que ja no hi hauria ni moltó ni bou. Estaven obligats, per desgràcia, a menjar bacallà i una mica de bou salat. A més, Soler afegia que la carestia de vi era gran i que obligatòriament s’havia de beure aigua a quasi totes les comunitats. Una desgràcia notable.

El dia 14, el frare va ressenyar que havien arribat dos llaüts carregats de vi, però que la ciutat l’havia destinat als soldats: «Per lo poble lo venen los taverners però molt car y nosaltres bebem aygua.» El problema del preu elevat del vi que venien els taverners no va fer sinó augmentar els mesos següents, i les autoritats no van reaccionar amb la deguda promptitud. El dia 20, Manel Soler va seguir anotant l’obligació de beure aigua i de menjar bacallà. I afegí: «Y encara bon goix.» En efecte, la situació podia empitjorar.

El 27 de novembre, però, el frare va anotar que des de feia dos dies podia gaudir d’una tassa de vi, «perquè del que arribà dias atràs n’han donat a tots los eclesiàstichs, y a aquest convent ha tocat una càrrega y mitja, pagant lo preu que és a setze lliures la càrrega y assò se ha lograt per los clamors que han fet los eclesiàstics que, a no ser així, beuríam encara aygua». Pel que feia a la part sòlida de l’alimentació, escrivia: «Lo que menjam a refetó és una pitança de bacallà y altre de bou salat, del caldo del qual se fa la escudella, que sempre és arròs y, al sopar, bacallà, lo pa ab abundància y és bo; lo enciam, que a la nit nos dónen, no és per donar als gats, de tant dolent que és.»

El dietari del convent de Santa Caterina també deixà constància dels problemes amb l’alimentació. A l’inici d’aquell mes, s’hi escriu: «Vuy a la nit la comunitat no ha begut ja vi, haventse acabat lo poch que lo pare prior havia comprat, ab que de quí avant beurem aygua.» El dia 13 s’hi apunta: «Vuy o ayr faltà ja la carn en casa per los malalts, pues sols ne donava la ciutat alguna poca al Hospital.» El dia 20: «Per estos dies la falta de vi era gran, pues la càrrega costave 35 lliures, lo que a la menuda lo bo se venia a sis sous la meitadella, no obstant las barcas que la fragata [de la ciutat] prengué devant de Vilanova, que foren onze, ne portaren algun poch lo dia 16. Però la carestia era gran, pues ja no se trobave carn ni per los malalts, vi, ni llenya, en estos freds grans.»

A la ciutat, en tot cas, hi havia molta gent força més desvalguda que la que formava part de les comunitats religioses. El dietari de Josep Camañes ho mostra de forma punyent. Anotacions desesperades i dolgudes parlen de la gana que passaven ell i el seu amic Leonardo, i proporcionen un testimoni insuperable dels patiments d’aquells mesos. Algunes persones compassives els ajudaren, altres no. És lògic que Camañes recollís sobretot l’actuació dels inclements i l’amargor que li produïen. S’ha de subratllar que, ni tan sols en aquella situació terrible de fam que patia, no va deixar de collaborar, amb les armes a la mà, en la defensa de la ciutat i de les seves idees.

Josep Camañes escrivia el 27 de novembre de 1713: «Me dieron para comer al medio dia una escudilla de leche de almendras sin dulce, por no tener qué darme los amos en cuya casa estaba en Barcelona, año de 1713; sin poder dormir la noche antes hasta el amanecer de dolor de cabeza y mal de estómago. Acordarse cuando estés en tu casa, para saber qué es no tener, que nadie se compadece del pobre forastero. Sea todo por Dios.»

El 2 de desembre, Josep Camañes anotà: «Me acosté con pocas sopas que comí y dos sardinitas, tuve mucha desgana [malestar] en la noche, por lo poco de alimento que de muchos días tomaba, me levanté a las cuatro, de buena mañana, a beber por la desgana que tenía.»

El 20 de desembre, commogut per la fam del seu amic Leonardo, relatava: «No tenía Leonardo para comer a medio día, estando algo desganado [malalt] y pasando toda la noche lamentándose de la gran falta de medios que tenía, pues aún para comer un poco de abadejo no encontraba cómo facilitar-lo Ni los pobres amos que tenía, por haber-lo vendido todo, nada encontraban. Comió a las dos de la tarde Leonardo, en la cama, seis higos y un ajo tierno, que de tres dineros que tenía envió a comprar-lo Memoria tener.»

El dia de Nadal de 1713 no fou igual per a tothom a la ciutat. El frare Manel Soler explicava al seu diari: «La ciutat disposà que, dels moltons que entraren en dies passats, se’n matassen 600 y se compertís la carn fins bastà, y a totas las comunitats ne han donat sa porció y axís vuy se ha menjat carn per rahó de la festivitat, y nosaltres, a més de la pitança ordinària, nos han donat un extraordinari de picadillo, torrons y neulas y vi negra.»

Josep Camañes, en canvi, va viure la festivitat assenyalada en una situació ben diferent: «Diciembre para cenar, dia de Navidad de 1713, una cortadita de abadejo y un poquito de ensalada, sin más. Segunda fiesta, un poquito de abadejo y medio platico de fideus, y a la cena una sardina y ensalada. Tercera fiesta, a la una y cuarto, estando ayuno, me llamaron para comer y comí una sardina y un poquito de fideus. Fuerte miseria, y lo sufría, que era para enfermar del poco alimento. Ay.» I també: «Día de la Natividad del Señor, comí en la casa donde pagava la despesa una tablita de abadejo, poco espinaque y lo mismo de sémola, por no tener los amos ni yo para comprar. Así, todos los de la ciudad comieron carnero, capones y gallinas, y yo de ayuno y sin postres, ni tener para zapatos, ni tabaco, ni vino, ni para carbón, por frío hacía. Sea todo por Dios.»

L’amargor de Josep Camañes s’intensificava un dia tan singular com aquell, que, a més, havia de passar sense la família i quasi sense poder menjar.

S’ha de fer notar que, si el valencià esmenta el tabac entre les mancances, és perquè aquest tenia una gran importància, i això no canviava malgrat la fam. Aquest paper fonamental del tabac era també manifest en l’àmbit militar. L’enginyer Pròsper de Verboom ho va deixar molt clar al memorial que explicava les necessitats de la Ciutadella per resistir un setge. Verboom va escriure: «Nada ocupa y divierte más el soldado que el tabaco, pues está de tal manera habituado a ello, que lo prefiere al comer y no se puede pasar sin él, sin grandísimo trabajo, lo que se ha experimentado en diferentes sitios donde faltaban muchas cosas, y sólo se lamentaban de no tener tabaco, y que para satisfacer su fantasía fumaban las hojas de las faxinas, y no se termina esta manía en el soldado raso, que también participan los oficiales de ella, tomándole en polvo o de humo; y es cierto que nada contribuye más a divertir el ocio, y a disminuir la grande gana de comer a menudo, que el tabaco.» En això, doncs, Josep Camañes no era una excepció.

Respecte d’altres productes, el frare Manel Soler va escriure l’1 de gener de 1714: «Los crestats que prengueren als enemichs los van tallant tots los dias per la Coronela y se ven a set sous la lliura, lo cap a quatre sous, la perdiu a dos sous, lo vi és ab abundància y no va car, de oli, n’hi ha molt, lo bacallà se acaba per instants, la tunyina és poca, la llenya y carbó poquíssim y molt car, lo blat comença a fer dèficit, de llegums encara n’hi ab abundància…» I el 14 de gener Soler escrivia sobre una esperançadora entrada de productes a la ciutat: «Esta tarde ha arribat un comboy de algunas deu embarcacions que vé de Serdenya; han portat molts tocinos vius y molts de salats y grandíssimas provisions de altres gèneros.»

La situació de Josep Camañes i del seu amic, però, no canvià malgrat l’arribada de productes a la ciutat. El 16 de gener va escriure al seu quadern: «Leonardo, a las dos de la tarde estaba sin comer, por no tener con qué comprar [el migdia era el moment acostumat per dinar]. Se fue a una casa de las que vendían vianda y compró una pitanza de bacalao, que lo hicieron esperar gran rato y se lo sacaron frío, poco y mal guisado. Le sacaron otra pitanza de escudilla de masa de Cerdeña, que parecía gusanos, que Leonardo, con tener hambre, lo dio a los perros. Dejó por prenda (por no tener dinero) la medalla del rosario de plata y la caja de concha, y no querían. Lo vio un religioso del Carmen, [de forma] que Leonardo se afrentó.» La vergonya se sumava a la fam.

A partir del 15 de gener de 1714, Josep Camañes ja no pagà la despesa d’alimentació a casa dels Monrós, on s’estava, al carrer de la Tapineria cantonada amb el carrer del Bou, sinó que intentà buscar-se ell mateix la vida. Una tasca ben difícil, la seva: la llarga successió d’anotacions d’aquells dies ho mostra ben clarament.

El 16 de gener, el valencià escrivia al seu quadern: «Me ví en Barcelona sin tener para comer a medio dia, ni los amos donde estaba para poderme dar. Envié a buscar un revendedor y le dí el catre que tenía para dormir, porque le vendiera por un real de a ocho, y le ampré [li va demanar] una peseta y fue a su casa para que su mujer me la prestara […]. Sea por Dios todo.» El 17: «No tenía para comer a medio dia y a la una comí una sardina, cuatro higos y pan y agua, y no teniendo para cenar envié a Juanico [criat de Camañes] por dos sisenas de pan [la mesura petita] y no me las quisieron fiar. Sea todo por Dios y que lo lleve con paciencia, para que sea mérito a mis grandes culpas.» El 18: «Comí una sopa escaldada sola, porque Leonardo no tenía dinero, sí para ésto un sueldo, del que comieron sopa él y Juanico, y beber agua. Dios ha permitido ésto para que sepa lo que son trabajos [dificultats], para que remedie a los pobres cuando pueda.» El 19: «Envió Leonardo una patena de plata por prenda, para que le fiaran dos sisenas, y no quisieron, y Juanico me la volvió. Comí, porque el amo me lo dio, una cuchillita de sopa escaldada y no más, porque él no tenía. Dios me dé paciencia en los trabajos.» El 20 de gener: «Envié a Juanico a casa Gazulla (les encontró en la cama), para que me dieran cuatro pesetas del catre, y le respondieron que el vicario [de Xiva] había respondido que no tenía un dinero (y lo cierto es que tenía los que él quería).»

El 21 i 22 de gener, Josep Camañes continuà anotant: «Envié por Juanico a buscar a Marco Antonio, mi criado, y le di dos pistolas para que me buscara tres pesetas en tres días, y otra que me prestó su mujer una noche antes de ésta, que no tenía que cenar, con tal que aquella noche para las ocho me había de traer dos sardinas y un poco de pan, porque me iba cayendo de falta de alimento. Se llevó las pistolas y me trajo aquella noche sardinas y pan, pero al otro dia que le dije para las diez de la mañana volviera con dos reales o lo que pudiera, que esperaría este socorro para comer al otro dia, pero ni vino ni me envió socorro. Dios que me de paciencia en tales trabajos padecidos. […] Los tres o cuatro días últimos, Leonardo no tenía para comer, ni qué empeñar, ni amigo que ir a buscar. Comía, dada la una, un pedacito de pan y una sardina, y a cenar una sopa escaldada con poco aceite, teniendo el pobre Leonardo desgana, sin tener para ella con quién descansar de palabras, ni bienes para comer. Sea por Dios.»

La situació empitjorà a partir de l’1 de febrer, a causa d’un fet notable que Manel Soler, molt preocupat per l’entrada a la ciutat de queviures, anotà al seu diari: «Esta tarde, se ha presentat davant d’esta ciutat lo comboy o armada enemiga y són algunas 60 velas, y entre estas, alguns 28 vaxells.» Era realment una notícia molt dolenta, ja que des d’aquell moment el bloqueig marítim seria molt més efectiu.

Josep Camañes havia experimentat el que costava alimentar-se, tant per l’escassesa de queviures com pel cost de les vitualles que es podien trobar a la ciutat assetjada. El 2 de febrer apuntà: «Me dijo Gazulla que el vicario [de Xiva] quería que con una peseta que les alargaba tuvieran para companaje todo el dia, para su marido y muger, dos hijos niños y dos criadas. Y Gazulla le dijo que había buscado mas de 60 libras, a más de lo que les daba desde que se hallaban sitiados, que a no ser esto se hubieran muerto de hambre. Y el vicario lo sintió que gastaran tanto, pues a todos decíales que [la pesseta] daba para todo gasto, y todos entendían con el dicho que lo pasaban con gran descanso, cuando ellos me contaban que era estrechez la que tenían.» Camañes cada vegada tenia més malvolença al singular vicari de Xiva, potser dotat de miraculoses capacitats per predir el futur, segons s’opinava a Barcelona, però poc preparat per entendre les coses del present.

Afortunadament, gràcies al mal temps que va fer des de l’arribada de l’armada enemiga, l’1 de febrer, els vaixells dels assetjants s’hagueren d’allunyar de la costa i van poder entrar algunes barques amigues al port de Barcelona. El frare del convent de Sant Josep va viure il·lusionat aquesta situació. En efecte, el 3 de febrer anotà: «No obstant la gran armada enemiga, han vingut de la costa dos lleüts carregats de provisions y vuit tocinos vius y grossos.» I el dia 7: «Esta nit, ha entrat un pinco que ve de Serdenya carregat de vi y cançalada y un lleüt de la costa carregat de tocinos salpresos», i afegí que no deixaven d’entrar vaixells.

No va minvar a la ciutat, però, la fam de moltes persones. Ni baixà el preu dels aliments més bàsics.139





EL PRESONER RETORNAT


4 DE DESEMBRE DE 1713



L’aragonès Francisco Besabés, tinent d’una de les companyies del regiment d’infanteria dels voluntaris d’Aragó, havia protagonitzat accions destacades a Sangüesa, el 1710, a Barbastre, el 1711, i a Viu, Adons i Abella, a les ordres del marquès de Las Navas, el 1712. L’any 1713 va participar en una «funció» o acció militar a Torredembarra. Tarragona havia capitulat el 14 de juliol davant Felipe Manuel de Bette, marquès de Lede, general dels exèrcits borbònics. Una capitulació que es produí sense resistència, ja que Guido von Starhemberg ordenà l’evacuació de les tropes imperials. Dies abans, el 10 de juliol, el general Rafael Nebot sortia de Barcelona en direcció a Tarragona, disposat a lluitar contra els felipistes, amb l’objectiu de reunir primer a Torredembarra quatre centenars de soldats de cavalleria aragonesa, quatre més de voluntaris d’infanteria aragonesos i uns 300 miquelets catalans. El 16 de juliol, però, els austriacistes patiren una forta derrota a prop d’aquella població, amb la pèrdua d’una vuitantena d’homes i l’empresonament d’uns 400. El marquès de Lede, sota les ordres del duc de Pópuli, maltractà els presoners com a advertència sobre el futur dels enemics de Felip V.

Mentre lluitava sota les ordres de Nebot, Francisco Besabés caigué ferit a la batalla de Torredembarra i fou empresonat. Per l’afecte que professava a la pàtria, però, va procurar fugir de la presó i tornar a la capital de Catalunya. No sense exposar-se a grans perills, finalment ho aconseguí. Reconeguda públicament la seva valerosa i lleial conducta, la Junta de Guerra considerà, el 4 de desembre de 1713, que era digne de rebre una mesada de sou, és a dir, 150 rals d’ardits.

Era sabut, però, que des de la derrota de Torredembarra tot Catalunya, tret de Barcelona i dels castells de Cardona i Castellciutat, estava en mans de les Dues Corones.140





L’ARTILLER JOAN CAMPS


5 DE DESEMBRE DE 1713



El 30 de novembre de 1713, van ser escollits els nous consellers de la ciutat. Foren triats, com sempre a sorts, el doctor en drets Rafael Casanova, conseller en cap; el mercader Salvador Feliu de la Penya, conseller segon; el doctor en drets Ramon Sans, conseller tercer; el mercader Francesc Antoni Vidal, conseller quart; el notari públic de Barcelona Josep Llaurador i de Satorre, conseller cinquè, i el guanter Jeroni Ferrer, conseller sisè.

En tota la història de la ciutat, era el moment més difícil per ocupar aquests càrrecs. Si, com algú ha insinuat, no només l’atzar va intervenir en l’elecció, es pot afegir que el suposat frau era un estratagema arriscat.

A Barcelona moltes persones complien llurs obligacions, tampoc fàcils en aquell temps, i els noms i cognoms de la majoria han estat totalment oblidats. És el cas, per exemple, de Joan Camps, conestable de l’artilleria, de qui arribem a tenir notícia gràcies a algunes lleus petjades documentals.

El 5 de desembre de 1713, Ramon Badia, pagès d’Ivorra, estava malalt a la casa que habitava al carrer de Natzaret, i per aquesta raó volia dictar les seves últimes voluntats. Segons quedà escrit a l’acta redactada pel notari Gaspar Grases, Badia va nomenar marmessor Francesc Xicart, pagès de Sant Andreu de Pujalt. La sepultura s’havia de realitzar a l’església de Santa Maria del Pi, després d’haver cridat el mort tres vegades, com era costum a l’època, per assegurar-se que no era viu. Badia tornava el dot a la seva muller i li llegava sis quarteres de blat, de les dotze lliurades al seu germà, Bernat, pagès d’Ivorra, «perquè les guardàs y me las tingués en custòdia». També deixava a la dona «los mobles y trastos de casa y roba blanca, com de vestir», però nomenava hereu Bernat. L’esposa, quan arribés a la condició de vídua, hauria d’acontentar-se amb el dot recuperat i amb el blat.

Joan Vendrell, soldat del regiment de la ciutat, i Joan Camps, conestable de l’artilleria, natural d’Arfa, bisbat d’Urgell, foren precisament els testimonis d’aquesta acta testamentària de Ramon Badia.

Sobre el conestable Joan Camps sabem, a més del seu discret pas per aquesta acta del notari Grases, que el 13 de maig de 1712 havia declarat al bisbat de Barcelona sobre la solteria d’un amic artiller. Amb només aquestes dues notícies, Joan Camps hauria deixat unes petjades imperceptibles a la història de Catalunya, primer com a silenciós testimoni en l’acta notarial del testament d’un pagès modest i després com a avalador de la solteria d’un amic. Però, a més, Joan Camps consta entre els ferits ingressats a l’Hospital de la Santa Creu i de Sant Pau l’11 de setembre de 1714. Fou inscrit al registre com a tinent de bombarders de la companyia de l’artiller Francesc Costa, i també quedà anotat que era fill de Nicolau i natural d’Arfa. No consta el seu nom entre els difunts registrats a l’hospital, de manera que sabem que Joan Camps es va poder recuperar de les ferides patides al final del setge.141





LES NOTÍCIES ESPERADES


6 DE DESEMBRE DE 1713



Francesc Antoni Vidal, l’home de confiança que la ciutat havia enviat secretament a Mallorca amb la missió d’ajudar des d’allà estant a la defensa de Barcelona, va escriure el 6 de desembre de 1713 una carta dirigida als consellers. Deia: «Ab diferents plechs [que] ha aportat una embarcació vinguda de eixa Ciutat [Barcelona], he tingut lo de Vuesa Excel·lència [Emanuel Flix, conseller en cap fins al 30 de novembre] de 21 del passat [novembre] junt ab los papers novament impresos ab lo titol de Despertador de Cathaluña y las Gazetas dels dias 11 y 14 de novembre, que de una y altra cosa se executarà lo que Vuesa Excel·lència insinua; assegurant a Vuesa Excel·lència que ab ànsia se estan aguardant las Gazetas per tenir las notícias y pasarlas a Itàlia y Alemània, y me las demanan personas de qualitat per eix fi, y regonech pot esser de algun útil lo entregarme, y així suplico a Vuesa Excel·lència mane enviarme algunas luego de esser publicadas, ab las embarcacions mes promptas per venir a est port, per poderlas repartir y enviar luego.»

L’obra que havia rebut Francesc Antoni Vidal, publicada feia poc a la impremta de Rafael Figueró, al carrer dels Cotoners, per manament dels diputats, tenia un títol complet prou explícit: Despertador de Cathalunya, per desterro de la ignorància, antídoto contra la malicia, foment a la paciència, y remey a la pusillanimitat, en públich manifest de las lleys y privilegis de Cathalunya, que li fan precisa la plausible resolució de la Defensa, baix lo amable Domini de la Magestat Cesàrea del Rey y Emperador nostre Señor (que Déu guarde), ab los rellevants motius que asseguran los més felices Successos, y ab las conclohents rahons que desvaneixen los sofístichs arguments de quants han solicitat allucinar a la ingènua y constant Fidelitat Cathalana.

A ningú se li escapava que la situació de Barcelona i de Catalunya era força desesperada. Molts no estaven d’acord a defensar a ultrança la ciutat, abandonada pels aliats. I aquell desembre de 1713 no devien ser pocs els qui pensaven que era més raonable una rendició a temps que una derrota cruel. En contra de la propaganda impresa per l’enemic, els diputats havien decidit fer l’opuscle Despertador, que explicava les raons fonamentades de la defensa.

Al seu torn, la Gaceta de Barcelona, que es publicava regularment des del 31 de juliol de 1713, subministrava notícies del setge voluntàriament tenyides d’optimisme. Francesc Antoni Vidal opinava que era eficaç repartir aquestes publicacions, molt sol·licitades fora de Catalunya, per informar de la situació, sumar adhesions i mantenir viva l’esperança dels catalans.142





LES EXCUSES DELS ABSENTS


8 DE DESEMBRE DE 1713



El 8 de desembre de 1713, va retornar a Barcelona el boter Tomàs Llopis, que declarà per voluntat pròpia, davant les autoritats de la ciutat, sobre el motiu de la seva marxa abans d’iniciar-se el setge. Segons explicà, pocs dies abans que els enemics circuïssin Barcelona se’n va anar al lloc de Ribas, d’on era fill, «per veure si podria arreplegar alguna cosa de casa sos pares per a poder sustentarse en lo siti que amenassaven los enemics». Havent arribat «tan repentinament» aquests, Llopis va intentar entrar a la ciutat diverses vegades «mogut del zel de la patria» i exposant-se a molt perills. Segons narrà, no ho havia aconseguit fins aquell afortunat dia de desembre.

Havien passat més de quatre mesos des de l’inici del setge i, com quedà escrit a la documentació dels consellers contra Tomàs Llopis i altres persones que s’absentaren de la ciutat, en aquell espai de temps «los mars adjacents foren libres y desembarassats de las embarcacions enemigas». No resultava impossible, doncs, entrar a Barcelona. Hem de tenir en compte, però, que els vaixells enemics van suposar en tot aquell temps un risc no menyspreable, tant per a les entrades com per a les sortides.

Tomàs Llopis va decidir tornar a Barcelona i des del 8 de desembre era un més dels defensors de la ciutat. Havia d’afrontar, però, el procés obert en contra d’ell pels consellers. Es va presentar al conseller en cap, Rafael Casanova, i després als oficials de la seva companyia de la Coronela, la dels boters, que, capitanejada per Francesc Vilana, formava part del batalló de Santa Eulàlia. Segons explicà Llopis, volia que disposessin d’ell «en lo que fos de servey de la patria conforme los demés individuos de son gremi». Una vegada fet això, el boter suplicà al doctor en drets Rafael Bruguera, assessor de la ciutat en les causes portades contra els fugits, que no fos «més molestat» sobre la seva absència, ja que aquesta havia finalitzat.

Tothom coneixia les seves obligacions des que s’havia decidit la defensa a ultrança. El 28 de juliol de 1713, quedà escrit a les Deliberacions del Consell de Cent que tots aquells que tenien residència habitual a Barcelona i havien marxat, haven de tornar en un termini de sis dies. Als cavallers, ciutadans i «gaudints» que no obeïssin, no se’ls permetria tenir domicili a Barcelona; al seu torn, els mercaders, artistes i menestrals quedarien privats d’exercir llurs respectives arts, i uns i altres serien desinsaculats, és a dir, no podrien ser triats per a càrrecs a la ciutat. Davant d’això, moltes persones van tornar a Barcelona, però la major part dels que fugiren, força d’ells quan ja havia començat el setge, no ho van fer. Sigui per por, sigui per haver-se incorporat, voluntàriament, a l’obediència de l’enemic, sigui per altres motius.

El govern de la ciutat realitzà grans esforços per aclarir l’assumpte dels fugits, va fer enquestes i llistes i va redactar memorials els mesos d’octubre i novembre de 1713. Es va anar casa per casa a comunicar, als qui romanien a la ciutat i eren familiars, criats o coneguts dels absents, que els fugits estaven obligats a tornar. Així mateix, s’interrogà un gran nombre de persones per tal d’obtenir informació sobre els motius de les absències. Finalitzades les enquestes, es podia decidir amb equanimitat si les raons resultaven justes o si, al contrari, eren mereixedores de reprovació o de càstig.

Tot aquest treball va quedar per escrit, i els documents corresponents constitueixen una font documental útil per conèixer les preferències polítiques de molta gent, però també per comprendre més bé diversos aspectes d’aquella societat.

A les llistes i memorials figuren centenars de persones que s’absentaren abans d’iniciar-se el setge o justament després d’arribar els enemics. Un pretext o més habitualment diversos, excusava cada fugitiu. Si creguéssim les declaracions de les persones preguntades sobre l’absència dels seus coneguts, es podria deduir que al voltant de la meitat dels que marxaren ho van fer per raons de salut. Altres, segons s’al·legava, abandonaren Barcelona per motius econòmics; altres per ajudar familiars, i altres per por, incapaços de suportar un setge. Aquests últims tenien un descàrrec prou contundent, ja que el seu temor intrínsec també els havia impel·lit, en ocasió dels setges anteriors, a abandonar la ciutat abans que comencés l’encerclament.

A la documentació recollida, hi consten excuses construïdes amb frases molt semblants les unes de les altres, tot i que es refereixen a persones diferents. Els absents foren defensats pels seus procuradors, entre ells els notaris causídics Miquel Llorell, Josep Pallarols i Josep Mas i Duran. Aquests i els altres prepararen a consciència les excuses dels seus representats i és lògic pensar que van comentar entre ells les possibles respostes i que unificarien criteris abans de contestar.

És útil fer un assaig de classificació dels pretextos i il·lustrar cada tipus amb algun exemple, deixant per a les notes el gruix dels casos.

Entre les raons per haver abandonat la població justament abans de començar el setge, figurava la de dedicar-se, fora de Barcelona, a activitats de compliment obligatori quan s’acostava l’estiu. Molts habitants de la ciutat tenien un peu a la capital i l’altre en algun punt del territori català, on es desplaçaven cada any per fer la collita de la terra.

Aquest era el cas, per exemple, de Josep d’Amigant i Ferrer, comte de Fonollar, el qual, com havia fet altres estius, marxà a Manresa amb la dona, el fill, la nora i els néts. N’era nadiu, hi tenia casa parada i un gran patrimoni en terres, i necessitava recol·lectar-ne els fruits. A més, amb seixanta-cinc anys, patia xacres i es trobava quasi del tot impedit per caminar, si no era amb «gran treball». No resultava raonable, doncs, que restés a Barcelona durant el setge.

En alguna ocasió, la raó de l’absència era haver de fer alguna feina no mecànica fora de la ciutat.

El 14 de juliol, el corredor d’orella Francesc Trias va sortir de Barcelona amb el notari públic Josep Baralt cap al Figueró per fer la quitació d’una peça de terra empenyorada. Van ser-hi fins al dia 18, el 19 passaren a Sant Julià de Vilatorta, d’on l’oncle de Trias era rector i on es trobava la muller de Baralt, i després anaren a Sant Boi del Lluçanès, ja que el corredor d’orella hi tenia la dona, prenyada i pròxima al part. De tal manera que, quan Francesc Trias resolgué tornar a la ciutat, va saber que ja era tard, atès que un destacament de l’enemic arribava a Vic.

També es trobava entre els motius de l’absència, i de forma molt estesa, el fet de no disposar de mitjans per poder subsistir a la ciutat assetjada.

El notari Aleix Claramunt marxà al juliol, ja que «trobantse habitar en las casas de Francesc Móra, notari reial, haventse aquest resolt de anarsen per rahó de la crescuda edat y atxaques, li demanà que li fes servei de acompanyar-lo y assistir-lo durant la ausència, al que no pogué negarse dit Claramunt per las moltas atencions y obligacions que reconeix deure a aquell, havent fet tot lo temps de la pràctica de la art de notaria en casa de dit Móra, y després de tenir la autoritat de notari lo ha sempre alimentat en sa casa, y altrament perque dit Claramunt no té bens ni patrimoni algun». Per aquesta raó, «no hauria tingut qui lo alimentés durant lo siti, a més de que gosa de molt poca salut». No està de més dir que, malgrat el seu estat físic, Claramunt treballà de notari només abandonar la ciutat i va poder exercir fins a l’any 1751.

En força ocasions, ajudar la mare, la dona, els fills, els avis, els sogres, familiars de graus inferiors i amics o coneguts fou també el motiu d’haver abandonar Barcelona.

Francesc de Rocabertí i de Pau sortí de la ciutat a primers de juliol. El seu sogre, Joan Descatllar, batlle general del Principat, patia una llarga «desgana» que aconsellà donar-li l’extremunció. L’home no podia caminar, «menos que sustentantlo dos homens». Els metges van ordenar que anés a Badalona, on el va acompanyar el gendre, i ja no es pogueren moure perquè ja hi havia arribat l’enemic.

Josep Campllonch i Bosch, doctor en medicina, fill que la difunta dona del doctor en drets Rafael Casanova havia tingut amb el seu primer marit, va partir de Barcelona el mes de juliol. La seva àvia era d’edat molt avançada i patia moltes xacres, de tal manera que resolgueren que havia de sortir de la ciutat. Ella, però, només accedia a fer-ho si el nét l’acompanyava, «per no tenir altra persona de qui se pogués prometrer la asistència».

Baltasar de Bastero i Lledó, degà i canonge de la seu i catedràtic de cànons, marxà de Barcelona el mes de juliol per assistir la mare, la cunyada i el nebot. A més, la seva escassa salut no hauria pogut suportar les inclemències que comportava un setge. Val a dir, sense ànim d’ofendre el canonge, que el seu delicat estat físic no li va impedir, al cap de no gaire temps, rebre el càrrec de vicari general castrense de mans del duc de Berwick.

Assistir les ànimes, la pròpia o les properes, fou també una raó de pes per marxar de Barcelona abans de l’arribada dels enemics. Entre d’altres, la devoció a la Verge de Montserrat va créixer, sospitosament, el mes de juliol de 1713.

El doctor en drets i ciutadà honrat Esteve Serra i Vileta va marxar aquell mes amb la muller i els quatre fills «a fer devoció» a Montserrat. Al cap de poc temps, l’enemic arribà i «se infectaren los camins de lladres, micalets y venturers, y consecutivament fou bloquejada la ciutat per terra y mar».

El doctor en drets Miquel Mariner i el notari causídic Francesc Busquets van sortir de la Ciutat Comtal a finals de juny, per acompanyar Jacinta Prous, dona de Mariner, Jacinta Trellas, la seva sogra, Marianna Prous, donzella i cunyada, i Francesca Trellas, donzella i tia, a visitar Montserrat. Els testimonis interrogats digueren que no havien «tingut noticia de que han de restituirse». No podien tornar perquè els camins es trobaven «infectats axí dels soldats del exèrcit del enemich, com y també per altre gent facinerosa».

La malaltia fou la causa més declarada per justificar l’abandó de Barcelona, per si sola o afegida a altres motius, com ara la «crescuda edat». No pocs dels absents van marxar per canviar d’aires i per prendre les aigües en algun lloc del Principat, com havien fet sempre en arribar l’estiu. Els metges eren citats com a part essencial de les explicacions d’aquesta mena: calia obeir els seus savis consells.

El ciutadà honrat Josep d’Antich s’absentà de Barcelona a l’inici de juny perquè patia una «desgana» i una «hipocondria que s’encaminava a ètica». El seu metge, Rafael Esteve, «li ordenà que per recobrar la salut li importava molt anar a Torelló a prendre les aigües, i se té noticia que permaneix allà amb sa mare i germana».

Pere Blanch, passamaner, se n’anà de la ciutat el mes de juliol, perquè tenia seixanta-tres anys i patia xacres de «dolor nefrític i inflamació de ronyons quasi habituals», i amb tanta «exorbitància» que es repetien «per intervallos y ab paroxismes que el tenien ab continua inquietut» i fent llit. El doctor Isidre Salvador li ordenà que anés a Camprodon, on tenia la seva «pàtria», per prendre les aigües minerals.

El notari Francesc Móra es va absentar el juliol perquè no podria suportar els «treballs del setge», és a dir, les dificultats, ja que tenia més de seixanta-set anys d’edat, «ab un humor pituitós que li flueix en una cama molt temps ha, impedintli moltas vegadas lo caminar», i estava amb nafres i «molestat ordinàriament de mal de orina i pedra i de sufocació». En un estat tal, el col·legi de notaris l’havia eximit de fer guàrdies a la companyia de la Coronela.

Josep Narcís Anglada, notari causídic, havia patit el juliol un accident greu de vòmit i se li va recomanar menjar bons aliments, prendre medecines i fer llit durant bona part de l’any. Altres estius els metges l’enviaven a gaudir dels aires de Vic, i sovint els oficials del seu col·legi l’excusaven de fer la guàrdia.

El doctor en drets Josep Mas va partir de la Ciutat Comtal a primers de juliol. El 1712 havia sofert una greu malaltia i els metges li ordenaren que anés a fer banys i begués llet de burra. Se n’anà a Teià i després a prendre aigües a Torelló, també per indicacions dels doctors en medicina. Les mateixes coses li havien dit aquell any 1713, tot i que no consta si va insistir en la ingestió de llet de burra.

El notari reial Josep Sala va marxar de Barcelona aquell agitat mes de juliol, en què es produí la sobtada però justificada migració. Patia una desgana amb «vértigos y graves paroxismos epilèptics, tan grans que una vegada arribà a estar de haverlo de sagramentar per viàtich». En aquella ocasió el metge el va enviar a prendre els aires de Camprodon, per dos anys, i havia ordenat la mateixa cosa aquell juliol.

Jaume Salvador, apotecari i cèlebre botànic, va patir una greu malaltia l’any 1707, i des d’aleshores s’absentava els estius. L’any 1710 anà a Esparreguera, atret per les aigües termals. L’estiu de 1712 va sofrir una altra desgana, amb febres tercianes, de tal manera que l’estiu següent el metge Joan Fàbregas ordenà que Salvador anés al monestir de Sant Jeroni de la Vall d’Hebron, per passar després a Ripoll i més tard prendre les aigües de Ribes. L’apotecari, però, es va veure requerit d’anar a Calella, d’on era originària la seva família, i d’allà no es va poder moure per culpa dels enemics.

La timidesa també constava entre les causes esgrimides pels testimonis per explicar la marxa de la ciutat de familiars, amics o coneguts. La paraula timidesa té per arrel llatina una de més curta, timor, que vol dir por, mentre que timiditas equival a covardia, falta de valor. Els tímids, així, no eren hàbils per a la guerra, ni per disparar armes de foc, ni per aguantar les dures condicions d’un setge. Encara que la timidesa podia portar, per un camí fàcil i planer, fins a la vilesa.

Miquel Llevat, hortolà de les hortes de Sant Pau, s’absentà el juliol perquè tenia seixanta anys, i també perquè «per ser molt tímido y de molt poch esperit no se sentia ab ànimo de aguantar y poder suportar las incomoditats y treballs de un siti, majorment tenint la seva habitació fora murs, exposantse a perdre la vida de pur aturdiment, y per dita raó en ningun dels sitis passats no es quedà en ella». En canvi, dos dels seus tres fills contribuïen a la defensa de Catalunya, incorporats al regiment de fusellers de Jaume Molins. Els fills de tímid no ho han de ser necessàriament.

El celler Francesc Fages també va abandonar la ciutat el juliol, «per ser de naturalesa molt pusillànim, tímido y molt atemorisat de manejar armas». En efecte, quan feia de centinel·la a les guàrdies de nit, l’havien de treure abans d’hora i no havia pogut passar a la ciutat cap dels setges anteriors. En tot cas, pagà «per deu dias a la confraria lo socorro de un home que servís en son lloc». I la seva dona, Emerenciana Martí, que es quedà a Barcelona com altres mullers de tímid, havia ofert seguir pagant mentre durés l’absència del marit. Necessitaria força diners.

El passamaner Josep Astor va marxar igualment, com tants altres, el mes de juliol. Era «home molt pusillànim y molt aturdit» i no se sentia amb ànim per poder tolerar les incomoditats del setge. De fet, «luego que hi hagué rumor en esta ciutat de que lo exèrcit del enemich venia a assitiarla, li sobrevingué una còlica que li causà lo no poder menjar ni dormir, y després se posà ab tal temor que ni assertava en las paraulas que promulgava, lo que advertit per sa muller, fill primogènit y gendre, lo persuadiren sen anàs». Ho va fer amb la dona i quatre fills de poca edat, i a Barcelona quedaren el fill gran i el gendre. Se sabia també que durant el setge de 1706, formant Josep Astor part de la companyia dels passamaners, «li succeí que haventli ordenat fer centinella se posà ab tal temor que li ocasionà fret y febre al mateix puesto, que lo obligà a haversen de anar luego a casa, posarse al llit i tinguè una grave desgana que arribà en estat de ministrarle lo sant sagrament de la Eucharistia per viàtich». El passamaner Josep Astor era, sense dubte, un cas perdut per a la guerra.

Francesc Roig i Vives, argenter, va abandonar la ciutat el mateix mes «per ser home molt dèbil y temerós, y patir una grave flucció en lo pit y moltes altres atxaques». Tal com va certificar el seu metge Francesc Costa, no era factible que suportés el setge. I els testimonis interrogats explicaren que era inútil en matèria d’armes i que, quan feia les guàrdies, tremolava quasi sempre que havia de tocar-ne una.

El doctor en drets Francesc Bach va sortir de Barcelona a finals de juny o primers de juliol, per assistir la seva germana i nebots, però també perquè se n’anava cada estiu, ja que patia una «malaltia de un grave incendi de orina» i «molta part del temps se ha de medicinejar y viure ab continua dieta y menjar sempre carn». Això, està clar, no era fàcil d’aconseguir durant un setge. Per si no n’hi hagués prou, Bach era «home dèbil y temerós, de manera que los tirs de armas de foc lo aturdeixen». Per tot plegat, era evident que no podria aguantar els «sustos», els «treballs» i les incomoditats que es pateixen a les places assetjades.

Els doctors en dret no semblaven constituir el col·lectiu professional més valerós de la ciutat: més aviat tendien a ser «flacs d’esperit». Així, Baltasar Oliveras va deixar Barcelona el mes de juliol, perquè era «dèbil y temerós de armas de foc». A més, i això potser abundava entre els temorosos, Oliveras patia una malaltia habitual de mal d’orina. Per aquests motius, el doctor en drets requeria medecines i havia de prendre molt freqüentment «begudas refrescadas ab neu y tot lo any bons aliments». D’aquesta manera, no li resultaria possible aguantar les dificultats d’un setge, que tendeixen a provocar fam.

El cas dels catedràtics era singular i, per tant, fou tractat separadament per la ciutat a l’hora de jutjar les excuses presentades. Quedà escrit a la documentació que les càtedres de les facultats majors acabaven el curs o lectura els primers dies de maig i tornaven a la feina el 5 d’octubre; que en el període intermedi no es llegia, ni es cursaven els estudiants de les facultats esmentades; que els cursos de filosofia acabaven a finals de maig i es reiniciaven el 15 de setembre; que els catedràtics de gramàtica plegaven la vigília de Nostra Senyora d’agost, alguns anys fins i tot abans, i no tornaven fins l’endemà de Nostra Senyora de setembre, i, finalment, que durant els setges no es llegia, ni els estudiants cursaven a la Universitat Literària. Semblava lògic, per tant, que els catedràtics haguessin marxat de la ciutat abans que s’iniciés el setge.

Foren excusats «per la raó general comprehensiva de tots», però també, en alguns casos, per motius particulars. Així va succeir en els casos de Francesc Fàbregas, Oleguer Rafart i Francesc Aparici, catedràtics de lleis; el degà i canonge Baltasar de Bastero, catedràtic de cànons; el canonge Josep Miró, de filosofia; Genis Padró, de gramàtica; Josep Turó, de grec; Joan Pla, de medicina, i Gerard Ametller, de teologia.

Quedà constància de les raons particulars, per exemple, del reverend Gerard Ametller. Es va absentar els primers dies de juny perquè el mercader Gaspar Salla, a la casa del qual s’estava com a mestre, se n’anà de la ciutat amb la seva mare, muller i família. Era lògic que Ametller marxés de Barcelona, ja que es va veure sense casa on habitar i sense capacitat per alimentar-se: en efecte, no podia obtenir benefici ni residència a cap església de Barcelona, ni la ciutat era capaç de pagar el salari de la seva cadira o càtedra a causa de les moltes despeses que tenia. Gerard Ametller es retirà al veïnat de Valleix, terme de Mataró, on vivia la seva mare, per tal que l’alimentés durant el setge. I consta a la documentació que «després que fou allà se té noticia que se desganà y encara li dura la malaltia».

Alguns dels que van marxar de Barcelona deixaren mitjans per pagar soldats o per ajudar amb diners quan la ciutat ho demanés: una cosa era fugir per no haver de lluitar i una altra, més greu, no col·laborar de cap manera en la defensa de la capital catalana.

Era el cas, per exemple, de Pere de Planella, que com altres estius va abandonar la ciutat a primers de juliol per acompanyar la seva muller i fills a Moià, a la seva baronia de la Granera. El noble havia manifestat l’ànim de «restituirse molt prest», i és cert que no havia tret cap cosa de la seva casa de Barcelona, ni «desà aquella, dexant los papers de sa hizenda sens tancarlos». No va poder tornar, però va satisfer trenta rals de vuit com a part del donatiu voluntari fet pel braç militar.

Alguns dels absents deixaren de ser acusats per la ciutat, ja que es van acceptar les excuses donades per les persones que asseguraven conèixer bé llurs circumstàncies. Convé saber també que no pocs dels que van marxar havien rebut permís per absentar-se.

Rafael Estevanell, cabelleraire, va sortir de Barcelona quan ho van fer tantes altres persones. Estava xacrós i els metges li aconsellaren que no s’«atrevís a passar los sustos y incomoditats grans que regularment pateixen los habitants en plaça assitiada». Estevanell comunicà als consellers que volia marxar i el 17 de juliol va obtenir del conseller en cap llicència per fer-ho. Emanuel Flix, potser perquè havia votat contra la guerra a ultrança, tenia inclinació a la condescendència amb els que abandonaren Barcelona en aquelles dates.

En alguns casos no tan sols havia existit causa justificada per abandonar Barcelona, sinó que el comportament després d’haver-ho fet va merèixer el reconeixement de la ciutat, pel fet de ser admirable.

El pentiner Joan Lacoma va marxar de la capital perquè es trobava «vexat i oprimit» per diferents deutes, no podia cobrar dels deutors i tenia obert concurs de creditors a la Reial Audiència. Diverses persones de València i de Cartagena li devien diners i, per aquest motiu, demanà passaport a la reina per poder-hi anar, a intentar cobrar. Des d’allà, una vegada iniciat el setge, havia enviat a Barcelona molts queviures. Una energia notable, la d’aquell home, i més tenint en compte que tenia setanta-quatre anys d’edat. Com quedà escrit a la documentació de la ciutat, només amb el pretext de la seva avançada edat hauria quedat «excusat legítimament» d’haver marxat.

Al seu torn, l’aguller Joan Pau Genovès i el manyà Josep Navarro van anar a Tossa a finals de juny o primers de juliol, amb el fuster Isidre Mayol, company seu, a recollir fruits i peix. Una vegada realitzada la feina, decidiren enviar queviures a Barcelona per contribuir a la seva defensa i, per fer-ho, compraren un llaüt i hi feren tres viatges. Els consellers, per aquesta raó, els donaren permís per quedar-se a Tossa. A això se sumà aleshores un altre fet. La ciutat havia enviat Joan Domènech, com a correu, a la cort de Viena. El mes d’octubre de 1713, va arribar de tornada a Palamós, amb Gabriel Farreny, del regiment de Ferrer, i per terra passà a Tossa, que es trobava sota obediència dels enemics. Els dos homes necessitaven «per resguard de sas vidas estar allí ocults», i es valgueren de Joan Pau Genovès i Josep Navarro, a les cases dels quals passaren nou dies. Els dos salvadors, «no trobant embarcació se atrevís a portar» el correu i el seu company, s’arriscaren a enviar-los amb el llaüt i a cercar mariners que el fessin navegar.

Finalment, cal fer notar que en cap de les explicacions recollides en els testimonis consta que la causa de la marxa dels familiars, amics o coneguts fos la de preferir el partit enemic, el borbònic, o la de no estar d’acord a defensar la ciutat a ultrança. Els interrogats havien de ser prudents: ningú no sabia del cert quin seria el futur de Catalunya i de la seva capital. No cal dir que, una vegada acabat el setge, la fidelitat a Felip V va aparèixer com a causa de l’abandó de la ciutat en les boques d’alguns dels qui havien marxat de Barcelona el juliol de 1713. Amb el Borbó com a vencedor, la fidelitat felipista va substituir entusiastament les raons esgrimides abans davant la ciutat.143





LES GUÀRDIES DELS NOTARIS PÚBLICS DE BARCELONA


14 DE DESEMBRE DE 1713



El col·legi dels notaris públics de Barcelona tenia greus dificultats per assistir, en nombre suficient, a les guàrdies que la seva companyia de la Coronela havia de fer. El 14 de desembre de 1713, el col·legi va enviar una declaració als consellers de la ciutat per mitjà del capità de la companyia, Josep d’Oliver i de Botaller, comte de Camprodon. Els explicaven aquestes dificultats i l’incompliment del notari Jeroni Brotons de les resolucions preses per solucionar-les. S’hi deia que l’any 1705, quan Carles III entrà a Barcelona, el collegi formà la companyia «ab lo amor y zel de verdaders patricios», amb «la mira de ser pauta, norma y nivell per los demés gremis», per «los majors progressos de Sa Magestat, crèdit de la nostra Nació y manutenció dels privilegis, prerrogatives i llibertats de tot lo Principat». Des d’aleshores els notaris públics de Barcelona havien fet sempre les guàrdies encomanades «ab la satisfacció que és ben notòria».

Amb la ciutat assetjada, no podien cobrir tots els llocs de centinel·la que els corresponien. El col·legi estava format per 52 membres, però calia deduir-ne divuit: sis pel fet de gaudir de privilegi militar, cinc membres de l’estament de mercaders, quatre del tot impedits i tres absents de la ciutat. Quedaven, per tant, tan sols 34 homes per fer les guàrdies. D’aquests, a més, calia restar-ne quinze que tenien llicència per no fer les guàrdies, ja que havien de prestar servei contínuament al consistori, a la Diputació o al braç militar, o perquè eren de «crescuda edat». Per tant, només quedaven dinou col·legiats, i d’aquests encara calia restar els vuit oficials de la companyia: un tinent, un alferes, dos sergents i quatre caps d’esquadra. Així, el col·legi tan sols disposava d’onze membres per fer de soldats i omplir els llocs de centinel·la.

La declaració lliurada també explicava la situació dels escrivents. Des de sempre, els col·legiats els feien participar a les guàrdies, «anteposant la utilitat pública, en un fet tan important», a la conveniència dels notaris amb què treballaven. Molts escrivents, però, eren de fora de Barcelona i no pocs d’aquests foren cridats a llurs cases, ja que els pares no havien volgut «dexarlos exposats als treballs y contingències de un siti». Per això, només quedaven divuit escrivents a la ciutat. Així, entre notaris i escrivents, el col·legi comptava tan sols amb vint-i-nou soldats.

Era necessari, doncs, trobar una solució per fer el servei i no alterar els ànims dels altres gremis. Es va decidir que els quinze exempts de fer les guàrdies paguessin sis sous per dia de guàrdia per mantenir amb aquest estipendi homes «forts de treball y confiança». Tot i aquesta resolució favorable, el notari públic de Barcelona Jeroni Brotons es negava a pagar la quantitat, amb la qual cosa donava mal exemple a la resta de col·legiats.

Tres mesos més tard, el 2 de març de 1714, les dificultats havien augmentat. A la reunió celebrada aquell dia a la sala del consistori de la Casa de la Ciutat, es van denunciar les sovintejades absències a les guàrdies i la manca en el pagament dels sis sous per part dels alliberats. L’assumpte s’havia tractat en una reunió prèvia del collegi, el dia 12. Francesc Bonaventura Torres va dir que no tenia seixanta anys, l’edat que excusava de fer les guàrdies, sinó cinquanta-dos, però assegurava trobar-se malalt. Així, demanava tenir el mateix tracte que els notaris de seixanta o més anys, que eren Francesc Cortès, Rafael Albià, Tomàs Simon, Pere Llosas i Jeroni Brotons.144





LA MORT DE JOAN COLOMER


15 DE DESEMBRE DE 1713



El 15 de desembre de 1713, va morir Joan Colomer. A la Barcelona de finals del segle XVII i principis del XVIII no calia explicar a ningú qui era aquell home. Avui, però, s’ha perdut el record del personatge.

Fill de flequer i flequer ell mateix, Joan Colomer havia ascendit socialment i econòmicament fins a ser mercader, i es va enriquir, sobretot, fent de proveïdor del pa de munició. Era propietari, al barri de la Fusina de Barcelona, dels forns per fer pa potser més importants de tota la Península. I com a proveïdor, Joan Colomer va acompanyar Carles III a les seves campanyes militars per Espanya.

Era, però, quelcom més que un eficaç col·laborador del rei. En efecte, ell i la seva dona tenien un tracte familiar amb els alts comandaments dels exèrcits aliats. La parella havia allotjat el generalíssim Guido von Starhemberg a la seva esplèndida casa del barri de la Fusina, en un «quarto del generalísimo» molt ben moblat. Starhemberg feia regals a Teresa Isern, dona de Colomer. I també l’obsequiava Pedro Manuel de Tavora, comte de l’Atalaya, tinent general dels portuguesos i gran d’Espanya per nomenament de Carles III. Durant la seva estada a la Ciutat Comtal li va regalar un forló per a sis cavalls amb les seves armes.

El cos de Joan Colomer fou enterrat al claustre de la catedral, a la sepultura marcada amb el número 247. La seva làpida diu: «Vas de Joan Colomer mercader y de Llorens Giralt mercader y familiar del Sant Ofici y dels seus, 1725.»

Joan Colomer havia convertit la seva propietat de la Fusina, heretada del seu pare, en una mansió luxosa, magníficament habilitada amb cotxera, galeria, estrada i una capella amb cimbori rematat de vidreres, on s’exhibia un luxós pessebre adornat amb 76 miralls. La propietat comptava amb un hort enjardinat admirable, amb esplèndids sortidors on dansaven sense descans ballarins fets de tela; era sens dubte, i ho seria encara un temps més, el millor jardí de Barcelona, ciutat de jardins.

A la casa de la Fusina es venerava el record de Carles II i el seu entorn. A les parets penjaven retrats del rei difunt, de «la reina Marianna muller que fou de Carlos II», de Joan d’Àustria i del duc de Bournonville, virrei entre 1678 i 1684. Els Colomer, com moltes altres famílies catalanes, van ser servidors de Carles II abans de serho de Carles III, l’arxiduc. Es tractava d’una fidelitat continuada a la Casa d’Àustria, que els semblava del tot lògica i natural.

Uns dies després de la mort de Joan Colomer, el 22 de desembre, la vídua Teresa va fer inventari dels béns del seu difunt marit. La feina es realitzà per partida doble i similar: d’una banda hi treballà el notari Jeroni Casetas, i de l’altra, el seu col·lega Bartomeu Cerveró.

En el moment de fer les llistes, es feren palesos els dubtes sobre les propietats dels Colomer situades fora de les muralles de Barcelona. Sobre la casa i el molí de la Verneda quedà escrit: «Per raó del siti en que se troba la present ciutat se inteligència [es pensa] que per les tropes asitiadoras se troba del tot derruïda.» Sobre la torre de Badalona s’expressà: «Las tropas sitiadoras tenen ocupada la casa y no se sap si de present existeix.» I, tenint en compte que a Sant Cugat del Vallès el difunt Colomer posseïa la casa i heretat anomenada lo Mas Roger, quedà dit que «quan lo siti serà alçat, Teresa Colomer continuarà lo inventari en Badalona y el Vallès». La vídua, si no volia perdre els seus drets, estava obligada a iniciar l’inventari en el termini d’un mes des de la mort del marit i, en aquest cas, justificava la impossibilitat de portar-ne a terme una part.

La sort de la casa i els forns de la Fusina fou la pitjor i la més trista, ja que no foren enderrocats per les bombes enemigues ni per la construcció de la Ciutadella, sinó per la mateixa ciutat. En efecte, el 18 de juliol de 1714 els defensors van decidir protegir-se de l’atac enemic creant una «cortadura», o línia de defensa aixecada a l’interior de la muralla, en aquest cas la de llevant, i això comportà l’enderroc de força cases, incloses les de l’àrea de la Fusina. El dia 20 de juliol començaren aquests durs sacrificis d’habitatges, des del Portal Nou fins al monestir de Santa Clara, i el 17 d’agost es decidí continuar l’obra defensiva en direcció al mar, fins a prop dels molins de vent. Es demolí així la casa del difunt Colomer, com també passà amb altres «en dit paratge, servint com serví lo terreno en cortadura».

Acabat el setge, el drama de la vídua Colomer continuà. Primer amb els deutes que havia de pagar. El mestre de vidrieres Joan Macià cobrà a Teresa Isern 93 lliures per les vidrieres i el mirall fets l’any 1711 per adornar el «quarto del generalíssim», Guido von Starhemberg, «en lo temps habità en casa de dit Colomer». I el mestre de cases Francesc Vallescà i el fuster Jordi Casadevall, que havien fet la demolició de la casa de la Fusina i havien portat la desferra a l’Hospital de la Misericòrdia i a casa de Pere d’Amigant, presentaren factura als hereus de Colomer per aquella feina, que en el seu moment durà vuit dies i dues nits.

I per si això fos poc, quasi tots els béns heretats del difunt austriacista Joan Colomer es trobaren després de 1714 sota segrest dels vencedors: «És constant i ben notori que la major part de la hizenda que dit Joan Colomer lo dia de son òbit tenia y posseia, avui se troba baix lo Real Segrest.»145





LES ABJURACIONS


20 DE DESEMBRE DE 1713



Gregori Escolens, natural de Vlissingen, província de Zelanda, es presentà el 20 de desembre de 1713 davant el vicari general Josep Rifós. Amb la mà sobre el Llibre dels Quatre Sants Evangelis, va agrair a Déu Nostre Senyor haver-li donat prou coneixement per abraçar la veritable fe, creença i religió, que és la que professa i ensenya la Santa Mare Església. A continuació abjurà, detestant i negant tots i qualssevol dogmes, heretgies i errors que s’oposen a aquesta fe i a la seva puresa.

Uns mesos més tard, el 16 de febrer de 1714, Adam Sire, alemany nascut a «Onisben», va abjurar també de les seves creences religioses. Es trobava a la «cambrada» dita de Sant Roc de l’Hospital de la Santa Creu, «detingut de malaltia corporal» i, amb la mà sobre els Evangelis, va esdevenir «nou convertit» en presència de Miquel Gonsalvo, de l’orde dels predicadors, catedràtic de teologia de la Universitat Literària de València, predicador de Carles III i teòleg de la Reial Consulta, que actuava amb facultat donada per Josep Rifós. L’home era soldat del regiment de la Concepció, i havia ingressat a l’hospital el 6 de novembre de 1713, on consta com a natural de Luxemburg, vestit amb barret, casaca blava, camisa, calces de teles, mitges i sabates, tot nou, i amb «casalina» i fusell.

Tres dies després, el 19 de febrer, Joan Pau Fermenar, natural de Brandenburg, va fer el mateix, davant el vicari general. Les conversions seguiren aquells mesos difícils i, així, el 30 d’abril Enrich Erns, de la ciutat de «Marrian principat de Hannover», va abjurar també dels seus errors en presència de Rifós, i el 7 de maig, Joan Corneli, nascut a «Bernosom», a Flandes, va fer el mateix.146





LA PÓLVORA DEL PATRÓ FRANCESC MAGRINYÀ


22 DE DESEMBRE DE 1713



El divendres 22 de desembre de 1713, va tenir lloc un fet que obligà el síndic de la ciutat a processar els oficials de la companyia dels ferrers, agullers, manyans i clavetaires. Ignasi de Bòria i Sanahuja era el capità d’aquesta companyia de la Coronela, que formava part del regiment de la Santíssima Trinitat, mentre que Josep Masderroda n’era el tinent, l’aguller Pere Gil l’alferes, i el manyà Dionís Saborit el sergent. Estaven tots acusats de no haver capturat el patró Francesc Magrinyà. En efecte, la seva companyia estava de guàrdia al Portal de Mar, on tingué lloc el succés reprobable protagonitzat per aquest patró. Magrinyà havia manat que uns mariners baixessin uns sacs de pólvora per la muralla de mar fins a un llaüt situat al punt on aquesta era travessada pel Rec Comtal.

Cap a les set del vespre, els manyans de guàrdia van veure com, per la muralla que anava del baluard del Vi al Portal de Mar, es treien els sacs de pólvora, i van arrestar un dels mariners implicats. El govern de la ciutat acusà els oficials de la companyia de no haver detingut també Francesc Magrinyà.

Frustrat l’intent de treure la pólvora fora muralla, el patró Magrinyà va anar a una casa del carrer dels Canvis Vells, on es trobava Pau Fabregat, botiguer de teles, per explicar-li els fets. El capità dels manyans, Ignasi de Bòria i Sanahuja, va dir que en donaria part més tard i va concedir a Magrinyà un marge de temps per lliurar-se a l’autoritat. Aquest explicà també a Fabregat que la pólvora en qüestió era la que li havia quedat de l’armament de quan havia anat a Mallorca per compte de la ciutat, amb un pinco armat, i que la volia per posar-la en aquest pinco i donar-la a un parent seu que havia armat una fragata per anar en cors.

Pau Fabregat, després de queixar-se a Magrinyà del compromís en què el posava per haver-li explicat els fets, va anar a buscar Sebastià de Dalmau, conseller segon. El va trobar a casa del general Antoni de Villarroel i li narrà el succés. Dalmau va respondre que l’acte de Magrinyà estava molt mal fet, però considerava que era un home benintencionat i afecte als defensors, i així ho va escriure en una nota per al conseller en cap que Fabregat li havia de lliurar. Aquest pensà que, abans de donar el bitllet a Rafael Casanova, era millor anar al Portal de Mar a parlar amb el capità Ignasi de Bòria i Sanahuja i explicar-li la situació. Havent quedat amb Magrinyà que es trobarien a la plaça del Blat, Fabregat així ho va fer. Quan tots dos eren a la plaça, Fabregat va dir a Magrinyà que es presentés al Portal de Mar i que ell portaria el bitllet al conseller en cap. Magrinyà contestà aleshores que no volia tornar al portal, perquè mai havia estat pres i volia continuar en lliberat. Aleshores Pau Fabregat es va dirigir a casa del conseller en cap, al carrer dels Banys Nous, i li explicà tot allò que havia succeït. Rafael Casanova va llegir la nota de Sebastià de Dalmau i s’exclamà, irritat: «Que em perdoni lo senyor don Sebastià, que ells han d’anar a la presó», referint-se a tots els implicats, inclòs Francesc Magrinyà. Atès que Pau Fabregat sabia que el patró no havia anat al Portal de Mar a lliurar-se, va dir a Casanova: «No crec que [vostè] logri son intent», ja que pensava que, com que Magrinyà no es trobava pres i no volia ser detingut, seria difícil que el conseller en cap el pogués fer arrestar. Rafael Casanova es va mostrar aleshores molt més enfadat i s’exclamà amb energia: «Còm no me eixiré bé?», i s’aixecà furiós de la cadira on estava assegut. Pensava que, com a conseller en cap, tenia l’autoritat i els recursos necessaris per poder empresonar els culpables de l’acció a la muralla. Fabregat, veient-lo tan alterat, li digué: «Miri, senyor conseller, que lo patró Magrinyà no està près», i afegí, per calmar-lo, que el capità Ignasi de Bòria i Sanahuja havia donat part.

Pau Fabregat s’acomiadà del conseller en cap, que quedà del tot enfurismat, se’n va anar a casa, al carrer dels Canvis Vells, i esperà una estona llarga, despert al llit, per si venia Magrinyà a trobar-lo. No fou així i l’endemà, dissabte 23 de desembre, es dirigí al convent de Santa Mònica, on creia que s’havia refugiat Magrinyà. En efecte, l’hi trobà i parlà amb ell, però la conversa no va servir perquè el patró es lliurés a la justícia.

El mateix dissabte 23, els sis consellers de la ciutat es van reunir per tractar la qüestió: era evident que Rafael Casanova no volia que les coses acabessin sense que els culpables principals fossin castigats. Al Registre de Deliberacions del Consell de Cent quedà escrit: «Ohit lo succeit en la nit passada a les deu horas de la nit poch mes o menos, un furt de pólvora, la qual se volia traurer de la present ciutat per la muralla, haventhi gent baix de dita muralla y diferents dins la present ciutat, de la qual pólvora se han près cinch sacs, los quals se troban en la torra de Sant Joan, y que lo capital de dit robo se diu és lo patró Francesc Magrinyà; y atesa la gravetat de dit delicte y lo quant perjudicial pot esser y és a la present ciutat, que se necessita de donarli tot remey», calia que es fes «ambaixada al portant veus de general governador [Pere de Torrelles] per entregarli los presos se troban en la Drassana y subministrantlo tot lo dit fet. Y que estimarà la present ciutat sie servit manarse forma y despatxe lo procés de dit fet y que sien publicades públicas cridas per los llochs acostumats de la present ciutat, prometent y donant cent pessas de vuyt a qui entregarà près a dit patró Francesc Magrinyà, y cent a qui descubrirà los còmplices y factors de dit delicte, donantne plena prova y un home fora de mal com no sie ningun dels principals de dit delicte. Y que quiscun dos dies, per medi del síndich de la present ciutat, sie feta instància a dit señor governador, y los Excellentíssims Consellers sien servits fer relació del estat en que se trobarà dita dependència. Y que còpia de la present deliberació sie posada en mans del señor general en xefe [Villarroel] y del señor general Basset, dientli esser molt contingent saber en dit furt, així en lo vendrer com en comprar dita pólvora alguns subjectes a llur jurisdicció, y que així sien servits aplicarhi tota diligència y castigar dit delicte en cas se trobàs saberhi. Y que lo capità se trobava de guàrdia reste arrestat en sa casa sots alguna […] pena, lo tinent, alfèrez y sargento sien presos y capturats en part recta y segura, a disposició y direcció del Excel·lentíssim Señor Conseller en Cap.»

El 24 de gener de 1714, figura al Registre de Deliberacions del Consell de Cent que Josep Barrera i Bofarull, assessor de la ciutat, havia informat que Francesc Magrinyà encara no estava empresonat. Aconsellava, a més, ser suau amb els oficials de la companyia detinguts, i argumentava que el seu llarg empresonament ja suposava «bastanta mortificació», que la seva culpa era lleu i que eren grans els serveis que feien a la Coronela. Així, demanava «que lo síndic de la ciutat cessi instància contra ells, essent posats en llibertat y restituïts a son pristino estat, pagant emperò los gastos de la informació y demés, continuant emperò lo síndic la instància contra Francesc Magrinyà i còmplices y factors de dit delicte, per a que se procehesca a la punició y càstich com se requereix del Il·lustríssim señor Portant Veus de General Governador». Francesc Magrinyà, doncs, seguia lliure, potser ajudat per Sebastià de Dalmau.

El patró protagonista del furt va sobreviure al setge, però el 1716 consta, als documents del cadastre, reduït a la condició de descarregador. Un temps més tard, l’habitatge de Francesc Magrinyà fou enderrocat per deixar pas a l’esplanada de la Ciutadella.147





ELS FOLRES DELS MERCERS


23 DE DESEMBRE DE 1713



El 23 de desembre de 1713, 32 membres de la confraria dels mercers botiguers de teles estaven reunits a la casa del carrer de l’Argenteria propietat del seu cònsol en cap, Francesc Fau. El 28 de juliol encara havien celebrat el consell als claustres del convent de Sant Agustí, però aquest desembre devien pensar que era molt arriscat tornar-hi, atès que era un lloc massa exposat a les bombes.

La confraria havia de lliurar 6.000 canes de teles gòtiques per als «aforros del vestuari de las tropas» de la ciutat. Eren més de 9.000 metres de teles, lògicament destinats als batallons dels barris formats al setembre anterior amb una xifra superior als 2.700 homes.

Aleshores els mercers van saber que es necessitaven també sis o vuit peces de baietes divuitenes blanques i de colors.148





EL DESERTOR PERE GARRIÓ


24 DE DESEMBRE DE 1713



A prop d’acabar l’any 1713, el síndic i procurador fiscal de la ciutat actuà contra Pere Garrió. A la documentació dels consellers de Barcelona es llegeix que aquest home era soldat del regiment de formació recent anomenat de la Nova Lleva i, en concret, de la companyia de Josep Bovera. Tenia la seva habitació al carrer de Darrere del Convent de les Magdalenes a casa d’unes dones, una de les quals s’anomenava Caterina, que feia pocs dies havien fugit de Barcelona per passar al costat dels felipistes.

El diumenge 24 de desembre de 1713, vigília de Nadal, Pere Garrió va intentar, entre les cinc i les sis de la tarda, passar a la part de l’enemic per les forques situades entre els camins de la Creu de Sant Francesc i dels Àngels Vells. S’encaminà en direcció al cordó dels assetjants portant una capa que havia furtat a Cristòfol Costa, soldat del seu mateix regiment.

El mercader Sever March, com a subrogat del conseller quart Francesc Antoni Vidal, veedor i comptador dels regiments, lleves i armaments de mar i guerra, afirmà durant el procés obert contra el desertor que «en las llistas de dit ofici» Garrió constava com a fill de Josep, natural de Coín, alt d’estatura, de cabells negres, amb ferida a la galta sota l’ull dret i una altra a la part esquerra del front, inscrit a l’esmentada companyia de Bovera. Segons Sever March, Garrió era soldat dels de la nova lleva dels 3.000, «per defensa del fort de Montjuïc», al batalló comandat pel sergent major Josep Dalmau.

D’altra banda, Pere Torrents, fadrí escudeller de vint anys i soldat del batalló de la Nova Lleva, declarà que aquell 24 de desembre va anar a veure què feia Pere Garrió, ja que es movia de manera sospitosa fora de la ciutat. Li preguntà en llengua castellana: «¿Qué hace usted por ahí, paisano?» L’home portava «sombrero negre al cap i capa posada als muscles», i quan es «desbrigà la capa», Torrents va advertir que «tenia en la una ma un sabre i espadí». El presumpte desertor respongué: «¿Es usted fusilero?» Torrents va contestar que sí i, segons les indicacions que havia rebut, es va disposar a portar pres l’home, però emprant una lògica prudència. Així, «ab lo fusil bayoneta calada y armat a la font del bras esquerra», digué al jove des d’una certa distància: «¿A dónde va, paisano, a estas horas?» «A los molinos», contestà l’altre, referint-se als molins anomenats de la pólvora, situats fora de la ciutat, molt a prop del Portal Nou. I Torrents digué: «Hombre del demonio, por ahí no se va a los molinos, venga usted acá que yo le enseñaré los molinos.» I el sospitós va contestar: «No, por aquí se va porque un hombre me lo ha dicho.» I Torrents insistí: «Venga usted acá, que le ensenyaré los molinos.» L’home va respondre: «Pues vamos», i l’escudeller fet soldat contestà: «Pase usted adelante.» L’home li preguntà: «¿Me lleva usted preso?» i, dissimulant, Torrents li digué que no. Aleshores l’altre manifestà: «No me lleve usted preso, que soy un hombre de bien, déjeme usted ir a las barracas.» Torrents inquirí amb calma: «¿Cuánto tiempo ha que está usted en esta ciudad?» «Un año», respongué el sospitós, i Torrents replicà: «Un hombre como usted, que como dice ha un año está en esta ciudad, ¿no sabe los molinos y sabe las barracas?» «No los sabía», respongué l’home amb escassa convicció. Arribaren els dos a la barraqueta que feia de taverna, a la vora del camí reial de la Creu de Sant Francesc i, per a tranquil·litat de Torrents, allà hi havia «dos cornaires dels micalets o fusillers que estaven de guarda al Pont de les Bigas, el taverner i alguns hortolans del Portal Nou».

Després de les declaracions d’uns quants testimonis, com ara Ramon Domingo, sergent reformat, Francesc Alavedra, sastre i soldat, i Cristòfol Costa, tintorer de seda, que concidiren amb la de Pere Torrents, i feta la interrogació a Pere Garrió, quedà prou clar que el jove de Coín havia intentat, amb escassa intel·ligència i èxit nul, passar-se a l’enemic.149





LA DESTIL·LACIÓ PICANT I SALADA


27 DE DESEMBRE DE 1713



A la reunió del col·legi de notaris públics reials del 27 de desembre de 1713 a la capella de Santa Àgata, s’informà que s’havien rebut quatre súpliques per renunciar a càrrecs de la companyia de la Coronela del col·legi. Pere Pau Ribes volia deixar d’exercir el càrrec de tinent, Josep Madriguera el d’alferes, Josep Baralt el de sergent, i Joan Serra el de cap d’esquadra. L’esgotament provocat per les guàrdies en aquells mesos de setge produïa els seus efectes.

Pere Pau Ribes escrivia a la seva súplica que feia ja un any i mesos que exercia el càrrec de tinent i que, per causa de tenir més de seixanta-cinc anys, no podia suportar l’esforç que suposava. S’oferia a fer com a soldat les guàrdies que la salut l’hi permetés. Josep Madriguera, de la seva banda, explicava que serví més de tres anys com a sergent de la companyia i que ja en feia dos que era en el càrrec d’alferes. Els mesos de setge havien estat especialment durs i, així, per manca ja de salut, suplicava ser rellevat. Josep Baralt explicava que era sergent de la companyia des del 19 de setembre de 1712, i que a més portava el llibre de la taula de canvis. Així, atès que molts col·legiats amb menys ocupacions eren excusats d’exercir càrrecs menors que el seu, sol·licitava deixar de ser sergent de la companyia. Joan Serra relatava a la seva súplica que des de l’agost de 1708 exercia el càrrec de cap d’esquadra de la companyia de la Coronela. Ara, indicava, patia algunes indisposicions, singularment una destillació «picant i salada que li donava al pit» i en moltes ocasions, quan es cansava, treia sang per la boca. Per aquesta raó suplicava al venerable col·legi de notaris públics que acceptés la seva renúncia al càrrec. Per descomptat, s’oferia a complir les obligacions que tenien els altres col·legiats. La «destil·lació» devia ser greu, ja que, tot i que Joan Serra va superar el setge, només va exercir com a notari fins al juliol de 1715.150





ELS PINTORS I ELS HOMES LLOGATS


28 DE DESEMBRE DE 1713



Setze membres del col·legi de pintors estaven reunits, el 28 de desembre de 1713, a la sagristia de l’església de Sant Miquel, i el notari Josep Llaurador i de Satorre prenia acta de les deliberacions. El fedatari, que des de feia unes setmanes era conseller cinquè de la ciutat, s’havia desplaçat al lloc des de la seva casa propera, al carrer de Sant Miquel.

A la reunió els pintors van manifestar que eren pocs i que el setge s’estava allargant molt. De tal manera que decidiren «llogar alguns homes de satisfacció y de tota confiança per fer les centinelles per los individuos de dit gremi, que és lo major cansancio en la estació present». Cada col·legiat hauria de pagar vuit diners per cada guàrdia que no fes. Més valia això que suportar el fred de les nits d’hivern, a la muralla i als baluards.

Uns dies després, el 7 de gener de 1714, la confraria dels espasers i llancers, reunida al refectori del monestir de Sant Francesc, es va veure obligada a reaccionar quan va saber que els fadrins de l’ofici eren «remitents» a fer les guàrdies. Amb setze membres del gremi presents i davant el notari Llaurador, es decidí que «qualsevol fadrí que no muntarà las guardias y no farà lo demés concernent al real servey no puga passar mestre abans de deu anys». Arribat el cas, doncs, la confraria castigaria amb una pena molt dura la «remitència», o manca d’intensitat, en el compliment de les obligacions de defensar la ciutat.151





LA VENJANÇA PELS MIL CRESTATS


28 DE DESEMBRE DE 1713



L’any 1716, l’escultor i enginyer català Francesc Santacruz va signar una extraordinària vista de Barcelona i el seu entorn que portava el títol Barcino Magna Parens i, sota d’aquest, la frase «Flavius Lucius Dexter in fine Chronicon». El gravador del dibuix de Santacruz fou Franz Ambrós Dietell i l’obra es va publicar a Viena el 1718, a la impremta de Juan van Ghelen, «Impressor de Su Magestad Cesárea y Católica y de su Supremo Consejo de España». La imatge mostrava de manera molt brillant el setge de Barcelona des de fora de la ciutat.

La llegenda del gravat es refereix a un fet esdevingut el 28 de desembre de 1713: «23. Cruz Cubierta, y molinos de viento; paraje en donde los enemigos el dia de los Inocentes degollaron algunos viejos, niños y niñas, que cortaban yerva para la plaça.» Abans de sortir el sol, els defensors s’havien apoderat de 1.000 crestats dels assetjants. La cruel acció de la cavalleria enemiga semblava voler venjar aquesta captura d’animals de manera brutal i desproporcionada.

El frare Manel Soler, colpit pels fets, anotà al seu dietari que trenta cavalls dels enemics «mataren algunas sis personas y moltas ne quedaren feridas», de les que estaven «arrencant herba per donar a las cavalcaduras y sens portar armas […], y a un minyó li llevaren lo cap ab un colp de alfange, y se coneix la ràbia que tenen que, ab mort de innocens, han volgut venjar-se de la pèrdua dels crestats».

A causa o no de la venjança, les morts narrades foren un final terrible per a aquells innocents. I resultà una ironia afegida que haguessin de morir d’aquella manera precisament el dia consagrat al calendari als més desvalguts.152





LA NOVA COL·LABORACIÓ DELS ANGLESOS


30 DE DESEMBRE DE 1713



El 23 de desembre, últim dissabte abans de Nadal, el capità Oleguer Sans partí del port de Barcelona amb la seva fragata, anomenada Sant Crist de la Novena. Tenia patent per anar en cors i el vaixell salpà acompanyat de quatre caros, embarcacions de rems, amb gent armada. Per ordre del consistori barceloní, el capità Sans es dirigí a la costa de llevant a buscar bestiar. En el moment de tornar, el 30 de desembre, la fragata catalana va descobrir a l’altura de Montgat la nau anomenada Galera Rawboun, capitanejada per l’anglès John Downson. Després la perseguí «fins a prendre llengua» i, comprovant que es tractava d’anglesos, el capità català donà ordre d’abordatge a uns quants dels seus mariners. Es va comprovar aleshores que l’embarcació portava mercaderies provinents de Gènova, en part ja descarregades a Mataró i a altres llocs en mans de l’enemic. Els efectes trobats eren propis de diferents mercaders de Mataró i els portava la companyia «Xallet, Crowe i cia», molt activa a Catalunya abans del setge, formada pels anglesos Joseph Shallet i Mitford Crowe (o Crow), aliats singulars dels catalans abans de l’abandó anglès. En ple setge el seu negoci continuava, però ara ja no en benefici de Barcelona.153





L’ADROGUER OPTIMISTA


31 DE DESEMBRE DE 1713



Tal com recull una acta del notari Gaspar Sayós, l’últim dia de l’any 1713, diumenge, Ramon Feliu d’Ivorra i Çalbà, Babau de Vilallonga Ança Bellera i Cardona, baró de Ballera i Cervelló i senyor de Sant Vicenç dels Horts, va llogar a l’adroguer Francesc Reig una botiga situada a la plaça del Born, als baixos d’una casa de la seva propietat.

Sens dubte, Reig era un adroguer optimista, una qualitat especialment meritòria en aquell moment. Sobretot si es té en compte que la seva era una ocupació en què la importació de productes de mig món resultava essencial.

Francesc Reig, però, no era l’únic que no es desmoralitzava a causa del llarg setge. Ni tan sols era l’únic adroguer que conservava el bon esperit. En efecte, el 26 de març de 1714, el fadrí adroguer Jeroni Albardaner comprà a Margarida Mateu una casa amb dos portals situada al carrer d’en Gensana i amb façana posterior al Rec Comtal. Avui, les restes de la casa d’aquest segon adroguer optimista formen part del jaciment del Born.154





LA VIOLACIÓ DE LA CLAUSURA


1 DE GENER DE 1714



El notari Bonaventura Galí, que tenia la casa i la notaria al carrer dels Vigatans, no va descansar el primer dia de l’any 1714. Havia d’aixecar acta de la venda d’una casa del convent de l’Ensenyança al negociant Carles Llena i Planes. L’edifici obria portes a la cantonada dels carrers de la Lleona i de n’Avinyó, davant del convent, i per això Llena no podria «pujar lo enfront de la part del carrer Avinyó, ni obrir finestra o forat algú en lo segon sostre de dit enfront, que fasse perjudici al dit monestir, per lo qual se puga descobrir lo quarto de les religioses que dóna a la part de dit carrer». Les monges devien necessitar diners, i un bon negociant estava sempre a l’aguait de les ocasions favorables. S’havia de respectar, però, el costum secular que vetllava per la intimitat de les religioses.

Aquell mateix primer dia de l’any, va tenir lloc un succés que, precisament, anava en contra de la tranquil·litat de les dones que consagraven la vida a Déu. La Inquisició actuà contra «los delinquents y malfactors que han violat la clausura del monestir de las monjas dit de las gerònimas y entrant dins de ella han robat diferents robas». La documentació del bisbat de Barcelona recull que havien entrat l’1 de gener de 1714, «a la nit o per la matinada del dia següent, foradant ab un parpal, rella o altre instrument de ferro la paret del hort de dit monestir, per la part del carrer dit la Riera den Prim»: una paret que tenia el respectable gruix de dos pams i mig. Una vegada dins, robaren quatre camises, tres de bri de cànem i una de tela, i unes estovalles de bri que estaven esteses a l’hort i que eren de Salvador Amat, hortolà del monestir. S’emportaren també unes gallines i altra volateria, propietat de sor Margarida Quintana, monja del monestir.

Salvador Amat, d’ofici hortolà del Portal de Sant Antoni, de cinquanta-sis anys d’edat, declarà el 9 de gener que el dia 2, a tres quarts de sis del matí, anava a missa a l’església del convent del Carme i que aleshores va veure el forat a la paret. Una cosa semblant va manifestar Manuel Bosch, mestre de cases, de cinquanta-vuit anys.

Un imprès amb data 11 de gener de 1714, signat pel vicari general Josep Rifós, substitut del bisbe, i exposat a diversos llocs de la ciutat, explicà la violació de la clausura i la voluntat de trobar els culpables i jutjar-los a «la nostra cort del oficialet Ecclesiastich de Barcelona». Furts com aquells eren més perdonables en les circumstàncies del setge, però no es podia permetre que ningú profanés les clausures.155





LA GUERRA NOBLE


2 DE GENER DE 1714



Per ordre del general Antoni de Villarroel, fra Josep Circuns, comissari de bescanvis interí des de la mort accidental del seu germà, va escriure el 2 de gener de 1714 una carta a monsieur De Rives, que tenia el mateix càrrec a les tropes franceses. L’enemic havia mort un suposat espia que actuava per a la ciutat i Villarroel es queixava a la missiva: «La guerra es noble porque la hacen los reyes y la sigue la nobleza, y esto, señor De Rives, de hacer morir infelices, es cosa que sólo los moros la practican: Don Antonio Villarroel desea ser digno a los amigos y enemigos.»156





LA PASSEJADA A CAPUTXINS


2 DE GENER DE 1714



El 2 de gener, Josep Camañes anotà: «Me salí en Barcelona a pasear en compañía de don Juan Noguer, y le dije:“Vamos a Capuchinos” [convent fora ciutat]; y dijo don Juan:“Bien”. Había en Capuchinos fusileros de guardia, unos cuatrocientos, y antes que llegáramos, viéndonos el enemigo a nosotros dos parados en un campo antes de llegar a Capuchinos, nos disparó el enemigo, y la bala pegó unos quince pasos mas allá de nosotros. La oíamos cuando venía, la bala, el susurro que traía, y la vimos dar y pegar el campo. Levantaba polvareda. Y le dije a don Juan:“Que tira el enemigo”. Y don Juan dijo:“A nosotros”. Pero no por eso nos movimos, y los fusileros lo vieron y se espantaban.»157





EL FILL DEL CORONEL JOAN NEBOT


11 DE GENER DE 1714



L’11 de gener fou batejat a l’església parroquial dels Sants Just i Pastor Antoni Emanuel Francisco, fill legítim i natural de Joan Nebot i Font, coronel de cavalleria, i d’Anna Morell. Els padrins foren Antoni Nebot i Font, sergent major de cavalleria i un dels germans de Joan, i Magdalena Morell, vídua de Jaume Nebot.

Ningú no podia saber encara que la nit del 12 de setembre de 1714 la criatura hauria d’embarcar al port de Barcelona. El nen marxaria de la ciutat en direcció a Mallorca amb alguns membres de la seva família, entre els quals hi havia el seu pare, Joan, i el seu padrí, Antoni. Viena seria el destí final dels Nebot exiliats.158





LA FERMESA DEL MOSTASSAF


13 DE GENER DE 1714



El 13 de gener es va incloure al Registre de Deliberacions del Consell de Cent la súplica de Segimon Comte, un dels mostassafs de l’any anterior, per tal que quedés suspesa la inquisició criminal «fulminada» contra ell a la Vicerègia Cort, a instàncies d’Amador de Dalmau.

Els fets que havien originat el problema quedaven ben explicats a la petició.

El 3 de novembre de 1713, s’ordenà a Segimon Comte que anés a casa de Manuel de Nadal, al carrer de Montcada, ja que es tenia notícia que s’hi trobarien 300 càrregues de vi. A més, calia que mirés si a cap altra casa o taverna del carrer i «parts contigües» es guardava vi. Passava que alguns mercaders adquirien grans quantitats de vi per augmentar-ne el preu, i eren grans els clamors del poble contra els que no el volien vendre a la menuda.

A la una tocada de la tarda, Comte es va presentar a casa de Nadal i només hi va trobar bótes buides. Després va voler inspeccionar els magatzems de la casa del mercader i geògraf Josep Aparici, però abans s’aturà a casa del veler Cases, situada davant de la d’Aparici, al mateix carrer de Montcada. Estant de conversa amb ell, passà el barraloner Ribas amb un barraló de vi a les espatlles, i el mostassaf, que va pensar que era un indici de les 300 càrregues en qüestió, el va aturar i li va preguntar on el portava. Contestà Ribas que a casa de Jeroni Brotons, notari públic, seguint instruccions del taverner de la taverna de Jaume Bruguera. El mostassaf volia saber també el lloc d’on el barraloner havia tret el vi, a la qual cosa el barraloner contestà: «De aquí», mostrant una part del seu cos que no costa d’imaginar. A la vista de l’enuig i la repugnància que li produí aquella grollera resposta, el mostassaf obligà Ribas a girar cua fins on havia pres el vi. Seguint-lo, Segimon Comte arribà a casa d’Amador de Dalmau, al costat de la del veler Cases. En un magatzem de l’entrada, a mà esquerra, Comte trobà bótes plenes de vi, i també en un altre «aposiento», on hi havia, precisament, el taverner de la taverna de Jaume Bruguera. El mostassaf se li adreçà, irritat: «Doncs vos sou aquell que tant temps ha que no veneu vi en vostra taverna a la menuda, y de amagat ne anau venent en gros faltant al públich.» I el taverner li respongué, amb un punt de cinisme: «Què hi farem, paciència.» En aquell moment, va baixar un criat d’Amador de Dalmau i demanà a Comte que no fes soroll, perquè el seu amo dormia en una habitació damunt del magatzem i no es trobava bé. El mostassaf preguntà al criat si Amador de Dalmau era propietari de part del vi del magatzem, i aquest li respongué que l’amo no en sabia res i que el vi era del taverner Jaume Bruguera.

Segimon Comte marxà amb les claus del magatzem a la faltriquera, però abans indicà al criat que comuniqués al seu amo, «que suposat dormia y no estava bo», que procuraria reunir-s’hi aviat i que si s’enduia la clau era «per comprendre que Dalmau no hi tenia interès, i només Bruguera».

Sense haver de deixar el carrer de Montcada, el mostassaf es dirigí a casa de Josep Bru Mora i de Banyuls, on no va trobar vi, i a la taverna de Jaume Bruguera, on tampoc n’hi havia. A continuació, va fer que un manyà «despenyés» el pany d’un altre magatzem, situat davant de la taverna de Bruguera i propietat d’aquest, on tan sols trobà bótes buides. L’amo de la casa on hi havia el magatzem, que era un cavaller aragonès, va dir al mostassaf que uns dies abans les bótes eren allà. Ell i la seva dona s’havien queixat que el taverner no els volia vendre vi, mentre que ho feia a d’altres.

Segimon Comte va arribar a la conclusió que Bruguera i Amador de Dalmau s’havien intercanviat magatzems: Dalmau es quedà amb un que Bruguera tenia a casa del notari Rafael Albià, al veí carrer de la Barra de Ferro, i el taverner, amb el magatzem de casa Dalmau. Potser era una maniobra de confusió. El mateix dia 3 de novembre, entrada la nit, va informar dels fets als consellers i a la Vintiquatrena de Guerra, i l’endemà mateix se li manà que vengués el vi trobat.

El 5 de novembre, el mostassaf es presentà a casa de Dalmau per explicar-li que tenia ordre de vendre el vi que hi havia a casa seva. Amador de Dalmau va respondre que no s’emportaria el vi, i Comte contestà: «Vuesa Mercè veurà en continent com posaré en execució las ordes de mos superiors.» Baixà aleshores fins a la porta de la casa i manà al porter, sota les seves ordres, que anés a buscar barralonets per buidar el vi. Quan ja s’estava treient vi d’una bóta, aparegué un criat d’Antoni de Berardo, que li digué que el seu amo l’enviava perquè de la bóta de sis càrregues del magatzem «en tenia alguna partida de previngut per ell». El mostassaf aturà la feina de treure el vi per poder aclarir-ho amb Berardo. El trobà a la capella de Sant Jacint de l’església de Santa Caterina, on el noble li confirmà que posseïa dues o tres càrregues de la bóta. Allà mateix «entrà en la conversa lo doctor en medicina Cortès [Francesc], gendre de dit Amador, que digué que també son sogre n’hi tenia de previngut». Així, amb bon seny, Segimon Comte els va cedir la bóta de sis càrregues, que es podrien partir entre Berardo i Dalmau, ja que «no mirava lo mostassaf interessos, sinó corregir desordres y que se cumplís al públich», venent vi a la menuda.

Al cap de dos dies, Amador de Dalmau va recórrer a la instància del conseller en cap, en aquella data encara Emanuel Flix, per fer davant seu un acarament amb Segimon Comte. Aquest acudí davant l’autoritat, però no així Dalmau, i Comte va demanar aleshores que s’hi presentés «per decidir en peus la veritat de dit fet, que altrament seria un litigi llarch y que en cosas de mostafaria deu ser breu, segons los reials privilegis, y Vuesa Excel·lència ordenà devia assistir personalment». Amador de Dalmau tampoc va comparèixer els dos dies següents.

Més endavant fou Jaume Bruguera qui va voler aclarir les coses: «Se tocà recors a dit mostassaf, per part de Jaume Bruguera, que havent assistit moltas vegadas els dos per tenir dit recors, per las continuas ocupacions de Vuesa Excel·lència, fins avui no se ha pogut tenir.» En aquell moment el conseller en cap ja era Rafael Casanova.

De la seva banda, Amador de Dalmau passà a la Vicerègia Cort a instar enquesta criminal contra el mostassaf. Sostenia que aquest no tenia jurisdicció a casa d’ell i que, per treure el vi comissat, hauria hagut de demanar assistència al veguer de Barcelona.

Segimon Comte acabà la seva extensa súplica afirmant que aquella iniciativa d’Amador de Dalmau era en gran perjudici dels privilegis dels consellers i de les prerrogatives del mostassaf.

El govern de Barcelona era sens dubte singular. Un oficial triat a sorts, com ara un mostassaf o qualsevol altre, que només exercia el càrrec durant un any, era capaç d’enfrontar-se a ciutadans d’alt nivell i de gran prestigi, amb l’ànim de defensar el bé públic. I així succeïa també a la ciutat assetjada.159





L’ÚLTIMA GOTA DE SANG


15 DE GENER DE 1714



Els responsables de la defensa de la ciutat es van començar a plantejar fer una sortida militar fora de les muralles per intentar trencar el setge. Com a primer pas, el conseller en cap Rafael Casanova va fer arribar una pregunta a tots els col·legis i confraries de Barcelona. La brevetat de la interrogació contrastava amb la profunditat del drama que contenia: «Algú vol ser voluntari per servei de Deú y de la Pàtria?»

El 15 de gener es va reunir el consell de la confraria dels julians i mercers vells, una de les més importants de la Ciutat Comtal, a la seva casa gremial de la plaça de l’Àngel. Entre els 59 homes congregats, sobresortia Jeroni Ferrer, guanter i prohom de la confraria, que des del 30 de novembre de l’any anterior ocupava el càrrec de conseller sisè de la ciutat. Com sempre, Josep Simon, notari de la confraria, assistia a la reunió del gremi disposat a aixecar l’acta corresponent. En aquella ocasió anotà la resposta que els julians i mercers vells van donar a Rafael Casanova després de deliberar: «Tots los individus qui componen la dita companyia, junt ab sos oficials majors y menors, estan promptes en sacrificar llurs vidas voluntàriament, allà ahont seran comendats en totas las operacions manarà dit Excel·lentíssim Senyor Coronel per lo servey de Déu, del rey nostre senyor y de la pàtria.»

El 20 de gener, la confraria dels mercers botiguers de teles es va aplegar a casa del cònsol en cap de la confraria, Francesc Fau. L’acta del consell dels 34 homes presents explica que, el dia anterior, l’Excel·lentíssim Senyor Coronel Rafael Casanova havia convocat els tinents i alferes del sisè batalló, el de la Verge de la Mercè, com havia fet abans amb els altres cinc batallons de la Coronela. El conseller en cap va dir que moltes viles i llocs del Principat s’havien aixecat en armes contra els enemics per «sacudirse del yugo en que estan y estam», i que calia que «per nostra part els ajudem en quant se puga», per la qual cosa demanava la llista de persones «equipatjats de armas» que podrien prestar ajuda. La relació es passaria a la Junta de Guerra i els homes apuntats serien cridats quan calgués. Els mercers manifestaren que «estavan molts promptes y subordinats en tot lo que se ofresca del major benefici públic y servei de la present ciutat, ab molt gust y ab tota resginació».

L’endemà, 21 de gener, es reuní en consell la confraria dels joves sastres, és a dir, dels fadrins de l’ofici. Ho van fer al capítol de la collegiata de Santa Anna. La seva companyia també formava part del sisè i últim batalló de la Coronela, el de la Verge de la Mercè, i havien estat informats en darrer terme. El notari de la confraria, Fèlix Costa, va anotar a l’acta la resposta a la mateixa pregunta solemne: la confraria dels joves sastres acudiria, «com es de ça obligació, allà ahont serà comendada la Coronela», i «està prompta per sacrificarse al servey de Sa Majestat y defensa de la pàtria, fins a derramar tots sos individus la última gota de sanch».

Durant uns dies, desenes de reunions semblants fetes en múltiples punts de la ciutat van permetre a les confraries barcelonines respondre a la pregunta del conseller en cap. Era una manera de sumar voluntats que sortia des de baix, sense seguir les ordres imposades per un comandament autoritari. Les coses sempre havien anat així. I en aquell procediment habitual a Barcelona i al país, els notaris aixecaven acta de totes les decisions preses. Ells donaven fe pública, amb autoritat reconeguda per tothom, que les decisions reflectides per escrit eren realment les que s’havien pres en comú. I asseguraven que tot el procés s’havia fet com calia que es fes.160





LA NECESSÀRIA IMPRESCINDIBLE


16 DE GENER DE 1714



Barcelona era una població neta si se la mirava amb els ulls d’algú de principis del segle XVIII, sobretot en comparació amb altres ciutats. Els seus habitants tenien molta cura de la higiene, i un dels problemes fonamentals era desfer-se de manera adequada de les aigües brutes. Moltes cases disposaven d’un o més pous morts i moltes podien conduir les aigües brutes a un pou situat al carrer o a la xarxa de clavegueram de la ciutat, força extensa. Calia tenir cura, constantment, de tots aquests elements i res no disminuïa l’atenció dels barcelonins en aquest assumpte higiènic, ni tan sols el fet d’estar encerclats per l’enemic.

El 16 de gener de 1714, el mestre de cases Macià Fochs va presentar una factura, davant el notari Francesc Duran, pels treballs que havia fet a casa del passamaner Pau Sabater, situada al Born o plaça Major de Barcelona. Allà, a la part de l’habitatge que donava al carrer de les Mosques, s’havia «desfet la necessària», és a dir, la latrina, comuna, excusat o privada, i «si és feta de nou sota terra».161





L’ONCLE DE MANUEL DE FERRER I SITGES


21 DE GENER DE 1714



El 21 de gener, el notari Francesc Rossinés va fer l’inventari post mortem dels béns del noble Josep Sitges (o Ciges) i de Vidal, natural de Tarragona, a la casa de la Riera de Sant Joan, davant de les monges de Sant Joan. El notari, aclaparat per la dificultat de la feina, no amagà que, «per la confusió a que lo difunt portava sas notas, no es pot saber si són tots [els canvis] existents y cobrables y si alguns [es troben] lluits en tot, o en part».

El noble Josep Sitges era oncle matern de Manuel de Ferrer i Sitges, a instàncies de qui s’havia realitzat l’inventari. En fer-lo, el notari Francesc Rossinés tenia present que el nebot del finat havia tingut un paper molt important uns mesos abans, durant les discussions sobre la necessitat de defensar-se a ultrança dels exèrcits de les Dues Corones. Havien passat 192 dies des que, el 6 de juliol de 1713, Manuel de Ferrer i Sitges, diputat del braç militar, va pronunciar un discurs que va impactar enormement. Sens dubte, la força de les seves paraules va contribuir a la decisió de defensar Barcelona fins a les últimes conseqüències.

Manuel de Ferrer i Sitges va sobreviure al setge: consta l’any 1716 a la casa de la Riera de Sant Joan que havia heretat del seu oncle matern, amb un germà clergue i dues criades.162





L’HORTOLÀ REVEREND


26 DE GENER DE 1714



El notari Marià Rondó era el responsable del llibre dels consells i exàmens de la confraria dels hortolans del Portal de Sant Antoni. El 26 de gener va anotar-hi que, després de l’examen realitzat, s’admetia com a mestre i confrare el reverend Joan Morreras, fill d’Antoni, hortolà del Portal de Sant Antoni, i de Cecília, ambdós ja difunts. El mestre hortolà Baptista Morreras havia estat el padrí i introductor de l’aspirant.

Joan Morreras, prevere abans d’aquella data i després també hortolà, obtenia amb la seva admissió a la confraria la facultat de tenir hort, fadrins i aprenents, com la resta de confrares. Per tant, podia conrear amb similar acreditació les ànimes i les hortalisses, els camins que condueixen al cel i les feines que permeten obtenir els fruits de la terra.

No va ser l’únic examen fet pels hortolans del Portal de Sant Antoni aquell any de 1714, ja que les proves per accedir a les diverses mestries no s’aturaren a Barcelona durant el setge. En el cas dels hortolans, també van esdevenir confrares Josep Codorniu, el 28 de gener, i Ramon Aurrich, el 24 de març. Acabat el setge, foren admesos Francesc Vinyas, el 13 d’octubre, i Bernat Ribas, el 8 de novembre. Tots ells eren fills de mestres hortolans.163





EL FALS ESTAM DE VIC


3 DE FEBRER DE 1714



L’1 de febrer, l’autor anònim de la «Succinta memòria» recollí una notícia que era fàcil d’obtenir si s’acudia al passeig de la Muralla de Mar o s’accedia a algun mirador: «Comparegué l’armada naval que pocs dies abans s’havia descobert des de Montjuïc.» La formaven 35 vaixells i altres bastiments, i més endavant s’hi incorporaren moltes més naus. S’havia acabat l’etapa del setge durant la qual l’entrada per mar no havia estat impossible.

Malgrat les preocupacions provocades pel setge, els conflictes ordinaris no cessaven. Tampoc estava inactiva, però, la justícia ordinària. El 3 de febrer de 1714, va tenir lloc a la cort del veguer un procés que enfrontà el paraire Josep Oliveró i l’agricultor Joan Portí. El primer demanava la condemna del segon per haverlo estafat. Segons deia Oliveró, Portí li havia venut, per 34 lliures, una partida d’estam filat dient-li que era de Vic. Per aquest motiu la va comprar. Després, però, va saber que l’estam era de Mallorca o d’un altre lloc i no de Vic. Josep Oliveró se sentia molt perjudicat, ja que el gènere comprat era molt inferior en bondat i qualitat i mai se’n pagaven tants diners.

L’acusat Portí afirmà que havia lliurat una mostra a Oliveró, per tal que veiés si li convenia, i va afegir que ell no «entenia ni sabia de on era» l’estam. Oliveró replicà que l’agricultor, en efecte, li’n donà tres troques com a mostra, però que li digué que l’estam era de Vic.

La producció tèxtil que es realitzava a Osona, i en altres llocs de Catalunya, podia competir amb la de fora del país i ja feia temps que els coneixements que hi estaven vinculats eren més sòlids en aquella zona del país, esdevinguda «protoindustrial», que a la Ciutat Comtal: cap a la zona de Vic s’havia desplaçat una bona part de la producció tèxtil que fins a la segona meitat del segle XVI es feia a Barcelona. Els paraires que treballaven a la capital catalana ja eren molt més negociants que mestres de l’ofici. Per aquesta raó, no pot sorprendre que un paraire de Barcelona, com ara Josep Oliveró, no sabés distingir l’estam de Vic d’un altre de menys valor.164





EL CASAMENT DEL CAPITÀ MATÍAS MIRAVET


4 DE FEBRER DE 1714



Matías Miravet, fill de pagès i natural d’Andorra, a Aragó, capità de cavalls del regiment de la Fe, i Teresa Porsiolas, de Barcelona, filla de mercader, es disposaven a contreure matrimoni, el dia 4 de febrer, a l’església de la parròquia dels Sants Just i Pastor. Un dels testimonis era Manuel de Moncayo y de Palafox, noble aragonès que, com molts altres de la seva terra, havia decidit mig any abans quedar-se a defensar Barcelona.

Des d’aleshores, havien estat moltes les dificultats de tota mena patides pels que van prendre la resolució de lluitar. El capità Miravet fou un dels que es van haver de quedar a Alella, en ocasió del desgraciat episodi de l’embarcament del diputat militar. El 7 d’octubre de 1713, va aconseguir trencar el cordó borbònic de bloqueig per la part de la marina i va entrar a Barcelona al capdavant de la seva companyia de cavalls. Com també ho feren en un o altre moment altres capitans abandonats a Alella.

Acabat el setge, Matías Miravet no podia tornar a Andorra si volia continuar servint el rei que considerava legítim. Es va incorporar al regiment de cavalleria del general granadí Juan Jacinto Vázquez y Vargas Cano y Morales, comte de Pinospuente, i lluità a Hongria contra el turc, els anys 1716 i 1717. Potser Teresa Porsiolas va marxar de Barcelona i va acompanyar el seu marit lluny de la capital catalana.165





LA DISPENSA DE DEJUNI


10 DE FEBRER DE 1714



El vicari general Josep Rifós, màxima autoritat religiosa de la diòcesi de Barcelona en absència del bisbe, era ben conscient de la fam que patien els seus fidels. Arribada la Quaresma, Rifós va escriure: «Los habitants de la present ciutat se troban molt cansats, tant per lo gran treball y fatiga que molt temps ha y de present suportan, com per la falta y mala qualitat de aliments, ab que molt temps ha y de present se sustentan; y que així, segons lo sentir y parer dels metges, ab qui per dit efecte havem consultat, no poden cumplir ab lo precepte de dejuni, sens gran perjudici y notori detriment de sa salut.»

En conseqüència, de manera sensata i prudent, el vicari general atorgà a tots els assetjats la dispensa de dejuni i els va permetre «sens escrúpol algun, menjar totas y qualsevols viandas de peix, ous y lacticinis […] conforme als altres dies de peix que no són dejunis». Rifós, doncs, no obligava a fer dejuni absolut durant el període que començava el Dijous Sant, sinó que permetia menjar peix, ous i productes lactis els dies més estrictes de la Quaresma. Carn no, és clar, però a la ciutat tampoc se’n trobava fàcilment.

La dispensa del vicari general, però, no solucionava els problemes reals. Si els assetjats volien menjar aquells dies, havien de ser capaços de trobar els aliments permesos esmentats i, a més, pagar si podien els preus tan alts que corrien. L’imperi de la fam era molt més exigent que els preceptes religiosos.166





ELS ESCORPIDORS DEL NOBLE DE MORELLA


10 DE FEBRER DE 1714



El 10 de febrer de 1714, es va fer l’inventari post mortem dels béns de Jeroni Porta i Escrivà, noble de Morella. La feina es va realitzar, a instàncies del farmacèutic Jaume Saurina, a la casa del carrer de les Candeles de Seu, on havia habitat el difunt. En foren els testimonis el courer Francesc Palles i el fadrí farmacèutic Jaume Brunés.

Jeroni Porta i Escrivà procurava ser curós amb la seva indumentària, malgrat que no li devia resultar fàcil, ja que disposava de pocs mitjans i es trobava lluny de casa seva. El notari Jeroni Brotons trobà, entre els béns del noble, una jupa de primaveres groga, una altra de drap blau, una barretina blava, quatre cabelleres postisses i dos escarpidors per pentinar-les. Entre altres coses més, l’home posseïa una capsa amb dues ulleres, una bossa de caçador amb bales i pólvora i unes alforges valencianes. Era, com hauria dit Josep Camañes, «un home de la muntanya».167





LA DETENCIÓ DE RAMON DE RODOLAT


14 DE FEBRER DE 1714



El cavaller Ramon de Rodolat, inspector general de l’Exèrcit de Catalunya, desitjava una nova forma de governar la situació militar que permetés una participació més gran en la presa de decisions per part dels suboficials de la Coronela, tinents i alferes, que no eren nobles, com els capitans, sinó mestres d’un ofici. Francesc de Castellví recollí que Rodolat ho va fer «con el especioso pretexto que, siendo los naturales de la ciudad los más interesados y más expuestos, era acto de justícia que interviniesen en ellas».

Les idees del cavaller Ramon de Rodolat eren massa agosarades i va ser detingut el 14 de febrer de 1714. Per la seva bona fama i per no haver tingut cap contacte amb l’enemic, només fou castigat amb la presó, a més de ser destituït de les seves funcions. Es volia evitar, sobretot, que inspirés al poble altres iniciatives perjudicials.

Una de les reunions «conspiratives» que havia tingut Ramon de Rodolat amb tinents de la Coronela, per tirar endavant la seva idea, s’havia fet a la casa del velluter Jacint Cortès, a la banda de muntanya del carrer de la Bòria, entre els carrers d’en Dufort i d’en Cascari o de Sant Francesc. Cortès era tinent de la companyia dels velluters, mentre que Francesc Castellví n’era el capità i, per tant, coneixia bé el velluter. Jacint Cortès va ser un dels quatre tinents de la Coronela que, després de la junta al carrer de la Bòria, informaren els seus capitans: en el cas de Cortès, Francesc de Castellví. La reunió següent, prevista a casa del velluter, esdevinguda centre d’aquella «conspiració democràtica», ja no es va poder fer, perquè es va detenir el cavaller Rodolat. De Jacint Cortès, Castellví va deixar escrit que era «sujeto muy acreditado en el pueblo». Sabem també que va ser ferit la nit del 13 al 14 d’agost de 1714, durant les ferotges lluites d’aquells dies, i que pel fet de tractar-se d’una persona molt respectada pel poble va poder aturar, el 2 de setembre següent, un avalot provocat per la fam.

Així com Francesc de Castellví va opinar de Ramon de Rodolat amb disgust però amb moderació, l’autor felipista de la «Succinta memòria», felipista convençut i sens dubte persona de la noblesa, deixà traslluir el menyspreu que tenia al cavaller empresonat i a les seves idees. Així, va escriure: «Fou capturat don Ramon Rodolat per ocasió de portar ideas de que la pleva entrés en las juntas». Afegí que totes les accions de Rodolat «se encaminavan a la formació de una cambra baixa», a la manera d’Anglaterra, i reblà amb evident satisfacció: «Pres dit Rodolat, ningú gosà continuar sas ideas.»

No era fàcil, en efecte, vista la situació que patien el país i la ciutat, portar endavant propostes de més participació del poble en les decisions, tot i que el paper dels membres dels oficis en el govern de Barcelona era força notable des de molt temps enrere.168





L’ESTONA PRECIOSA


16 DE FEBRER DE 1714



Divendres 16 de febrer, Josep Camañes va escriure: «Vinieron a visitarme Sepúlveda [Domènec Tomàs] y Noguer [Joan] y tuvimos un rato precioso de novedades del Señor Emperador, nuestro amo y señor, y de consolarnos de la estrechez nos encontrábamos de medios los tres, en el sitio de 1714 en Barcelona.»169





L’APÒSTATA ANTONI FERRER


18 DE FEBRER DE 1714



Durant el mes de desembre de 1713, i també el gener i el febrer de 1714, el negociant Antoni Ferrer havia blasfemat contra Déu i els sants. L’home alabava la religió que professaven els anglesos i apostatava de la cristiana i, per tant, en compliment de les seves obligacions, el procurador fiscal de la cúria eclesiàstica li va obrir un procés.

El 18 de febrer de 1714, va declarar Teresa Carrera i Ferrerons, vídua d’Andreu Ferrera, de Sant Martí de Sentfores, diòcesi de Vic. La dona, de trenta-sis anys, va manifestar que vivia «divertida i llicenciosament» amb Antoni Ferrer, els dos a la mateixa casa. Assegurà que li havia dit a l’home que volia viure com a cristiana, i ell li contestà que es deixés de raons i que no s’anés a confessar, afegint amb convicció que tots els confessors vivien «amancebats». Segons Teresa, el negociant Antoni Ferrer sintetitzava eficaçment les seves idees dient que es cagava en els sagraments de l’Església.

La dona assegurà també que el negociant, que havia tingut molts «tractes y confabulació ab los inglesos», proclamava que la llei d’aquells era la millor i que volia ser anglès i seguir la seva llei, perquè els anglesos no confessaven els seus pecats. Era sens dubte una raó de pes, però no l’única. El negociant havia tingut un fill illegítim i a Santa Maria del Mar no el van voler batejar, de tal manera que Ferrer es va veure obligat a portar la criatura a les fonts de Sant Cugat del Rec. Aquest fet podia ser l’origen de les seves opinions radicals o, si ja les tenia abans, les reforçà.

Després de declarar altres testimonis, el 23 de febrer fou interrogat el mateix Antoni Ferrer. Va dir ser natural de la vila de Santa Magdalena del Pla, bisbat de Barcelona, de trenta-dos anys, solter i amb l’ofici de negociar. Va explicar que es trobava pres «perquè volent que una criatura que ell tingué de certa dona que no li era muller la descriguessin en lo llibre dels batismes com a fill llegítim y natural; no ho havian volgut fer i ell va dir que si hagués ofert diners ho haurian fet». Segons afirmà, servia a la cavallerissa del rei i durant el setge havia estat a Mallorca, «entre anar y tornar algunas set semanas», i una vegada de retorn a la ciutat, el Nadal de 1713, ja no s’havia mogut. Habitava, va seguir dient el negociant Antoni Ferrer, en una casa del carrer dels Escudellers que era d’un ferrer que es deia Jaume, en la qual tenia llogada una habitació. Afegí que «tingué alguns tractes amb anglesos a Cervera, y altras vegadas tractà y confabulà ab ells en una taverna que tenia posada un holandès en lo cantó del carrer de Bonaire», però no recordava «en quins dies ni en quin any».

Antoni Ferrer preferia la religió dels anglesos a la de la Santa Església Catòlica, i per això va ser jutjat. Ningú, però, no el podia acusar de ser infidel a la seva nació. Després del viatge a Mallorca, fet de ben segur per obtenir-hi queviures i pólvora, i potser algun benefici personal, es va reintegrar a la ciutat assetjada. Els seus admirats anglesos, en canvi, havien abandonat Barcelona, sense témer ser jutjats per traïció.170





L’HOME DISFRESSAT DE DONA


21 DE FEBRER DE 1714



El 21 de febrer, el valencià Josep Camañes va escriure al seu modest quadern: «Vi pasar estando escribiendo en este libro, en la casa [donde] me aposentaba, estando escribiendo a la ventana en Barcelona, a un hombre vestido de mujer, que se pasaba al enemigo a su campo, en compañía de una mujer. Y vi llevar presos, desde la ventana me hallaba, a la mujer y al hombre vestido de mujer, con grande acompañamiento de muchachos declarando lo que era. Venían de casa el general [Villarroel] y [aquest] dio orden a los soldados para que les acompañaran hasta ponerles en la cárcel. Dios nos guarde de traidores.»171





EL CARÀCTER DE SEBASTIÀ DE DALMAU


27 DE FEBRER DE 1714



La «Succinta memòria» va recollir, amb data 27 de febrer de 1714, que el coronel Sebastià de Dalmau, «estant algo sentit» d’algunes ordres que havia rebut del general Miquel de Ramon i Tord, comandant en cap de la cavalleria, el va desafiar «després de algunas ocasionadas paraulas». El general havia retirat la guàrdia als coronels de cavalleria i Sebastià de Dalmau se sentí ofès, ja que als d’infanteria no els havia succeït el mateix.

Quan els dos homes, decidits a enfrontar-se al fossar de la muralla, travessaren el Portal de Mar sota els ulls dels quatre atlants dels dos sexes que formaven part de l’entrada monumental, el perill d’un desenllaç fatal es va fer evident. Per sort, abans que el duel de paraules es transformés en duel d’armes, s’arribà a temps de separar els contrincants. Segons sembla, el conseller en cap resultà decisiu en aquest desenllaç pacífic: potser Rafael Casanova va salvar la vida al general i a Dalmau, home de fort caràcter.172





ELS MIL HOMES


28 DE FEBRER DE 1714



Segons Francesc de Castellví, el dilluns 26 de febrer de 1714 els diputats cediren el comandament als consellers de la ciutat. De fet, no va ser una cessió de poder de la Diputació al Consell de Cent, sinó que la gestió de la defensa va passar a mans dels consellers, sense afectar les decisions polítiques.

Atès que es produïen accions renovades de resistència a Catalunya, els assetjats consideraven que l’enemic se n’hauria d’ocupar i que, en conseqüència, es veuria obligat a disminuir les forces que mantenien el setge de Barcelona. Segons Francesc de Castellví, Villarroel va pensar que es podria «atacar a los sitiadores en sus mismas líneas». Per aquesta raó, «resolvió la junta secreta formar un cuerpo separado de la gente de la Coronela, en número de 1.000 hombres, que exceptuados de las ordinarias guardias se les señalasen días para hacer ejercicio de armas y perficionarse del todo en el manejo, promptos a marchar». La idea d’aquesta «sortida» es va fer pública a la ciutat «y para que lo fuese más la propusieron a los gremios de que se componía la Coronela, para que los que quisiesen pudiesen libremente alistarse en el cuerpo que se formaba». Els 1.000 homes de la força dels gremis sortirien amb la bandera de Santa Eulàlia i amb el conseller segon Salvador Feliu de la Penya al davant, acompanyats d’efectius dels regiments reglats.

El 28 de febrer de 1714, Rafael Casanova cridà els capitans de la Coronela i els notificà la decisió. S’havia estipulat el nombre d’homes que, per justa proporció, havia d’aportar cada col·legi i confraria, però es deixava a la «intel·ligència» dels gremis decidir quins eren els homes triats. Només s’apuntà que no havien de ser ni d’edat «molt crescuda» ni impedits, ni tampoc tinents, alferes o sergents de la Coronela, ja que tenien assignats altres llocs. El conseller en cap afegí que no s’havia volgut decidir quins serien els capitans escollits en l’acció, sinó que això es deixava a la seva elecció. En efecte, els capitans triaren a sorts els nou que participarien en la sortida.

Després d’això, el procés de preparació dels 1.000 homes de la Coronela avançà lentament, ja que calia fer tots els passos que permetessin executar legítimament la decisió presa. Calia comunicar la resolució als col·legis i gremis, esperar les deliberacions de tots aquests i fer les llistes dels homes que acabarien sumant 1.000. Així era la societat barcelonina: resultava del tot impensable que es donessin ordres sense més, com acostuma passar a les estructures jeràrquiques militars.

El 23 de març, els consellers i els oficials majors de la Coronela comunicaren al venerable col·legi de notaris públics reials la decisió d’«eixir en breus dies la bandera de Santa Eulàlia». Seria amb «1.000 homes llistats dels gremis que componen la Coronela» i altres tropes. Cada confraria o col·legi havia de contribuir amb un nombre d’homes calculat en proporció al total dels seus efectius. Així, els notaris reials havien d’aportar deu soldats, que rebrien deu sous per cada dia que durés la sortida. El col·legi, força considerat amb els seus homes, va decidir afegir-hi deu sous més. Tres dies més tard, el 26 de març, es comprovà que només hi havia un voluntari entre els notaris reials: Josep Brossa i Elias. Potser hi va influir el fet que els notaris reials no eren austriacistes entusiastes, a diferència dels notaris públics de Barcelona, declaradament partidaris de Carles III.

Els escrivents dels notaris reials es mostraren força més disposats a jugar-se la vida en l’objectiu d’alliberar la ciutat, amb «la misericòrdia del Senyor, del cerco o citi» posat per l’enemic. Hi aportaren vuit voluntaris: Ignasi Ribes, Francesc Preve, Francesc Barnada, Fèlix Casanovas, Agustí Güell, Josep Anton Vall-llossera, Francesc Verdaguti i Josep Abadal. Aquests vuit soldats, sumats a Josep Brossa i Elias i al sergent Josep Baralt, feien els deu homes demanats. Tot indica que només un d’aquests escrivents, Agustí Güell, va sobreviure als combats del setge, però cal dir que els altres no moriren, com es veurà, en la sortida dels 1.000 homes.

El mateix dia 23, setze membres de la confraria dels espasers i llancers es reuniren a l’habitació dita «de profundis» del monestir de Sant Francesc, en presència del notari Josep Llaurador i de Satorre. A l’acta corresponent quedà reflectit que la ciutat demanava cinc soldats a la confraria «per lo dia que convingui ferse la funció que ab tant anelo se espera lograrse per conseguir la llibertat y manutenció dels privilegis a que comunament interessen tant comuns com particulars, tant de la present ciutat com de las universitats y poblacions del present Principat». La confraria donaria quatre sous diaris als triats, que se sumarien als que concedia la ciutat.

També aquell dia la confraria dels clavetaires va tenir consell al monestir dels pares calçats de la Trinitat, amb la presència de tretze membres de l’ofici. El notari Josep Llaurador i de Satorre també fou l’encarregat d’aixecar acta. La ciutat demanava quatre homes a la confraria. Es van fer «llengüetes de paper» amb els noms i cognoms dels confrares, i amb aquestes els rodolins. Col·locats en un barret, és procedí al sorteig i, una vegada fet, un dels quatre escollits a sorts fou substituït per Miquel Mercader, heroi fins ara desconegut, que es presentà voluntàriament.

L’intens 23 de març, els perxers i mercers, amb vint-i-quatre mestres i tres fadrins presents, van tenir consell a la casa de la confraria, al carrer d’en Jaume Giralt. El notari Llaurador, que multiplicava quasi miraculosament la seva capacitat de treball, havia d’aixecar l’acta. Els vint-i-set homes van saber que, després de vuit mesos de bloqueig i setge, la ciutat preparava la sortida de «dos batallons de gent bel·licosa fins al numero de 1.000 homes» amb la finalitat de «sacudir lo pesat jugo que se amenaça y altrament per conservar la llibertat y privilegis de Catalunya». Assabentats que a la confraria se li demanaven deu homes, es procedí a escollir-los per sorteig. Decidiren els rodolins, com era habitual a Barcelona, i el notari anotà a l’acta les persones triades.

Igualment, el 23 s’ajuntà el col·legi de notaris públics de Barcelona a l’Arxiu de la Casa de la Ciutat. L’acta corresponent recull que el dia anterior tots els priors i cònsols dels col·legis i confraries havien acudit a la Casa de la Ciutat, on els consellers els comunicaren que, després de vuit mesos de setge, s’estaven acabant els queviures i calia fer una sortida de 1.000 homes. Al col·legi de notaris públics de Barcelona li tocava contribuir-hi amb catorze individus, cadascun dels quals rebria de part de la ciutat tres rals de socors cada dia. El col·legi va intentar que la seva contribució fos de menys de catorze homes, però finalment va admetre que no podia ser. El 25 de març es reuní de nou el col·legi, aquesta vegada a la Taula de Canvis o Comuns Dipòsits, amb l’assistència de vint-i-set col·legiats. Calia seleccionar els catorze individus, fent extracció a sorts no entre els assistents, per descomptat, sinó entre tots els col·legiats. Prèviament, però, s’havien de treure de la bossa els rodolins amb els noms dels notaris que no podien ser escollits, és a dir, aquells que eren «gaudints», els que eren mercaders, els absents de la ciutat i els oficials de la companyia. Fets tots els passos necessaris, van sortir triats Salvador Pi, Pere Llosas, Jeroni Brotons, Josep Vilamala, Rafael Albià, Josep Istrell, Antoni Cassani, Tomàs Simon, Josep Simon, Fèlix Cussana, Gaspar Sayós, Josep Francesc Fontana, Josep Galí i Francesc Duran. Si ho acceptaven, i cobrant les quantitats corresponents, podien ocupar els seus llocs els escrivents dels notaris o bé homes de la Coronela que no haguessin estat elegits en llurs companyies respectives.

L’endemà, 24 de març, s’efectuaren moltes altres reunions.

Els velluters es congregaren a la casa gremial amb assistència del notari Josep Ferran. Aquest va fer constar en acta: «Els consellers insinuen que, per trobarse la ciutat assitiada i bloquejada per vuit mesos, se havia ideat que per alçar dit siti isqués la bandera de Santa Eulàlia i en son seguiment entre altres tropes fins a mil homes de la Coronela.» Es demanaven vint soldats a la confraria, amb sis sous de «socorro» per home i per dia. Primer es provà de veure si hi havia voluntaris. Dos dies després, el 26 de març, s’havien allistat voluntàriament catorze homes: calia, doncs, fer extració a sorts dels sis que faltaven.

Els corders de viola triaren de la mateixa manera els tres individus amb què havien de contribuir. La sort va voler que fossin Anton Alart i dos veïns de l’àrea urbana que ha esdevingut jaciment del Born: Ramon Martorell i Josep Corrales.

També el 24 de març, el notari Francesc Torres aixecà acta de la reunió del col·legi dels candelers de cera, que va tenir lloc a la casa del vicari de Santa Àgata, amb quinze membres presents. Els consellers els demanaven vuit homes.

La confraria dels mercers botiguers de teles es reuní a casa del seu cònsol en cap, Francesc Fau, al carrer de l’Argenteria. Hi havia de contribuir amb set homes i, l’endemà, la confraria va fer el sorteig entre tots els agremiats que complien els requistits esmentats per decidir quins serien els triats.

A la capella de Nostra Senyora de la Concepció del convent de Sant Francesc, es va reunir el col·legi d’adroguers i confiters, que havia d’aportar vint soldats a la sortida. Es tornà a reunir el 26 de març i mirà la forma de triar els homes, «per més glòria de Déu nostre Senyor y utilitat de la comuna causa». Primer es demanaren voluntaris i després es féu extracció a sorts, deixant fora de la bossa els oficials de la companyia del col·legi, «que ja han correguda sort en dita expedició». El col·legi els donaria dotze sous, a més dels sis que oferia la ciutat. En cas de ser extret algun impedit per «crescuda edat o xacres llegítimes», podrien fer-hi anar altres en comptes d’ell, sempre que el substitut fos col·legiat o fill de col·legiat. Els ferits a la sortida contra l’enemic rebrien vint-i-quatre sous per dia fins que es guarissin. Els que quedessin esguerrats, és a dir faltats de cama, braç, peu o mà, rebrien per a tota la vida 100 lliures a l’any, si no tenien botiga; i si en tenien quedarien exempts de taxes del col·legi per sempre. En cas de mort, la vídua rebria 200 lliures i podria tenir botiga oberta durant un any, fins i tot si no tenia cap fill. Els presoners serien satisfets amb vint-i-vuit sous per dia de captiveri. Foren extrets a sorts els vint col·legiats demanats i es decidí que, per assistir-los en campanya, es llogarien dos homes. És prou evident que el col·legi d’adroguers feia tot el possible en favor dels seus membres.

L’últim dia d’aquell mes de març tan agitat, va ser de nou Josep Llaurador i de Satorre el notari encarregat d’aixecar acta d’una reunió semblant a les anteriors: la del col·legi de pintors, que es portà a terme a la sagristia de l’església de Sant Miquel. Hi assistiren disset membres, que havien de veure la manera d’aportar vuit soldats. Llaurador va fer constar que se sabia que alguns fadrins es presentarien voluntaris, que s’acceptava que participessin i que «en remuneració de llur galanteria el collegi els hi faria gràcia de tots los drets pertanyents al present colegi per raó de llur examen y maestria». Dos col·legiats extrets a sorts se sumarien als sis fadrins voluntaris, els noms i cognoms dels quals mereixen ser anotats: Anton Miquel, Jacint Pérez, Josep Cabrer, Jacint Font, Gabriel Morell i Fèlix Cabanyes.

L’anònim autor de la «Succinta memòria» va deixar escrit: «Per quant la ciutat demanà 1.000 homens de la Coronela, en cas de axir la bandera de Santa Eulària, oferiren los gremis donar a sos individuos un plus a més de los tres reals que donaria la ciutat a los que hi anirian, y entre las confrarias, per fer lo número de gent tocava a fer a son gremi, unas feren extracció, altres llogavan homens, y tots compliren ab allò que sels demanava; donant unas tres rals, altres quatre, y altres onze, a més de lo que donava la Ciutat, y moltas de mantenirlos en cas de nafrarlos.» I afegí que la «plebe anava cacareant» la prevista sortida contra l’enemic. Però malgrat aquesta animadversió d’un felipista convençut, les seves paraules mostren una innegable admiració per la manera com les confraries compliren llurs obligacions.

Unes pàgines més endavant, explica exercicis que els 1.000 homes escollits realitzaren el 22 d’abril. El moment era prou emocionant: «Formats los dos batallons, que de tots los gremis de la Coronela se havian compostos, per quant isqués la bandera de Santa Eulària, feu exersisi de armas en lo aranal, ahont acudí tot lo poble de Barcelona.» Sembla que va quedar impressionat, de nou amb un punt d’amiració, per la bona disposició militar de la gent dels collegis i dels gremis de la ciutat.

Francesc de Castellví, al seu torn, va escriure: «En 22 de abril el general comandante, asistido de los oficiales mayores, mandó hacer ejercicio general fuera de la plaza, entre el muelle viejo y baluarte de Santa Eulalia, a 1.500 infantes de los de sueldo, toda la caballería, y los 1.000 hombres de la Coronela, que formado en Leocata, lugar donde se juntaba la Coronela para entrar las guardias, plaza contígua al baluarte de Mediodía, a la una de la tarde marcharon para ocupar el campo señalado, donde, junta la demás gente que había de formar aquel campo, mandó el general comandante, a la vista de un copioso número de todas clases de gente, que cada sargento mayor hiciese separadamente el ejercicio, dando las voces a su propio regimiento. Concluido esto, dio orden que todo el cuerpo hiciese el ejercicio y movimiento abreviado propio a un prompto y perfecto combate. Duró el ejercicio hasta cerca del anochecer, con universal aplauso de cuantos le vieron, y el general comandante llenó de alabanzas y gracias a los oficiales y soldados.»

Des que es va prendre la decisió de fer la sortida per atacar els assetjants fins a aquell 22 d’abril, dia de l’exercici general d’armes, havien passat unes quantes setmanes. La lentitud era necessària per donar temps a les deliberacions de cada col·legi i de cada confraria. La Coronela i la ciutat guanyaven, en cohesió i unanimitat, molt més del que podien perdre en rapidesa de resposta.

L’endemà arribaren a la ciutat cartes de l’emperador, que semblaven anunciar la propera arribada de socors a Barcelona. Segons Castellví, Villarroel va rebre des de Viena l’ordre de conservar, fins a l’arribada de l’ajuda, totes les forces de què disposava i de centrar-se a mantenir la plaça sense realitzar cap acció agosarada. No es faria, per tant, la sortida dels 1.000 homes.173





ELS BATEIGS D’ADULTS


6 DE MARÇ DE 1714



El doctor Emanuel Almirall, prevere i vicari perpetu de la parròquia dels Sants Just i Pastor, va batejar, el 6 de març, Juan Vicente Fermenar, natural de la ciutat de Brandenburg, fill del Joan Pau Fermenar, batejat al febrer. Es tractava d’un adult, i el bateig havia estat precedit de la llicència atorgada per l’il·lustre vicari general Josep Rifós. Fou davant d’ell que Juan Vicente va abjurar dels errors que professava i fou absolt de les censures. El padrí del bateig va ser l’il·lustre Josep Vicente Torres Eiximeno, secretari del rei i coronel d’infanteria del regiment de Nostra Senyora dels Desemparats o dels Valencians.

A continuació, el doctor Almirall cristianitzà Juan Joseph Filguer, també adult, nascut a la ciutat de Darmstadt, fill del matrimoni entre Juan Pere Filguer i Elisabeth Oyer. En aquella ocasió, el padrí del bateig va ser el no menys il·lustre José Íñiguez de Abarca y Ursúa, navarrès natural de Sangüesa, cavaller de l’orde de Sant Jaume, marquès de Las Navas i coronel del regiment d’infanteria de Santa Eulàlia. Com altres coronels de regiments, actuava de forma «paternal» amb els seus homes, però no va poder-ho fer més enllà del 13 de juliol de 1714, ja que aquell dia morí durant l’atac dels defensors a les obres endegades de la «primera paral·lela», la trinxera enemiga que resultava essencial per expugnar la ciutat.174





L’ESTANC DEL TABAC


8 DE MARÇ DE 1714



Davant el notari Francesc Duran, que tenia notaria al carrer Mitjà de la Blanqueria, Amador de Dalmau reconegué haver rebut del mercader Josep Duran, arrendador de l’estanc o monopoli del tabac del Principat de Catalunya, 7.384 lliures, quatre sous i deu diners.

Aquesta respectable quantitat corresponia al que Francesc Duran, germà de Josep, llistava al «Memorial dels tabacos, cavalcaduras, molins y arreus del Estanch del tabaco que lo Sr Don Amador Dalmau entrega al Sr Joseph Duran en virtut del conveni entre ells fet». El document recollia que Josep Duran havia rebut, de part de Dalmau, tabac holandès, tabac florentí, tabac d’olor, tabac de Virgínia blanc i rentat, tabac de l’Havana blanc, els «molins, mulas y trastos de la fabrica», palla i ordi. Foren testimonis de l’acta notarial Francesc Muxí, fuster del regiment de la Diputació, i el mariner Jacint Vidal, que difícilment podia exercir el seu ofici perquè la mar on treballava estava infestada de vaixells enemics.

Com el mar de Barcelona, l’estanc o monopoli del tabac que era objecte de l’acta tampoc era el d’abans, ja que no podia aplicar-se al conjunt del Principat, quasi tot en mans de l’enemic. Els borbònics havien creat el seu propi estanc de tabac i, a mesura que avançaven per Catalunya, l’aplicaven a cada població ocupada. Les quantitats recollides ajudaren Felip V a dominar del tot el país.175





LA VIDA, LA PAGA I EL SOBIRÀ


8 DE MARÇ DE 1714



El 6 de març de 1714, Josep Camañes va anotar: «Vino el conde de Cirat a la casa que estaba yo aposentado en Barcelona, a decirme cómo había sido llamado del Excelentísimo consistorio, el día 4 del mismo, a las cinco de la tarde, que fueron también llamados el marqués de Castro Pinós y don Matheo Yvañes de Mendoza, explicando haber llamado a cada uno por la nación respectiva, y que deseaba en este estrecho dar algún alivio a la Coronela. Y así, mirando quan deseoso de los créditos del reino era, que se esperanzaba no faltaría [Josep Camañes] para el dia se señalare la junta para una acertada resolución, a lo que le dije que no faltaría a cumplir con tan debida obligación.»

Dos dies després, Camañes insistí en el mateix assumpte: «Vino a mi casa en Barcelona el conde de Cirat, a participarme cómo la ciudad de Barcelona había llamado a la casa de su consistorio otro castellano y otro aragonés, para que cada uno de estos tres juntara a sus nacionales para que sirvieran dentro y fuera de la ciudad al rey, sin paga, porque la Coronela se hallaba cansada. A lo que respondí al conde que el celo y fin de mi deseo era sacrificar la vida por mi soberano Señor Carlos Tercero. Que no pretendía más paga que el cumplir con obligación tan debida.»

Sense paga, però, Josep Camañes passava moltíssima gana, en part perquè no era militar de carrera. Malgrat els esforços que havia fet per ser nomenat capità de cavalleria, i tot i que participava en totes les accions militars on era cridat, no aconseguia que se li pagués un sou. Tot indica que preferia la fam a servir simplement com a soldat.176





ELS CONTINUATS MONIPODIS


9 DE MARÇ DE 1714



Joan Ferrer Bonaventura de Gualbes i Copons, àlies Rector de Bellesguard, utilitzava les seves virtuts de poeta satíric per denunciar els elevats preus dels productes bàsics. Va escriure algunes dècimes sobre el tema i una d’aquestes, presentada amb la frase «La penalitat de aliments que patiren los ciutadans de Barcelona en lo rigurós siti de 1713. De don Juan de Gualbas», diu:



Penúria de carn tenim,

penúria de vi pasam,

tot és car quan envocam,

de oli, peix y foch patim;

gloriosas faltas sentim

per justa causa final,

gastam deu per un ral,

però ab ferma fe a porfia,

pasant per la Bocaria

nos ne anam a l’Hospital.



La fam augmentava a la ciutat i, en conseqüència, creixien les entrades a la institució de la Santa Creu. En aquella desesperada situació moltes persones, per poder menjar, havien de vendre a baix preu els seus béns. El primer de març Camañes va escriure: «Vendí unas pistolas por un real de a ocho, valiendo un doblón, por no tener para comer, ni querer un capitán fiar dos reales a Juanico dejándolas por prenda. Dios me dé sufrimiento.»

Entrat ja el mes de març de 1714, quan la fam ja era insuportable per a gairebé tothom, les autoritats van reaccionar finalment per intentar pal·liar-la. El dia 9 d’aquell mes, la ciutat va manar fer crides als «llocs acostumats ab tenor y veu de vuit trompetes» per imposar unes tarifes obligatòries de mercaderies de boca i d’altres productes. Després del toc d’atenció dels instruments de vent, els habitants de Barcelona pogueren sentir la veu dels consellers en boca del corredor d’orella Benet Vergés, «cabo mestre» de les trompetes: «En atenció de haver arribat a sa noticia los grans y continuats monipodis e illícites ganàncies se ha experimentat ferse y cometerse en la present ciutat en lo frangent del present bloqueig, en la venda de vituallas y manteniments, en gran y notable deserveis de las dos magestats divina y humana, y en perjudici de la cosa pública, haventse arribat a practicar una notòria opressió de tots los estants y habitants en aquella y assenyaladament dels pobres, per ocasió dels excessius preus ab que se venen las mercaderias y particularment los comestibles.» Escoltada la introducció, els assetjats van poder conèixer els preus obligatoris de venda que, a partir d’aquell moment, tindrien els productes essencials: oli, vi, arròs, cansalada i bou salat, formatge, bacallà, tonyina, arengades, arencs, sardina salada, anxova, mongetes, faves, figues, mantega, ordi, sabó, sucre, ametlles, avellanes… I saberen també els preus establerts per alguns productes que haurien de venir de fora, com ara el formatge d’Anglaterra, la tonyina de Sardenya o l’anxova d’Itàlia; les autoritats, però, pecaven d’optimisme respecte de l’entrada a la ciutat d’aquests queviures. En tot cas, el corredor d’orella Benet Vergés anuncià que s’aplicarien penes de 60 dies de presó a aquells que no respectessin els preus estipulats a la crida.

Les mesures de la ciutat arribaren tard per als qui passaven gana des de feia temps. I la seva aplicació va ser difícil: ni la bona voluntat de les autoritats ni els càstigs previstos foren suficients per aturar la cobdícia d’alguna gent.

El 12 de març, el frare Manel Soler va escriure al seu dietari: «Considerin los que vindran los treballs tan grans que passan los moradors d’esta capital per conservació de la llibertat y privilegis. Carn, temps ha que no se’n parla; lo pa és xic, y ab favas y ordi mesclat; de pesca salada, és lo que més hi ha; tocant a la tunyina, poca de bona.» La manca de llenya se sumava a l’escassesa dels aliments bàsics i tot plegat posava a prova la resistència dels defensors de la ciutat.177





EL LLADRE XOXA


9 DE MARÇ DE 1714



A la cort del bisbe s’inicià un procés contra Francesc Valls, àlies Xoxa, fadrí pedrenyaler, «per haver robat del altar del desposori de Nostra Senyora de la iglesia de Sant Joseph una imatge de un Sant Christo de bronze ab sa creu y peaña de fusta dorat, y altres imatges y cosas de differents llochs sagrats». El vicari general Josep Rifós s’ocupava del cas.

Consta a la documentació del procés que Xoxa, «poch temerós de Deu y de la correcció de la justícia temporal», havia robat les imatges del Crist i de Maria Santíssima per vendre-les. El 9 de març de 1714, Bartomeu Esplugas, fuster de quaranta-un anys, va declarar que vivia en una casa del carrer dels Escudellers al cantó del carrer de Na Sagra, àlies de la Mare de Déu, «en la cantonada del qual carrer y a la part de dita ma casa de molts anys a esta part hi ha construida una capella dins dita paret». El fuster havia col·locat dins la fornícula una imatge de Nostra Senyora sota la invocació de la Misericòrdia, amb una corona al cap i un nen Jesús als braços. Bartomeu Esplugas continuà explicant: «En lo mes de gener, un dia al matí, me asserquí davant la capella per assaludar a dita imatge» i s’adonà que no hi era i que havia estat robada durant la nit, ja que a la tarda anterior l’havia vist encara al seu lloc. Tan eficaç com generós, Esplugas hi posà una altra imatge de Nostra Senyora, aquesta vegada de pedra blanca de Mallorca. També la robaren i, de passada, s’emportaren les «gradas de fusta de dos grahons pintadas conforme la dita capella». A finals del mes de febrer, el fuster va saber que la imatge de la Misericòrdia, la sostreta primer, es trobava a casa del pedrenyaler Josep Olivella, al carrer de Bonaire. Va demanar aleshores al seu germà Pere, fadrí fuster, que s’hi atansés «i que, amb excusa de fer acomodar una pistola, mirás y reconegués si en dita casa, sobre de una taula, veuria la imatge». Pere tornà i confirmà que efectivament allà hi havia la Mare de Déu robada.

A continuació declarà Josep Olivella, manyà de trenta-tres anys, que va afirmar conèixer Francesc Xoxa «de tres mesos a esta part, [ja que] entrava las guardas de la Coronela ab la compañia de manyans», pel fet de ser pedrenyaler. Afegí que Xoxa li lliurà «diferents coses a empeñar: un bancal de llana i fil; un frontal o palit de altar; un cristo de bronze ab sa creu y peanya de fusta ab uns perfils daurats; una llantia de llautó; una imatge de la Misericòrdia»… Francesc Valls, àlies Xoxa, li va dir que els objectes eren d’un cavaller que per «ses necessitats las hi anava entregant, para que ell dit Xoxa les empeñás y venés». També li donà un quadre amb les representacions de sant Antoni de Pàdua, Jesús i Maria sobre tela, i una imatge «de bulto» de sant Maure, de fusta. I continuà denunciant: «Fa uns quinze dies vingué a ma casa Miquel Pagès, cap de guaita del veguer, al que conec molt bé de vista i feu aprensió» de la imatge de la Misericòrdia; «al dia seguent vam anar a buscar a Xoxa y haventlo vist en lo carrer de la Portaferrissa […] se posà a fugir y se escapà de nostra vista»; al cap de dos o tres dies, «havent sabut que vivia a una casa del carrer den Roca y que anava ab los miquelets, me conferí en la casa, a la que seria la entrada de fosch de dit dia, y ab lo claror de la lluna que feya viu en la casa a Xoxa, al qual diguí me fes plaer de venir davant […], que per cosa de uns quaranta reals jo no el volgués perdre, y haventlo jo pres per la capa ab dit claror, me dexà en las mans la capa y se posà a fugir corrent per dit carrer». Josep Olivella explicà que va dur la capa a Pere Altimir, tinent de miquelets, i que l’endemà es desplaçà fins a una casa a prop de la plaça Nova, on vivia Francisco Arenas, capità de miquelets. Allà hi va veure Xoxa i li exigí que confessés on havia robat les coses. El lladre contestà, lacònic, que el Sant Crist l’havia pres de l’església de Sant Josep.

Fou també cridada a declarar Agnès Valls, dona de Francesc Valls, àlies Xoxa. L’esposa afirmà que quinze anys enrere es va casar amb Francesc a Manresa, d’on ella era natural i on Francesc vivia amb els seus pares, el pedrenyaler Onofre Valls, àlies Xoxa, i Elena. Feia cinc anys, explicà també Agnès Valls, el veguer de Manresa capturà i posà pres el seu marit per haver robat una llàntia de plata. Els pares del seu home, va dir Agnès, eren «gent de tota estimació i per això fou tret de la presó al poc temps». La parella marxà cap a Barcelona i, a la primavera de l’any 1713, un home veí de la casa del carrer de Sant Pau que habitava amb el marit li digué que havien arrestat Francesc a Nostra Senyora del Pi, per haver-hi robat unes estovalles de l’altar de la capella del Sant Crist o capella de la Sang. Agnès afirmà que, «a no esser estat la mia inocència, los capellans o vicaris haurian posat près en lo sep de dita iglésia a Francesc Valls, alias Xoxa».

Francisco Arenas, oriünd de Sevilla, de trenta-tres anys d’edat i capità de fusellers del regiment reanomenat de Molins, també declarà, afirmant que «de algun temps a esta part» es trobava amb «la incumbència de reclutar fusillers per lo regiment nou dit de Molins», del qual era capità i del qual era tinent Pere Altimir, a qui coneixia molt bé. Feia quinze dies, prosseguí Arenas, van venir-lo a veure Pere Altimir i Xoxa: el segon volia «assentar plaça en dit regiment de fusillers». El capità li digué que sí, «però per aquella ocasió no se li assentà la plaça». Als pocs dies, segons Arenas, Xoxa tornà tot corrent i atribolat perquè havia tingut diferències amb alguna persona. Volien capturar-lo i, en efecte, trobant-se a casa del capità, a prop de la plaça Nova, s’hi presentaren Altimir i el manyà del qual ja s’ha recollit la versió dels fets.

Finalment, fou interrogat Francesc Valls, àlies Xoxa, fadrí pedrenyaler oriünd de Ripoll, de trenta-tres anys. Segons va dir, quinze dies enrere el «prengueren els ajudants en les Atarassanas», perquè havia venut algunes coses que no eren seves: el bancal, manifestà, el va sostreure d’un habitatge on l’havia deixat una senyora aragonesa, anomenada Rosa; el Sant Crist el va robar al monestir de Sant Josep; la llàntia la trobà abans de començar el setge, fora del Portal Nou, a prop dels molins i «dins una atzevara»; va robar la imatge de la Misericòrdia, i era cert que Josep Olivella li posà una pistola a l’orella, i per això ell li deixà la capa a les mans i fugí, «per temor el matés». Sentides les declaracions, els corredors de coll Jaume i Pere Agustí Galceran van fer l’estimació de les coses robades per Xoxa, que el lladre havia de restituir o pagar.

Els robatoris no podien quedar impunes, tant si la ciutat era lliure com si estava assetjada.178





LA NEU


10 DE MARÇ DE 1714



El 4 de febrer de 1714, el frare Manel Soler va escriure: «Las canonadas són estadas pocas o ninguna; deu esser la causa lo molt fret que vuy ha fet, que deu haver glassada la pólvora.»

Aquell hivern era molt rigorós, i la manca de llenya a la ciutat, a més de complicar una acció normalment tan senzilla com coure els aliments, agreujava molt el rigor del fred. La situació dels soldats assetjants, mal allotjats davant de Barcelona, devia ser també força terrible.

Josep Camañes, que vivia una penúria econòmica terrible, es comptava entre els qui notaven de manera més punyent la carestia de la fusta per cremar i el fred. El valencià anotà: «A 10 de marzo de 1714 vi, estando en Barcelona, nevar con grande frío.» I dos dies més tard: «Dia 12 a la mañana, se vio nevado el llano de Barcelona, y todas las montañas cercanas, y estando todos estos días en Barcelona un gran frio. Dios sabe porqué lo hace, sea todo por Dios.»

La intensitat de la nevada va sorprendre tothom. Manel Soler va anotar aquell mateix 12 de març: «Esta nit, ha cayguda tanta neu que pasma, pues horts, teuladas y montanyas tot és blanch.»

Era un mal moment, però, per apreciar belleses naturals inesperades.179





EL MARQUÈS DE VILLAFRANCA DE EBRO


10 DE MARÇ DE 1714



El notari Josep Brossa va prendre nota de les últimes voluntats de Juan Miguel Íñiguez y Eraso, marquès de Villafranca de Ebro, del Regne d’Aragó. Era el 10 de març de 1714, el dia en què la neu cobria Barcelona i els seus voltants.

Segons dictà el marquès al fedatari Brossa, el noble es trobava «detenido de enfermedad corporal de la qual estoy en la cama». Va fer constar els noms i cognoms dels marmessors testamentaris, entre els quals: Teresa de Cordelles, «querida y amada mujer»; Miguel Íñiguez y de Cordelles, fill dels dos; els cònjuges Georg Ignaz von Tattembach i Gaietana de Cordelles i de Ramanyer, comtes de Tattembach; Jaume de Cordelles i de Ramanyer (o Romanyer), coronel austriacista; Francesc de Cordelles i de Ramanyer, abat de Gerri, austriacista distingit; Felicià de Cordelles i de Ramanyer, també austriacista més que convençut, i la seva dona Jerònima, marquesos de Sant Martí de Mura; Josep de Copons i d’Esquerrer, baró de Malmercat, i José de Fuenbuena, marquès de Lierta.

El testament especifava que s’havien de dir 2.000 misses i que la sepultura seria a l’església de Villafranca de Ebro, però «en el interín que esté el paso franco», el cadàver s’havia de disposar a la sepultura de la casa i família de Cordelles, a l’església de Sant Pere de les Puelles. A la seva filla Maria Teresa, el marquès de Villafranca de Ebro li deixava 10.000 lliures, per al seu dot, i a l’altra filla, Teresa Antonia, 7.000. Juan Miguel Íñiguez trià com a hereu el seu fill Miguel. La dona del marquès rebria allò estipulat als capítols matrimonials, ja que a causa de les circumstàncies d’aquella etapa difícil el testador no podia disposar res més al seu favor. En efecte, el marquès va fer escriure a l’acta notarial que «la ocurrencia y calamidades de estos tiempos ha muchos años que nos tienen fuera de nuestras casas, por cuya ausencia hemos perdido considerables cantidades de dinero, y lo que más nos aflige es lo dilatado del sitio que actualmente padecemos en la presente ciudad, que corren ocho meses que estamos sitiados».

Menys de tres mesos més tard, el 6 de juny de 1714, el marquès afegí uns codicils al testament, i nomenà la seva dona tutora dels fills: de Miguel fins als vint-i-un anys, i de Maria Teresa i Teresa Antonia fins que «hayan tomado estado». Acordat això, Juan Miguel Íñiguez va expirar en pau i el dia 12 d’aquell mes de juny es va fer públic el seu testament.

Lluny de Barcelona, i definitivament lluny del marquès, s’alçava el magnífic palau de Villafranca de Ebro que Juan Miguel Íñiguez y Eraso, mercader abans que noble, havia encarregat l’any 1703 al reputat arquitecte Juan de la Marca.180





LA PACIÈNCIA I LA MEMÒRIA


14 DE MARÇ DE 1714



Josep Camañes es trobava entre els que no van notar una gran diferència quan van entrar en vigor les crides sobre els preus obligatoris de les mercaderies bàsiques. En efecte, quan no es disposava de diners no es podien comprar queviures, tot i que s’haguessin respectat els preus màxims. D’aquesta manera, el valencià continuà omplint el seu quadern d’anotacions sobre la fam que patia.

El 14 de març, el valencià de Morella anotà: «Estaba melancólico por no tener qué cenar y me bajé a la entrada rebozado con mi capa, por el grande frío que hacía en Barcelona por haber nevado. Y vi pasar a Lleo y le ampré un real de a ocho, expresándole yo que no tenía un dinero para aquella noche. Y el buen hombre, no teniendo, me buscó una piececica aquella noche y al otro día me trajo cinco reales de plata, lo que le estimé mucho, estando yo melancólico de esto y de otra pesadumbre crecida que tenía. Dios me dé paciencia.» No se sap quina era l’altra preocupació important que tenia Josep Camañes, però és clar que sabia agrair els ajuts rebuts.

El dia 19 va escriure: «Dia de San Joseph a las doce dadas, me fui de casa a buscar un real de plata, porque no tenía para comer, ni los amos tenían seis dineros para prestarme para comprar una sisena. Fui a casa de un revenedor vecino para que me dejara un real de plata, y no lo encontré. Fui desconsolado a dos o tres casas para buscar modo para amprar o empeñar la caja de vidrio y me volví desconsolado sin nada. Y pasando por delante del revenedor, ella me llamó y le dije a lo que había ido, y me dejó un real de plata y comí.»

El mateix 19 anotà: «Se salió Leonardo de casa, a buscar un real de plata para comer. Miércoles Santo, cerca la una del dia empeñó Leonardo, para comer, una capa de paño pardo o cordellate, que le había dejado un amigo. La empeñó por seis reales de plata, qué lastima. Y dos dias antes dio un bolsillo y una navaja para comer al medio día, cuando viniera de confesarse, y no se vendió, pero sí la navaja, por catorce dineros, de lo que comió. Sea todo por Dios. Paciencia.»

El 24 de març escrigué: «Envié a Juanico con el tintero y la otra pieza de tener la oblea a casa de un droguero, para que le dejara dos reales, [fingint] cómo que les compraba y me faltaba para pagarlos, pero era porque no tenía para comer.» La gana i la vergonya de no tenir diners per menjar van fer que Camañes simulés que volia comprar el tinter i la peça de l’oblea, i que per poder-ho fer li faltaven dos rals, que demanà a l’adroguer.

La situació d’altres assetjats podia ser diferent, en funció de l’entrada de queviures a la ciutat i de la capacitat adquisitiva de cadascú. El 24 de març, el frare Manel Soler anotà al seu diari: «En quant als viures, lo que toca a bacallà, tunyinas y arengadas y també verduras, molta abundància; las gallinas las venen a dobla lo parell, pues en dit preu se’n són pagadas moltas; los ous, quant per mar ne vénen, los venen a vuit sous la dotsena, y són anats a deu sous. Lo que més carestia tenim és de blat, pues lo poch que’s troba va a vuit y deu lliures la quartera, y la ciutat ha fet aprehenció de tot lo que se ha trobat, junt ab favas y ordi, mesclant-ho tot ab lo blat, que és llàstima véurer lo pa que’s ven, pues no’s pot menjar de las crestas de l’ordi; lo vi és poc lo que’s troba, y va a vint i sis lliures la càrrega. De ayguardent, no se’n troba una gota.»

Al seu torn, a l’última anotació de Camañes d’aquell difícil mes de març, es llegeix: «Siendo medio día y no teniendo para comer, vendí las tres piezas de tintero, arenero [o salvadera, que conté la sorra per assecar la tinta] y la otra [la tercera peça, per a l’oblea], por siete reales de estaño, que me las dio Sorita de regalo, y volví los dos reales que debía al droguero y un dieciocheno [moneda de plata valenciana], que tenía empeñada una medalla de plata del rosario, que había empeñado la noche antes por dos sisenas y dos sardinas para cenar y dar al Juanico [el seu criat], que lo buscaba, alguna cosa. Dios me dé salud para enmendarme de mis culpas y hacer otra reflexión del modo de vivir. Dios me dé paciencia en todo.»

El primer d’abril, Manel Soler anotà: «Vuy se ha venut carn a real de vuit la lliura, no la ciutat perquè no’n té, sinó alguna persona particular que tenia algun anyell o moltó. A la comunitat se ha donat un poch de cançalada fregida ab un ou, altre plat de cançalada, y no molta, ab porros, fideus per escudella cuits ab cançalada y una tassa de vi, com los demés dies y plàcia a Déu que dúri, perquè moltas comunitats de Barcelona beuen aygua y los particulars los de més y se han sabut algunas casas haver-se mantinguts alguns dies ab solas garrofas y altres de segó bullit, y asseguro que tot lo que escric en est llibre és veritat.»

La fam seguí igual o pitjor durant aquell mes d’abril de 1714. Més per als uns que per als altres, però. El dia 10 Camañes va escriure: «Me dijo Juanico [fill de Pere Monrós], enviado de su madre, que le diera dineros para traerme pan, que de tardar no se encontraría. Víme afligido por no tener seis dineros para comer, y me salí y fui a casa Salvador, y una señora oficiala hermosísima estaba allí llorando por tener su marido fuera ciudad, estando sitiada. Pidió limosna una castellana con un niño en los brazos, ella muy linda, y su marido le tenía en Viena y ella estaba de su casa a doscientas leguas. La oficiala se compadeció y le dio limosna […] le dije [a Salvador] que puesto que no le había amprado nada en siete años, le estimaría que me franqueara un real de a ocho, y dijo que no podía, y ella se compadeció y descosió una bolsita tenía a la bragueta y me puso una peseta sobre la casaca negra que llevaba, con la que pagué un real que debía de tabaco y compré qué comer. Yo no conocía quién tal favor me hizo. Me dijo que fuera al hospicio del Carmen […], sin citarla a ella.» Una altra persona, doncs, que sense tenir gaires mitjans volia ajudar, malgrat que es tractava d’un desconegut, algú que patia severament la fam.

El 16 d’abril, Josep Camañes insistí: «Por no tener para cenar fui a Santa Mónica a suplicar a mi pariente por medio real de a ocho, pues en siete años no me había favorecido ni socorrido, tan solo a 9 del mismo [abril] con una peseta de siete sueldos. Pero su corazón, duro como bronce, no quiso sino darme un real de plata. Sea por Dios, paciencia.»

El 17 d’aquell mes, sense poder deixar d’escriure sobre la fam que patia, Camañes va apuntar: «Di a un revendedor llamado Daniel tres pistolas de fundas para que las llevara a vender a la Casa de la Ciudad, pues habían echado bando para ello, y le dieron por ellas dos de a ocho, con lo que remedié para comer, aunque valían seis de a ocho. Sea por Dios.» En efecte, les crides del 12 d’abril, repetides el dia 21, ordenaven als propietaris de fusells, carrabines i pistoles de funda, no necessàries per al propi servei, que les portessin a vendre a la Casa de la Ciutat. Una bona ocasió per obtenir unes monedes.

Durant el mes de maig, no cal dir-ho, la fam continuà sent protagonista al quadern de Josep Camañes. Hi anotà que els dies 4, 5, 6 i 7 d’aquell mes el seu amic Leonardo només tenia per sopar sopa escaldada. El dia 7 va escriure: «Envió Leonardo a llamar a su criado Marco, para darle alguna cosa le empeñara, y estaba el criado sobre su cama y tardó dos horas a venir, y Leonardo ayunó hasta las tres.»

El dia 8 apuntà: «Un capellán [Palarí] que estaba en la posada que yo [casa Monrós], se comió un conejo y dos platos más, y yo sólo sopa y poca, y nada más.» I el 9: «Me ví sin tener a hora de comer ni aún para pan, y el amo me envió a decir por Juanico, su hijo, que si quería que me fuera a traer algo para comer, y le dije que no (y es que no tenía Leonardo un dinero). Y el amo tenía dineros que le había dado Palarí, que estaba en el cuarto en que había estado don Andrés Magaña [a casa Monrós], y nada me ofreció el amo, y yo le ampré un sueldo para comer, el que no me dejó de gana, teniendo para comprar aguardiente, el que vendía su hijo Juanico a la bajada de la Canonja [molt a prop de casa Monrós]. Y el amo comía bien, y todos los suyos, de mí guardándose, y Palarí se regalaba sin darme de cumplimiento un bocado de pan, sino holgándose y dándome la puerta a los ojos muchas noches, porque los amos le querían más que a mí, y me quisieran fuera. Sea todo por Dios y paciencia.»

El mateix dia 9, Camañes apuntà: «Me ví sin tener para comer al medio dia y fui a Daniel, y no encontrándole en casa, ampré un sueldo a su muger, y no me lo dejó. Dijo que en bajando su marido de Montjuyque, al medio día, podría decírselo (y ella me lo decía con semblante airado). Fui entre doce y una a su casa, y le supliqué por un sueldo, y dijo que no tenía un dinero (teniendo muchos). Y fui a amprar el sueldo a la Rosa, que daba a Miguel la comida en su casa. De mí, ni los amos, ni sus hijos, ni Daniel, nadie se compadeció, y Palarí me tiraba a sacar de casa, por ser más bien estimado de los amos, y yo, por no tener, sufriendo cincuenta groserías de todos por quererme mal. Ay Dios.» El valencià havia arribat al grau màxim d’amargor en aquella situació de fam extrema.

El mes de juny començà com els precedents. El dia 2 va escriure: «Me dejó don Francisco Llorens [Francesc Llorens i Morgades] quatro pesetas para pan, por no tener para comer pan. Muchos meses antes era Llorens del regimiento de San Jorge. Dios me dé paciencia.» El 8 anotà: «Al barbero mosén Juan le ampré catorce dineros para pan, a la noche, por no tener Leonardo ni aún pan para comer. Sea por Dios.» El dia 9: «Me dejó Tunes, el del regimiento de San Miguel, un real de plata para pan. Vergüenza grande tuve, que todos entendieron mi gran miseria. Sea por Dios.» Com havia passat al seu amic Leonardo, l’orgull i la dignitat de Camañes es mantenien intactes, malgrat la seva situació desesperada. El dia 10 va apuntar: «Fui a Carlos Gazulla a amprarle un sueldo y no me lo dejó, y Carbó [Vicent], que pedía por Dios y su hijo, me lo dejó por un día y no lo pude volver, por no poder y no tener qué comer, ni aún pan. Sea todo por Dios y memoria.» I també aquell dia: «Miguel no me quiso dejar un sueldo para pan, teniéndolo, porque de mí no se compadecía el hijo mayor del amo. Dios me dé paciencia.»

El valencià va continuar explicant les grans dificultats que patia. De ben segur escrivia per consolar-se i poder recordar, en un moment futur de pau, aquells moments espantosos i extreure’n les lliçons corresponents. El 20 de juny va anotar: «Toda la mañana buscando para pan, para comer al medio día. Ampré a Miguel un sueldo y no me lo dejó, y lo ampré a Bases, el que vivía en la botigueta de la casa [donde] yo me aposentaba y me lo dejó.» Miquel Bassa, el jornaler que habitava una part de la propietat dels Monrós, es va compadir de Camañes, malgrat que ell mateix devia passar força gana. El valencià seguí anotant: «Juanico, mi criadico, me había enviado de la seo un sueldo para pan. Fui a la tienda y encontré a la mestresa con la comida en la mesa, de toro, tocino y chirivias y dijo que le sabía mal que no viniera su marido, que guardaría toda la comida para la noche. Leonardo, muerto de hambre, creyendo que lo decía por él, quedó pesarosísimo. Sea todo por Dios y paciencia. Recordarse de lo que es no tener ni aún para comer pan.»

L’endemà, 21 de juny, Josep Camañes anotà: «No teniendo Leonardo para pan al medio día, ampró un pedazo de pan al licenciado que comía en la propia celda, para Juanico su criado.» L’amic s’estava en una cel·la del convent del Carme i passava una gana infernal, però es preocupava per la que patia el seu criat. Les ocasions extremes, com la d’aquell setge, treuen el millor o el pitjor dels qui les pateixen. Camañes continuà anotant sobre l’amic Leonardo: «Después de comer, le dio dos cartas a Juanico, la una para don Blas [Ferrer] por tres de plata, y le envió una peseta; y la otra para don Antonio [Villarroel?], por dos pesos, y le envió doce reales, favor de entrambos aunque se los supliqué, que me vino bien por hallarme estrechadísimo. Compré de luego dos panes de munición [pa dels soldats] por dos reales y cuatro, y luego que les tuve en la celda quedé contentísimo y dí las gracias a Dios. Memoria para en delante, de lo que es no tener para pan.»

El mateix dia 21, Camañes anotà: «A las ocho de la noche se iba cayendo de desgana por hambre el pobre Leonardo, y ampró un sueldo a Bases, debiéndole otro de otra noche de desconsuelo semejante […] y no le dejó sino siete dineros. Cenó Leonardo un pedazo de pan, que hubiera comido doblado quedando con hambre, y dos cebollitas que compró. En una huerta durmiendo en tierra Leonardo, en otra sobresaltado por caer las bombas en ella, estando Leonardo en continuados desconsuelos. Dios me dé paciencia por su pasión sacratísima, pues por malo y despeños continuados y mal dormir y comer es mal vivir. Ay Dios.» Els dos amics dormien a les hortes de Sant Pau, a prop de les Drassanes, per por dels projectils enemics: les bombes, que en aquella data ja havien començat a caure a l’interior de la ciutat, se sumaven a la fam.

El 22 de juny, el valencià va escriure: «A medio día se iba Leonardo a comer, sin pan, cansado de buscar, y encontró a mosén Juan que venía de pedir limosna. Le dejó seis dineros a Leonardo. Ay Dios.»

A partir del 29 de juny, Josep Camañes va fer la despesa d’alimentació al convent del Carme: les comunitats religioses vivien una mica millor que els més desvalguts a la ciutat. La fam, però, seguia ben present a la seva vida i l’1 de juliol anotà: «El día antes me quedé sin cenar por no tener seis dineros para pan. Sea por Dios. Fue Leonardo a la tienda de su patrón, muerto de hambre. Ampró seis dineros a Eulàlia, Miguel y la Rosa, y no se los dejaron. Envió a Perico con la caja de cristal para que le fiaran seis dineros de pan, y volvió sin él, teniendo la mestresa tres panes de a sueldo […]. Ay Dios.»

I el 19 de juliol Josep Camañes va apuntar: «Le dí al licenciado Isidoro dos retratos de porcelana para sortijas, para que los vendiera, y me dijo que no se podían sacar más que siete sueldos, habiéndome costado medio doblón. Y se los dí por no tener yo pan para comer de otro modo. Sea todo por Dios. Paciencia y memoria.»

Paciència i memòria. Durant aquells mesos, la paciència del valencià Camañes era infinita, i quedava per veure si gaudiria d’un temps futur per a la memòria.181





LA CARITAT DE PERE COSTA


26 DE MARÇ DE 1714



El reverend doctor Pere Costa, que fou rector de la parròquia de Valls, va visitar el notari Salvador Pi a la seva casa i notaria del carrer de n’Avinyó. Aquell 26 de març, Costa va dictar: «Considerant que en la present ciutat, entre las moltas necessitats que en ella se patexen, és molt lamentable y digne de reparo que molts minyons y donsellas van divagant per las plasas y carrers, demanant charitat; creixent sens ensenyansa alguna en lo temporal, y lo que més sensible és, en lo esperitual, ans bé ab continuo abús de malas paraulas y obras en gran detriment y escàndol de la república, per causa de sa llibertat y ociositat, mares de tots vicis, sens cuydar (per no tenir qui cuydi de ells) de acudir a las iglésias y altres parts ahont se ensenya la doctrina christiana y se predica la divina paraula, sinó és que sia per exercitar sas malas manyas y intencions, del que no sols se segueix la perdició de la salut corporal, sinó (lo que és deplorable) la esperitual; la qual sentina [lloc d’immundícia moral] ha près mayor augment, en los temps corrents, a causa de las guerras, que de molts anys ha atreballen al Principat y ciutat; y que si los tals així derramats se podian recullir, no sols se podria reparar y salvar la salut de llurs cossos, sinó la de llurs ànimas, que es molt més, a mayor honra y gloria del Altíssim. Considerant més avant que lo Sant Hospital de Nostra Senyora de Misericòrdia, en la present ciutat erigit, té per son primer y principal institut recullir dits minyons y donsellas desamparats, y altres que llurs pares o parents per llur misèria no poden sustentar; però que per esser dels tals lo número tant crescut (per haver acudit de ells a esta Ciutat, a causa de ditas guerras de diferents parts de est Principat, y dels regnes de Castilla, Aragó y València), no li és posible lo recullir y recaptar aquells, no sols per lo gasto y consum de viurers que deuria tenir tan excessiu, a que sas rentas y limosnas no fora possible abastar, sinó tambe per la incapacitat y estrechez de dit Sant Hospital, sobre ser àmbits algo dilatats. Considerant més avant quant meritori fora lo poder dispensar y donar a dit Sant Hospital medis per la subvenció de las ditas necessitats, y altres que per lo temps se poden oferir, y per la ampliació de dits àmbits, de manera que fossen capaces en alguna manera per la dita reclusió y recaptació, pues se experimenta que a tots los recullits en ell vuy en dia, a més de subvenirlos en lo necessari per llur sustento corporal y educació y ensenyansa segons sa comprehensió, sels procura ab major cuydado donarlos la instrucció esperitual, incitantlos y induhintlos al temor de Déu. Perçò, inclinat a fomentar ab sos béns tant santa obra, suplicant al Altíssim se digne de acceptar sos desitgs, y no tenint certesa en què usos serà més del servey de Déu aplicar y ampliar sos béns, volent perçò sa voluntat subjectar a la disposició de altri, per apartarla de tota afeció, y que aquella com a més resignada sia més accepta al Altissim; no enganyat, instat, ni persuadit de algú, sinó sols mogut de la dita charitat y perquè se done providència y reparo a dits danys, de sa libera y espontànea voluntat y en descàrrech de sa conciència; de son bon grat y certa sciència ab donació, és a saber pura, perfecta, simple e irrevocable ques diu entre vius…»

I després d’aquest extens preàmbul va donar a Josep Rifós, doctor en drets i vicari general del bisbat, substitut del cardenal de sala, bisbe de Barcelona; a Maurici Andreu, reverend doctor, catedràtic de filosofia de la Universitat Literària; a Jacint Figueró, prevere de la seu, i a Francesc de Bastero, noble, tots els seus béns mobles i immobles per poder complir el que havia quedat assenyalat, i amb la possibilitat d’ampliar l’Hospital de la Misericòrdia «per compra o fàbrica de cases al seu costat o en altres llocs».

Pere Costa es reservava alguns béns per poder viure: la seva casa del carrer de la Portaferrissa amb els mobles que contenia; la pensió que cobrava per la rectoria de Valls; diversos censos per cases de Barcelona i algunes altres rendes. Els receptors de la donació l’acceptaven «sols per considerar que de ella té de resultar lo servey de Déu». Els testimonis foren Joan Ramis, corredor d’orella, i Tomàs Armengol, servidor «de família» de Josep Rifós.

D’aquest llarg dictat de Pere Costa al notari Salvador Pi, convé destacar el fet que molts nens i nenes vinguts de tot Catalunya, i també de València, Aragó i Castella, lògicament amb els seus pares, eren atesos a l’Hospital de la Misericòrdia. Aquell mes de març de 1714, la situació dels assetjats resultava desesperada, però entre ells ho era encara més la dels refugiats, que havien deixat enrere casa i mitjans de subsistència.182





LA GERMANDAT


27 DE MARÇ DE 1714



Havien passat nou mesos i dos dies des de l’inici del setge. El 27 de març de 1714, el frare Manel Soler va escriure: «Lo que és molt de admirar y de esser notat ab lletras de or és que, ab nou mesos que correm de siti, no hi ha hagut ninguna mort violenta dins Barcelona, antes bé una suma pau y quietut, y gran germandat entre los naturals, cosa que és de aturdir, per esser la gent tan donada a las armas; del que se deu donar repetidas gràcias a Déu Nostre Senyor.»

En efecte, el grau habitual de conflictivitat a la ciutat era molt elevat en moments de pau. El fet que gairebé tothom disposés d’armes de foc a casa afavoria aquest clima d’una certa violència quotidiana. Que això no s’hagués incrementat durant el període del setge era veritablement notable i digne de reflexió. Tot i que alguns aprofitaven la situació del setge en benefici de llurs butxaques, la «germandat» entre els habitants de la ciutat s’havia reforçat amb l’amenaça exterior i havia proporcionat un grau afegit de cohesió a aquella societat, aleshores assetjada.183





LA MARXA DEL CAPITÀ FRANCESC ROCA I BARRIONUEVO


2 D’ABRIL DE 1714



Mentre els assetjants es preparaven per a una nova i decisiva etapa del setge, el notari valencià Fulgenci Artich recollia, el 2 d’abril de 1714, la declaració testamentària de Francesc Roca i Barrionuevo, veí de València, capità del regiment d’infanteria espanyola sota la invocació de Nostra Senyora dels Desemparats.

El testador explicà que havia d’eixir pròximament de campanya i, trobant-se bo i sa, tal com els testimonis cridats per a l’acta corroborarien, havia decidit dictar les últimes voluntats. Roca nomenà marmessors testamentaris Francesc Carrós de Vilaragut Pardo de la Casta, marquès de Pozo Negro i baró de Toga, cunyat seu, i Josep Vicent Torres Eiximeno, coronel del regiment dels Desemparats. Ho va fer, com manifestaven sempre els valencians exiliats a Barcelona, segons els furs i privilegis de la Ciutat i Regne de València, tot i que ja havien estat abolits per Felip V.

Allò que en el moment de morir se li deuria a Francesc Roca i Barrionuevo, en concepte de sou de capità i per les racions de pa i civada, s’havia de destinar a pagar les despeses derivades de la defunció. A Francesc, fill natural que vivia a València, el testador li deixava 200 lliures, i a Josep Carrós de Vilaragut i Roca, fill de Francesc Carrós i de Teresa Roca, i per tant nebot seu, li llegava una capa i una de les seves cabelleres perquè es recordés d’encomanar la seva ànima a Déu. A l’ama Antònia, que havia criat el seu nebot Vicent Carrós de Vilaragut i Roca, li concedia una colxa gran de llit i 50 lliures pels bons serveis que havia fet durant la malaltia de l’esmentat Vicent. Finalment, nomenava hereu Vicent Roca, el seu pare i senyor, i deixava estipulat que quan aquest morís el succeís Marianna Roca i Barrionuevo, molt cara i amada germana seva, encara donzella.

En aquells mesos, era força insegur nomenar marmessors testamentaris aquells que encara es trobaven a Barcelona. Qui podia saber si viuria més temps el testador Francesc Roca i Barrionuevo que el marmessor marquès de Pozo Negro? En els temps que havien de venir, més difícils encara, possiblement se sabria.184





COMENÇA EL BOMBARDEIG





El moment més temut va arribar finalment. A partir del 2 d’abril, situats els morters felipistes a les cases del Clot, a pocs milers de metres de les muralles, els assetjants ja podien fer blanc a la ciutat amb resultats favorables als seus propòsits.185 Alhora, lluny de Barcelona s’escenificava el sentiment de culpa que molts britànics tenien per haver abandonat Catalunya a la seva sort en els debats dels dies 3 i 4 d’abril a la cambra dels lords.

La primera fase del bombardeig realment eficaç començà el 3 d’abril de 1714. La segona, encara pitjor per als barcelonins, es va iniciar després de l’ocupació per part dels borbònics del convent dels Caputxins, situat molt a prop de les muralles de la ciutat. La nit del 10 a l’11 de maig, es va començar la trinxera contra el convent i el 16 els projectils dels canons enemics ja hi impactaven. Pres l’edifici aquell mateix dia, el 20 de maig un tambor francès avisà els assetjats sobre la imminència d’un bombardeig de la ciutat molt més dur que l’experimentat fins aleshores. Des del bàndol dels assetjants es pensava que, «si no se consiguiere que el estrago de las bombas obligase a los barceloneses a rendirse con la ruina de los edificios, les quedaría un funesto monumento por memoria».186 Malgrat l’advertiment, la ciutat no es va rendir i el 23 de maig s’inicià la segona fase del bombardeig, amb els efectes devastadors previstos.

Les notícies incloses en aquest apartat mostren conseqüències poc conegudes dels bombardeigs, percebudes amb els ulls dels que els van patir. La por va fer que es produïssin desplaçaments fora de les muralles, però també a l’interior, per evitar els llocs més castigats.

La ciutat, tot i així, continuà funcionant. Tot i les lògiques dificultats provocades per la nova situació militar, no es van deixar de complir les maneres de fer que la societat s’havia imposat des de feia molt. Els que patiren l’assetjament i les bombes manifestaren de diferents maneres el valor, la por, l’empenta o la resignació, sense deixar de fer «allò que calia fer».

Durant aquesta etapa, entre l’inici del bombardeig i l’arribada del duc de Berwick, el 7 de juliol, van néixer nens concebuts després de començat el «siti». Aquestes «criatures del setge» foren un signe d’esperança per als que patiren els milers de bombes llançades pels exèrcits de les Dues Corones.





LES BOMBES


3 D’ABRIL DE 1714



El tercer dia del mes d’abril de 1714, que queia en dimarts, els assetjants començaren a bombardejar Barcelona des del Clot. Des del punt de vista tècnic i estadístic, la distància era tranquil·litzadora. Això, però, proporcionà un nul consol als infeliços que, per culpa de la mala fortuna matemàtica, reberen els impactes dels primers projectils.

L’endemà, 4 d’abril, es va escriure al Registre de deliberacions del Consell de Cent: «Per rahó del bombardeig que per la part de terra executa lo enemich a la present ciutat, desde esta nit passada fins vuy, […] se han experimentat alguns robos y desordres y molt males veus, del que podria originarse alguns disturbis.»

Malauradament, Barcelona ja tenia experiència, de manera que les autoritats decidiren que aquells que entressin a robar a les cases malmeses per les bombes, obertes a l’exterior, amb les parets derruïdes i els béns a la vista, rebrien la pena més dura possible.

Respecte al bombardeig, Josep Camañes deixà anotat al seu quadern: «El segundo día que tiraron las bombas, fue Leonardo a casa Cirat con su fusil, por si quería salir.» I també: «Don Domingo Sepúlveda se fue, cuando las bombas del sitio de Barcelona de 1714, a la Merced, a la celda de don Francisco Llopis Ferris [cavaller], ambos mis amigos, valencianos todos.»

El 6 d’abril, primer dia de Pasqua, el valencià va escriure: «Fue Leonardo a casa Cirat por si había respuesta para los nacionales [valencians], a dónde les mandaban que fueran para hacer el real servicio. Y le dijo a Leonardo el conde: No me han enviado, amigo, respuesta de la ciudad para dónde y, así cuando venga, yo se lo participaré. Estando conversando vino don Mateo Ivañez [Mateo Ibáñez de Mendoza]. Estuvimos un poco de conferencia y a breve rato vino la condesa y entramos a visitarla. Moviéronse muchos cabos de conferencias, y del marqués Aliaga, que por miedo mudó de casa por las bombas, y Ibañez le convidó a cenar la primera noche de su sobresalto, y después Aliaga se mudó a casa Torres [Josep Vicent Torres Eiximeno], en un entresuelo donde estaba el paborde Palou [Damià Palou]. Aliaga le dio la plata a Torres de antes, para que se la empeñara, pues no tenía dineros Aliaga para sustentarse.» La casa era la del carrer de la Mercè que havia ocupat el secretari del Consell d’Aragó.

El 12 d’abril, apuntà: «Me quedé a dormir en la posada de don Blas [Ferrer], y también iban a dormir a dicha casa un hornero a quien decían Pau, y su muger, y Molina [Francisco], barón de Purroy. Le debía de pan fiado 200 reales de a ocho, dijo don Blas, su pariente, y también se lo oí al hornero. También le debía el conde de Sardaneta 150 reales de a ocho de lo mismo. Y dijo el hornero en conversacion, oyéndolo yo, que le debían, entre éstos y otros, 900 escudos. Gran fortuna tuvieron en encontrar quién les fiara, cuando no se encontraba.» En efecte, al mateix Camañes li costava molt rebre quantitats petites per anar passant els dies.

I el 2 de maig, anotà: «Pegó un casco de bomba bajo la ventana del cuarto en que yo estaba durmiendo en Barcelona, y en la propia pared de la ventana, a tres varas, un casco mayor. En otra casa de frente se llevó las ventallas y en otra casa cerca pegó. La gente desnuda y temerosa y asustada se fue a la seo a las dos de la noche y yo lo mismo. Dios nos asista.» Per sort, entre la catedral i la casa dels Monrós, on dormia Josep Camañes, la distància era molt curta.

Els dies següents Camañes va escriure de nou sobre les bombes i els seus efectes. «Dormí en la seo de Barcelona, por haber tirado bombas a la ciudad los del otro partido, el dia 2 del propio mes [de maig], a las dos de la noche. Y el dia 3 me levanté sin desnudarme, muy de mañana, y fui a casa Salvador por un sueldo para pan, y él, por no tenerle, me dio un pan de a real. Memoria de lo que es no tener […]. Mayo a 4, a 5, a 6 me volví en Barcelona a dormir a casa, y los amos de ella y los demás de la calle en las iglesias u otras casas lejos, por el temor de las bombas. Dios me asista.»

Arribà un moment en què ni la catedral resultava segura i va caldre desplaçar-se a les hortes de Sant Pau, a prop de les Drassanes: «En la horta de Francisco Fargas, horta de San Pau, estuve al tiempo tiraban bombas, junio y julio de 1714. Dormía bajo la parra [amb] Leonardo y don Juan [Noguer]. Memoria.»

Al seu torn, l’autor anònim de la «Succinta memòria» escrigué: «El dia 3 antes de vuit horas de la nit comensaren los assitiadors a tirar bombas del Clot […] tota la gent de Ribera, barris de Sant Pere y Argenteria se refugià al altra part de ciutat, causant a alguns tan estranya admiració que deyan raios contra las beatas, pues éstas havian dit no tirarian bombas, quedant los ànimos de alguns molt diferents de lo que poch antes estavan.»

Els assetjants seguien disposats a tot, amb la voluntat de no deixar ni una sola casa intacta a Barcelona. I els defensors ja havien entès que els enemics atacarien la ciutat amb una determinació semblant a la que ells tenien per resistir sota la pluja de bombes.187





LES ARMES DE CONCHILLOS


6 D’ABRIL DE 1714



El 6 d’abril de 1714, Josep Camañes va anar a veure la comtessa de Cirat i ho va ressenyar al seu quadern. Content per la confiança que li tenia la senyora, va escriure: «La condesa me dio para que las viera las armas que había hecho Conchillos [Juan Conchillos Falcó, pintor valencià mort el 1711], de la casa de Cirat, para enviarlos al hijo de Cirat que estaba en Alemania sirviendo a la emperatriz de paje, para que las tuviera el hijo de la condesa don Joseph [Josep Calatayud Carroz i Ceverio, futur quart comte de Cirat] […]. Estando mirando estas armas, me sacó la condesa las de su tío, el almirante conde de Cardona. Alabélas todas y me despedí para no hacer cansarles.»

Més d’un any enrere, el 16 de març de 1713, el notari Cristòfol Aguilar havia fet una acta per la qual l’egregi «Josep de Calatayud i Ceverio, olim Bernardo Villarig», fill promogènit dels comtes de Cirat, nomenà procuradors els seus pares. Això passà tres dies abans de la partida de l’emperadriu, amb qui va marxar també el fill dels comtes. Potser més d’un any més tard Josep de Calatayud va rebre, d’Alemanya estant, les armes de la família pintades pel famós Juan Conchillos Falcó.188





ELS REFUGIATS A SANT FRANCESC


9 D’ABRIL DE 1714



Emanuel Almirall, vicari perpetu de l’església parroquial dels Sants Just i Pastor, va escriure que el pare guardià del convent de Sant Francesc li havia demanat permís, el 9 d’abril de 1714, per administrar els sagraments de la comunió i extremunció. La petició tenia a veure amb el fet que un gran nombre de persones de diverses parròquies s’havia refugiat al convent «per fugir lo gran perill del bombardeig». I el pare considerava que «podia esdevenir (com realment esdevingué) lo enfermar molta gent que se anavan emparant de dita iglesia y convent».

El vicari perpetu accedí a la petició perquè es trobaven en un «temps tan calamitós y acompanyat de tantas circumstàncias», però deixà clar que tan sols es concedia la llicència intra clausura et durante conflictu, i que no s’hi podria «donar sepultura alguna a cadàver algú de mos parrochians, sens la mia assistència y de la reverenda comunitat» dels Sants Just i Pastor. Es tractava de defensar els interessos de la parròquia, inclosos els econòmics.189





EL ROBATORI DE L’HONGARÈS


9 D’ABRIL DE 1714



A l’anotació del 9 d’abril de 1714 de la «Succinta memòria», s’hi pot llegir: «Se passà per las armas un húngaro per haver robat en casa roba en la purxada, y en casa don Plácido set gallinas, y encara que per dit robo no mereixia pena de mort, pues la roba, estimada, valia deu lliures nou sous, però per ser devant lo cuerpo de guardia del general y haverse trobat en casa de un jutge, y en lo temps tan crítich, se condemnà a mort; y per prevenir tot desman se feren cridas que qui se atreviria a robar li donarian garrot en lo puesto del robo, y per axò anavan rondas ab lo butxí.»190





EL FORMATGE DE TRONCHÓN


9 D’ABRIL DE 1714



El 9 d’abril, Josep Camañes explicà una trobada casual amb el valencià Gabriel Ripoll: «Me encontró Ripoll, gobernador de Peñíscola, delante la iglesia del Pino, y me dijo:“Amigo, venga un polvo de tabaco.” Se lo dí y me dijo:“Ya vienen los paisanos de afuera y luego saldremos victoriosos. Para el dia 15 del corriente estaremos afuera con el campo nuestro para chocar al enemigo.” Díjome: “Amigo, en volver a su casa le estimaré me envíe, como amigo, un poco de queso de Tronchón, pues vive cerca. Y yo le enviaré pescado y un poco de vino blanco.”A lo que le dijo Leonardo:“Sí amigo, yo te lo enviaré sin falta”». De ben segur, ni l’un tenia cap bocí del famós formatge, ni l’altre gaudia ni de peix ni de vi.191





LES GUÀRDIES DELS MESTRES DE CASES


9 D’ABRIL DE 1714



Els mestres de cases feien guàrdia a la Casa de la Ciutat i realitzaven rondes per Barcelona, atents als danys que les bombes podien fer als edificis. Calia estar pendent dels problemes que causaven els enderrocs, i acudir-hi ràpidament per evitar mals majors. Aquest esforç, digne d’una ciutat que podia enorgullir-se de l’organització del seu servei públic, provocava tensions en el si de la confraria dels mestres de cases i molers.

El procurador fiscal de la cort del veguer va saber que el dia 9 d’abril, entre les set i les vuit del vespre, Pau Martí i Soler, mestre de cases i andador de la confraria de mestres de cases i molers, poc temorós de Deú i de la justícia temporal, no havia dubtat a tractar malament de paraules Joan Fiter, mestre de cases i prohom tercer de la mateixa confraria. Sense importar-li que Fiter fos un mestre prestigiós que havia dut a terme les obres de l’església de Sant Sever, va tractar-lo de traïdor i de brivó, i davant de tres prohoms. No content amb això, va amenaçar-lo i «tirar-lo per la capa». Amb la promptitud habitual, el veguer va obrir un procés per tractar d’esclarir els fets i, arribat el cas, castigar Pau Martí i Soler per insults i amenaces.

El 10 d’abril declararen Ramon Clavera, mestre de cases de cinquanta-cinc anys, Francesc Riera, moler de trenta-dos, el conegut mestre de cases Joan Fiter, de trenta-nou, i Rafael Figueras, mestre de cases de trenta-vuit, pròcers de la confraria. Van dir que el dia 9, entre les set i les vuit del vespre, acudiren al pati del convent de l’Ensenyança per trobar-se amb el mestre de cases Miquel Cabanyeras. Li havien de dir que, com a fiança que era de Pau Martí i Soler, el seu cunyat i andador de la confraria, se servís anar a les rondes que feien els confrares, «supuesto que son cunyat no lo volia fer». Afegiren els declarants que, estant «alterquejant» la matèria amb Miquel Cabanyeras, arribà Pau Martí i Soler, el qual començà «a tenir raons» amb Joan Fiter i li volia posar les mans al damunt, insultant-lo de brivó i traïdor. Quedà dit també en el procés que Ramon Clavera procurà calmar-los i que Martí li digué a Fiter «que lo hi hauria de pagar».

Francesc Riera, prohom segon de la confraria, manifestà davant el veguer que, a les sis o set hores del matí d’aquell mateix dia 10 d’abril en què se celebrava el procés, anava des de la Casa de la Ciutat, on estava de guàrdia, a la Creu de Sant Francesc, fora els murs, amb la intenció de pagar als mestres molers que hi treballaven. Quan arribà a l’església de Sant Cugat del Rec, trobà Pau Martí i Soler i aprofità per dir-li que no havia assistit, com tenia obligació, a la Casa de la Ciutat per fer la ronda. Martí li contestà, enfadat: «On tinc de anar, si van per justícia.» Es referia al procés que li havien obert a la cort del veguer per haver insultat Joan Fiter. Francesc Riera contestà que no en sabia res, a la qual cosa Martí li respongué, amb paraules arrogants, que tot era culpa del traïdorot i brivonot de Fiter. Riera, que no volia discutir, li va dir que anés amb Déu. Pau Martí i Soler, aleshores, li va deixar anar: «No sé que me’n fa estar», fent gran arremango d’una carrabina que portava sota la capa. Amb sàvia prudència, Francesc Riera va reprendre ràpidament el camí i deixà Pau Martí on l’havia trobat.192





LES LLIURES D’AMADOR DE DALMAU


10 D’ABRIL DE 1714



Amador de Dalmau i Colom, nét d’un paraire de Vinaròs, fill d’un adroguer barceloní, casat, quan encara era fadrí, amb la vídua d’un adroguer, i després cavaller, havia dibuixat una trajectòria que exemplifica molt bé l’ascens social de molts barcelonins que durant l’últim quart del segle XVII van saber aprofitar l’onada favorable dels negocis capdavanters, en especial els de l’aiguardent i el tabac.

El 10 d’abril de 1714, Amador de Dalmau aportà 10.000 lliures per sostenir la defensa de Barcelona. El dia 15 en donà 10.000 més i el dia 20, encara 10.000 més. I va seguir facilitant capital, de tal manera que el 22 de juliol el finançament aportat pel cavaller Dalmau ja era de 114.872 lliures i deu sous: una quantitat que equivalia a unes 145 cases barcelonines de preu mitjà. Una xifra, doncs, exorbitant.

Dotze anys, uns mesos, una derrota i una pau més tard, l’agost de 1726, Amador de Dalmau va sol·licitar que es presentessin a la notaria de Tomàs Simon per testificar sobre aquests préstecs Rafael Casanova, Salvador Feliu de la Penya, Francesc Antoni Vidal i Josep Llaurador i de Satorre, com a consellers primer, segon, quart i cinquè, respectivament, de l’any 1714. Per descomptat, deixar clar i per escrit quins havien estat els préstecs realitzats a la ciutat no va servir a Amador de Dalmau per recuperar les quantitats donades.193





LA PISTOLA DE L’AGRICULTOR ISIDRE CERDÀ


11 D’ABRIL DE 1714



L’11 d’abril de 1714, es portà a terme l’inventari post mortem dels béns de l’agricultor Isidre Cerdà, a instàncies de la seva vídua Maria. El difunt havia viscut en un «aposento o estudi» de la casa dels hereus del ciutadà honrat Marià Amell, situada al carrer dels Banys Nous. Cerdà era un dels molts pagesos dels voltants de Barcelona que s’havien refugiat a la capital.

Isidre Cerdà guardava en aquesta habitació algunes quarteres de faves, civada, blat «seixa», «mestallos», ordi, «bessas» i blat de moro. Convenia disposar de provisions, però l’agricultor també confiava en les joies d’or i les peces de plata que posseïa, sempre útils en casos de necessitat: per això el notari hi trobà anells, arracades, penjants, botons, Agnus Dei, sivelles i culleres. Al document també hi quedà anotada una pistola, amb el seu flascó de banya.194





ELS PRIMERS DESPLAÇAMENTS


21 D’ABRIL DE 1714



Les bombes maltractaven els assetjats. Emanuel Mas i Soldevila recollí al seu diari: «La última festa de Pasqua a la nit se comensaren a disparar bombas a esta ciutat, per la ruhina de las casas y atemorisar als habitants. Lo que ocasionà haver molts de desertar-las y trasmudar sas famílias a l’Arraval, passada la Rambla, que, per la distància, quedava lliure» dels bombardeigs.

No van trigar a produir-se aquests moviments, però no tots van ser, ni de bon tros, en direcció al Raval, ni tots simplement per por. Quan la casa quedava molt derruïda, calia traslladar-se obligatòriament i s’anava allà on era possible.

El 21 d’abril de 1714, una acta del notari Joaquim Ros i Martí constatà que Maria, dona del bastaix Tomàs Font, havia hagut d’abandonar casa seva a causa de les bombes que hi havien caigut. L’habitatge era al carrer del Sant Esperit, que no quedava gaire lluny de la muralla de llevant i les cases del qual havien rebut les primeres bombes llançades per l’enemic des del Clot.

Maria va anar a refugiar-se a casa de Jeroni Mestres, tinent reformat del regiment de les Guàrdies del Rei, situada també al carrer del Sant Esperit. L’edifici de Mestres quedava al costat de l’habitatge propietat de l’heroi de 1705 Tomàs Peiró i era el més gran i preuat del carrer: abans de ser enderrocat per aixecar la Ciutadella, se li atorgà un valor de 5.000 lliures. Maria, doncs, no va marxar gaire lluny una vegada casa seva havia estat afectada per les primeres bombes. La feina dels projectils enemics, però, només havia començat. 195





EL XIPRIOTA TOMÀS FELIP


21 D’ABRIL DE 1714



El notari Antoni Cassani formalitzà una venda el 21 d’abril de 1714. Els «armadors de l’armament marítim de la ciutat», Salvador Feliu de la Penya, ciutadà honrat i conseller segon, i Francesc Mascaró, mercader, van vendre en encant públic, amb facultat i potestat donades per la Vintiquatrena de Guerra, un gànguil que havia capturat una fragata de la ciutat «a la part de llevant». El vaixell era de 1.300 quintars de port, disposava de «sos arbres y antenas y demes ormeigs» i estava ancorat al moll del port de la Santa Creu.

Tomàs Felip, de nació grega i natural de Xipre, va ser qui més va oferir pel gànguil a l’encant públic. El preu de la venda fou de 250 rals i, a més, s’havia de pagar «lo quern diner» al corredor de coll Pere Ribera i també el salari de l’escrivà major. No ha d’estranyar que un xipriota fos a la Barcelona assetjada. Hi havia persones naturals d’una gran quantitat de països, sobretot militars, però també civils.196





EL CONSOL I LA PÈRDUA DE JUDICI


23 D’ABRIL DE 1714



El diumenge 23 d’abril, l’incansable dietarista Josep Camañes anotà: «A la una de la noche vinieron tres a mi casa a participarme que había llegado saetia con cartas del Señor Emperador. Se toma consuelo e hizo salva toda la artillería a las tres de la mañana.» I s’esplaià: «Llegó a Barcelona para el consuelo del Principado y los que se hallaban forasteros refugiados en Barcelona, carta del Señor Emperador y de la emperatriz su esposa, de todo consuelo. La que se daba sin paga en la Casa del Reino. Dios mantenga dilatados años de vida al Señor Emperador y a la Señora Emperatriz, para el mayor consuelo de España.» El consol proporcionat per un emperador llunyà, però, devia ser escàs.

Josep Camañes, molt animat per les noves rebudes, també va escriure: «Vi que la Diputación del Reino de Cataluña fue a 23 de abril del año 1714 a la seo de Barcelona, a las cuatro de la tarde, a dar las gracias a Dios Nuestro Señor del favor de las dos cartas de consuelo que les envió el Señor Emperador y emperatriz. Y a las cinco de la tarde fue a lo mismo la ciudad y el Consejo de Ciento, llevando en medio el Consejo de Ciento tres jurados delante y tres detrás, con garnachas coloradas [gramalles de conseller], llevando y volviendo a la Casa de la Ciudad al Consejo de Ciento en medio, porque es eso todo para las disposiciones y resoluciones del Principado. Hago esta memoria por ser curiosa y de gran acierto, pues concurren oficios para los de ciento.» Josep Camañes admirava el grau de participació del món dels oficis en el govern de la ciutat de Barcelona. Al de València, en canvi, els sis càrrecs de jurats havien estat sempre en mans de cavallers i de ciutadans honrats.

El mateix 23 d’abril, el frare Manel Soler va explicar al seu dietari: «Desembarcat que fou lo enviat y entregadas las cartas del rey nostre senyor (Déu lo guarde) y de la reyna, a la ciutat, Deputació y bras militar, trobaren la feliz notícia de las paus ab nostre rey y la França y, luego se publicà per la ciutat y, no obstant esser tant nit que era ja mitjanit, fou tanta la alegria que parexia un terretrèmol de escopetadas y crits de “Victor, Carlos 3r!” Altres posaren atxas per las finestras y se tocà la campana de consell a batalladas que, des de que estam assitiats, no havia tocat sinó per las horas y, passadas alguna mitja hora, tocà la rebatada per juntar lo Concell de Cent y, axí matex, se congregaren los deputats y bras militar y, luego, se disparà per tres voltas tota la artilleria de la muralla, baluarts y Monjuïc, fent salva real; també tota la fusilleria, que és molta, que’s troba de guarnició als Capuxins, en demonstració de alegria. Advertesc que lo die que’s firmaren las paus fou lo dia de sant Olaguer, que fou a 6 de mars, lo die que arribà la notícia fou die del patrocini de sant Joseph, que era a 22, y lo dia que’s publicà fou lo die de sant Jordi, die 23. Tot lo restant de la nit, se passà ab molta bulla y música per la ciutat y, en assò, entrevingueren tots los generals que parexia avien perdut lo judici. […] se féu triplicada salva de tota la artilleria y fusilleriia dels Capuxins, advertint que totas las pessas que miran al quartel del mas Guinardó, que és dels francesos, fou sens bala, y la que mira als quartels dels castellans tota ab bala, disparant també per la ciutat grans escopetadas en demonstració de alegria, per lo gran bé que ve a esta ciutat y a tota la christiandat de ditas paus.»

L’alegria a Barcelona era lògica, atès el gran patiment que s’hi vivia, i era molt gran l’esperança de veure arribar el final del setge. Les coses, però, no anirien en la direcció desitjada. Segons el Tractat d’Utrecht de l’any 1713, les tropes austríaques es comprometien a evacuar Catalunya, cosa que es va produir el juny d’aquell any. La lluita entre França i el Sacre Imperi Romà continuà i, aquella primavera de 1714, el Tractat de Rastatt, signat pel rei de França i l’emperador, posava punt final a la Guerra de Successió. Felip V, però, estava decidit, fins a l’obsessió, a reduir a l’obediència els catalans i va aconseguir que el seu avi, Lluís XIV, l’ajudés a expugnar Barcelona.197





EL CLAUSTRE DE LA SEU


24 D’ABRIL DE 1714



L’endemà de l’arribada de les suposades bones noves, dilluns 24 d’abril, Josep Camañes va anar al claustre de la catedral, lloc de trobada i conversa dels valencians. Al seu diari es llegeix: «Nos fuimos al claustro de la seo y nos sentamos en un banco que había delante de la capilla de San Josep, Sanchis [Josep], el capitán de Valencia, Simeón y yo. Y vino, luego que se despidió de mossen Venancio, don Felipe Armengol. Y movióse conversación de las gracias que había logrado: cuatro de castellano del castillo de Morella con doscientas libras de renta en anchura, y otras tantas del castillo de Mulviedro [Camp de Morvedre], para dos vidas, otro castillo cerca de Elche, con la propia renta, y otro castillo que no me acuerdo. Y dijo que no estaba contento que no vinculara el Señor Emperador (lo que le pediría) algunas de éstas en su casa. Y también se hallaba don Phelipe [Armengol], lugarteniente de baile general de Valencia. Pasó por el claustro la muger del baile general, y fue Sanchis a saludarla. Yo me quedé de pies por complimiento, hasta que volvieron y me saludó dicha señora. Pero Felipe y Simeón sentados, y lo mismo cuando pasó la madre de Vilafranqueza, porque sólo yo hice el cumplimiento debido.» El claustre era lloc de trobada de valencians, però també espai d’escenificació de les distàncies que hi podia haver entre ells.

Un parell de setmanes més tard, el 8 de maig, Josep Camañes es va referir de nou a les converses al claustre de catedral: «Dijo mossen Venancio en el claustro de la seo, estando de conversación él, don Agustín de la Fresneda y yo, que les había persuadido a las condesas de que no ganaban nada de confesarse con el vicario de Chiva, pues lo tenían por hombre de burla y que de él se burlaban muchos en Barcelona, y no ganaban nada de crédito las condesas, porque lo tenían por mentiroso y pronosticador de inventiva o de lo que oía decir.» El crèdit del vicari de Xiva havia minvat molt a la ciutat i la seva capacitat com a endeví ja no era tan celebrada.198





LES PROCREACIONS DEL SETGE


24 D’ABRIL DE 1714



Havien transcorregut nou mesos des de l’inici del setge i a la ciutat neixien criatures engendrades durant el setge.

El 24 d’abril de 1714 es batejà, a l’església parroquial dels Sants Just i Pastor, Jordi Josep Martí, fill de Martí Artés, soldat del regiment de Sant Miquel, i de Caterina Bello. Foren els seus padrins Josep Martínez, furrier del regiment, i Eulàlia López, muller d’Antonio Laporta, cap d’esquadra. El setge, evidentment, no havia aturat la concepció de criatures a la ciutat. La por, la inseguretat o les incògnites sobre el futur no anul·laren ni els sentiments ni les passions, i potser tampoc les ganes de procrear.

La proporció de forans a la ciutat era molt alta, amb una bona part de militars, i la majoria d’aquests havien arribat solters a Barcelona. Així, els casaments de soldats forasters amb catalanes eren habituals. També resultaven molt habituals les relacions que no complien les normes religioses, de tal manera que no poques de les criatures engendrades durant el setge eren de pares «incògnits» o «secrets», és a dir, abandonades. El llibre de baptismes de la parròquia dels Sants Just i Pastor recull força batejos de nens i nenes sense pares coneguts, i s’ha de tenir en compte que aquesta parròquia era molt petita amb relació al conjunt de la ciutat. Quants fills de pares incògnits, engendrats durant el setge, van quedar apuntats als llibres de baptismes que no han sobreviscut al pas dels segles, com ara els de la parròquia de Santa Maria del Mar? Molts més, en tot cas, que els inscrits als volums de la petita parròquia dels Sants Just i Pastor.

Al llibre de baptismes de la parròquia dels anys 1703 a 1716, es va registrar, el 10 de maig de 1714, el bateig de Joan, fill de pares incògnits. Al marge esquerre de la pàgina s’hi llegeix «secret», la paraula que acompanyava totes les inscripcions de criatures sense pares identificats. Els padrins del nen foren Joan Codina, natural de Vic, i Jerònima Sampsó, filla d’un sabater de Barcelona.

Als nascuts de pares secrets no els faltaven, si més no, un padrí i una padrina. En tindrien també Maria, batejada el 12 de maig; Ignasi, el 5 de juliol, i Maria, el 10 d’agost. Una altra cosa és saber fins a quin punt els padrins es van poder ocupar d’ells atesa la situació que patia la ciutat.199





EL PINCO DEL FRANCÈS LUIS CICART


25 D’ABRIL DE 1714



El 25 d’abril de 1714, Esteve Magrinyà i Bernardí Fonellós, capità i tinent, respectivament, de la fragata de la ciutat que portava el nom de Santa Eulàlia, van comparèixer davant el notari Antoni Cassani. Declararen en castellà i sota jurament a instàncies de Luis Cicart, natural de la «vila de la Senia», a França, patró del pinco Nostra Senyora de la Concepció, de 1.600 quintars de port. Els dos homes explicaren que la seva fragata, armada en cors i guarnida amb 134 homes, quatre canons, vuit pedrers, 130 fusells i 130 parells de pistoles, s’havia trobat entre les dues esquadres marítimes de França i d’Espanya amb què el sereníssim duc d’Anjou tenia acordonada per mar la capital de Catalunya. Cap a les deu de la nit del dia 24, capturaren amb la seva fragata el pinco Nostra Senyora de la Concepció, el de Cicart, amb el seu carregament de caixes de sucre blanc, fardells de sosa i barrella, 736 «llibantes llamados sinquenas» i tot allò que hi havia a la coberta, inclosa la roba del patró i dels mariners. En el moment més important de la seva declaració, els dos testimonis afirmaren que, atès que els del pinco van fer armes i es resistiren a la rendició, la mercaderia que transportava havia de ser destinada a la «remuneració y arbricias [albrícies, regal] de los que de dicha fragata se arrojaron dentro de dicho pinque».

Dictada sentència sobre els fets per la Vicerègia Cort, quedà aclarit que la presa va ser realitzada «en su lugar, tiempo y caso». Era bona, per tant. Després del veredicte, desfavorable al patró Luis Cicart, aquest va voler que, si més no, quedés constància de tot plegat davant el notari Antoni Cassani.200





EL PRES JOAN BAPTISTA RENAU


12 DE MAIG DE 1714



El bisbat de Barcelona va rebre una carta de Joan Baptista Renau, de nació valenciana, detingut a les presons episcopals. Portava data del 12 de maig i l’autor hi declarava que era pobre i que fins llavors vivia de la seva feina de servent del brodador Antoni Bellvitges, dedicat des de feia anys a subministrar elements per al «tren de l’artilleria», primer a l’exèrcit de Felip V i després a l’austriacista. Renau afegia que sense aquella feina no es podia alimentar. Atès que no disposava de diners per pagar la seva alimentació a la presó, com sempre havien de fer els presos, suplicava que el posessin en llibertat.

Obert el procés corresponent, el 20 de maig declarà el testimoni Manuel Mestres, cotxer, de vint-i-nou anys d’edat. Assegurà conèixer Renau, ja que servia al convent de Montalegre el senyor Ramon Rubí, religiós, i ell el marquès de Rubí, germà de Ramon. Mestres va afegir que Renau feia d’«arriero y servia Anton Bellvitges» i que així es guanyava la vida i no ho podia fer altrament.201





LA BALA DE CAPUTXINS


16 DE MAIG DE 1714



Dimarts 16 de maig, el prolífic Josep Camañes consignà: «Una bala de artillería mató en Capuchinos al coronel y a un capitán de su regimiento, su sobrino, que en la gloria les tenga Dios. Les llevaron a la Trinidad de Barcelona.» Francesc de Castellví va identificar el coronel com a Manuel Moliner i Rau, i afegí que amb ell van morir un capità, sense precisar-ne el nom, i dos fusellers.

Camañes explica: «A las diez de la noche, el propio día, se apoderaron de Capuchinos las armas enemigas comandadas por el duque de Pópuli.» A partir d’aquell moment, amb el convent dels Caputxins en mans dels assetjants, la situació de la ciutat havia d’empitjorar força. En efecte, els borbònics podien per fi situar els seus canons molt a prop de les muralles de Barcelona, justament a les ruïnes de l’edifici perdut pels defensors.202





EL MÚSIC SIMÓN SANZ


20 DE MAIG DE 1714



El llicenciat Simón Sanz y Osses, clergue presbiteral, capellà de Sa Majestat Carles III al «real convento y capilla de las señoras descalzas de Madrid», abans capellà i músic de la «Real Capilla» de Carles II, residí a Barcelona durant el setge. El 20 de maig de 1714 va fer testament a la notaria de Sever Pujol, al carrer de n’Arlet.

Primer de tot, Sanz dictà una frase, llarga com l’exili que patia, mitjançant la qual es declarava catòlic. A continuació, va fer escriure un segon preàmbul indispensable: «Hallándome como me hallo bueno, sano y sin dolor, ni accidente alguno, y en mi sano juicio, acuerdo y entendimiento natural, tal qual la divina providencia ha sido servido darme, temeroso empero de la muerte que es cosa natural a toda criatura, y su hora incierta, queriendo disponer de mis bienes temporales otrogo este mi testamento, última y postrera voluntad mia, en la forma y manera siguiente.»

Simón Sanz nomenà marmessors Joan Alegret, pare de la congregació de l’oratori de Sant Felip Neri, i Ramon Romà, doctor en drets. Va fer recollir que, si moria a Barcelona, havien de sepultar el seu cos a Sant Felip Neri i que «por quanto es mucha la estrechez de medios que padesco en esta ciudad no señalo cantidad de misas por mi alma». L’home deixava com a hereva la mare, Juliana Lodossa y Moreno, vídua del seu pare, Pedro Sanz.

El músic deixà constància, amb la lògica amargor, que havia estat expulsat de Madrid i que devia a Josep Serrat, beneficiat de Santa Maria del Mar, la quantitat de vint rals per la despesa d’un any de viure a casa seva. Declarà també que «por hallarme falto de medios en ocasión de hallarse sitiada esta ciudad; y no poder recurrir a mi casa para que enviasen dinero con que mantenerme, ni salir de dicha ciudad; rogué y supliqué a los padres de la congregación del oratorio de San Felipe Neri, me diesen de comer hasta que Dios mejorara los tiempos y yo tuviese algún recurso de que vivir, lo que hicieron con mucha liberalidad, dándome de comer y de cenar desde el dia diez y siete de septiembre de mil setecientos y trece en adelante».

Simón Sanz afegí que, des d’aquell 17 de setembre de 1713 fins al dia en què redactava el testament, li havien permès celebrar missa en aquell sant oratori, i ell n’estava molt agraït. Finalment, el músic advertia que es podrien produir modificacions del seu testament, «por quanto la voluntad de los hombres es deambulatoria hasta el extremo de la vida y pudiera ser o venir el caso que yo quisiese o hubiese de quitar, añadir, mudar o variar alguna o algunas cláusulas o circunstancias». Deixava clar, però, que les modificacions, si es produïen, serien escrites de la seva pròpia mà.203





EL GRAN BOMBARDEIG


23 DE MAIG DE 1714



El dimecres 23 de maig de 1714 fou un dia de terror a Barcelona. L’autor felipista de la «Succinta memòria» va escriure: «Als dos quarts per las onze de la nit daren principi los assitiadors ab lo disparo de vint morters que tots tiraven a la ruina, sent tan horrorós que moltes passaren tota la ciutat fins al mar, y al convent de Sant Francesch tocà una de les primeras, que matà un frare, y ferí gent de la que s’hi havia refugiat, y durà lo disparo fins a las dos de la matinada.» El bombardeig ja es feia des del convent dels Caputxins.

Francesc de Castellví l’anomenà «el gran bombardeig» i va tenir efectes immediats. El 25 de maig, al cap de dos dies, ja s’havia realitzat una reparació per millorar l’estat d’una casa afectada pels projectils. Situada al carrer de n’Estruch, era propietat del mestre de cases Pere Rovira i s’hi va fer «un tros de paret a un armari que hi havia, que hi pegà una bala d’artilleria».

L’autor anònim de l’esmentada memòria va destacar el foc produït per les bombes a casa de Rafael Figueró, l’impressor oficial de Carles III, que durà vint-i-quatre hores. Afegí espantat que algunes bombes arribaven al Raval i que, com que ja no hi havia llocs segurs, la major part dels habitants sortiren a viure en tendes instal·lades a Montjuïc i a la platja del moll vell, «patint la més penosa incomoditat que se pot imaginar». I el dia 27 consignà: «A la tarde se posà foch en casa Boria al carrer del Bou, lo que serví perquè en dit barri tiressin més bombes.» El 29 va escriure que els projectils «feren un inmenso dany en templos y casas, y en algunas personas, y entre altros a mossen Mariano, sagristà del Pi, home molt afecte a Phelip V».

El mateix dia 29, el Llibre de deliberacions del Consell de Cent recollí la primera reunió feta en una torre del Portal de Sant Antoni. El gran bombardeig havia obligat les autoritats de la ciutat a refugiar-s’hi. La resistència seguia, però els consellers ja només farien, allà o en qualsevol altre lloc, sis reunions més.

El primer de juny quedà escrit a la «Succinta memòria»: «Algunas bombas arribaren fins a las hortas de Sant Antoni y acabà de axir casi tota la gent del Padró a la montanya; menos los de la comitiva dels consellers, per estar estos al Portal de Sant Antoni, dintra las torras, y lo consistori dels diputats en la iglesia de Sant Pau, la qual a més de ser forta la havien fortificada.» El mateix dia va anotar: «Una bomba rompí la campana de las horas, evident señal del gran estrago tenia de patir la Cathedral.» I explicà que el dia 10 de juny una bomba va fer caure el retaule del Pi i matà tres dones i una criatura; i que l’11 el bombardeig es patí sobretot a la part de la Ribera, on féu caure moltes cases. A la resta de la ciutat ni tan sols l’església de Sant Joan, tinguda per forta, va resistir bé, de tal manera que els qui s’hi havien refugiat van desistir de quedar-s’hi.

El 18 de juny, vint-i-set dies després d’haver-se iniciat el «gran bombardeig», arribà al campament dels assetjants la notícia del nomenament de James Fitz-James Stuart, primer duc de Berwick, com a general de les tropes a Catalunya, en substitució del duc de Pópuli. Malgrat el canvi de comandament anunciat, Pópuli manà llançar sobre Barcelona 5.000 bombes que li acabaven d’arribar, tot i que, com va escriure Francesc de Castellví, «la mayor parte de la ciudad estaba del todo arruinada». A les seves Narraciones históricas, l’antic capità de la Coronela, encara indignat després de molts anys, dedicà a Pópuli les paraules següents: «Tal fue la despedida que el duque de Pópoli hizo a Barcelona. A su arribo la injurió con escritos, y a su despedida con ruinas, y al rey Felipe y a la España toda hizo el servicio de reducir a un montón de piedras una de las más bellas ciudades de su continente y hasta los últimos días de su mando hizo arrojar bombas con cuatro morteros con sólo el fin de impedir a los habitantes volver a ocupar la ciudad.»204





LA CRIADA DE MOSSÈN CANYAMERES


30 DE MAIG DE 1714



El 30 de maig de 1714, l’Hospital General de la Santa Creu i de Sant Pau va registrar l’ingrés d’una dona. O, més ben dit, d’una difunta. En efecte, l’havien «portada morta de prop los caputinxs». El cadàver vestia faldilles blaves i gipó negre, «tot pedassos». L’escrivà de la institució sabia que es deia Teresa, però n’ignorava el cognom, així que va apuntar el motiu o malnom de la dona: «La mamelluda».

L’endemà, 31 de maig, es va consignar al llibre de la funerària de la parròquia dels Sants Just i Pastor la processó del cadàver de Vicenç Català Rovira i de los Cobos, natural de la ciutat de València. Un seguici realitzat fins a dipositar el cos del difunt al convent de Santa Mònica. Aquest fou el darrer viatge d’un dels molts valencians que, perdut el seu país a mans borbòniques, havien marxat a Barcelona i, arribat el moment, decidiren quedar-s’hi per defensar-la.

L’1 de juny entrà a l’hospital «la criada de mossen Pere Canyameres, que una bomba la matà a la iglesia». L’òbit es devia produir després d’ingressar a la institució i es va registrar aquell mateix dia. La dona anava vestida amb gipó verd, faldilles de mitja llana, camisa i sabatots. Ningú, però, no va anotar com es deia.205





L’ESGLÉSIA DE SANT BERTRAN


2 DE JUNY DE 1714



El 2 de juny de 1714, el doctor Andreu Avinyó, prevere i vicari de la parròquia dels Sants Just i Pastor, es traslladà a l’església de Sant Bertran, situada fora de les muralles, a la falda de Montjuïc, però dins dels límits parroquials.

Al llibre de baptismes dels anys 1703 a 1716 d’aquesta parròquia, s’hi van apuntar, després d’acabat el setge, dues notes que constitueixen una breu crònica dels terribles dies que moltes persones passaren fora dels murs de la ciutat, als campaments aixecats a la muntanya de Montjuïc, a les Hortes de Sant Bertran i a la platja, a l’altra banda del port.

La primera nota, escrita abans de les informacions sobre els «baptismes administrats en la iglesia o capella de Sant Bertran», diu: «Nota que los baptismes infrascrits se han administrat en la iglésia de Sant Bertran construhida en la montanya de Monjuhich, fora los murs de la present ciutat a la part que mira al moll, emperò dins los límits de esta parroquia, per lo doctor Andreu Avinyó, prevere y vicari de la parroquial iglésia de Sant Just y Sant Pastor de Barcelona, regint en dita iglesia de Sant Bertran cura de ànimas, en la qual iglésia se transferí dit vicari lo die 2 del mes de juny del corrent any 1714, precehint orde del Il·lustríssim Señor Vicari General Rifós, ab expressa llicència de poder administrar dit sant sagrament del baptisme y altres sagraments, a totas y a qualsevols personas ques trobavan en dita montanya, tant en las que habitavan dins la fortaleza de Montjuich, com a las que habitavan en la falda de dita montanya, Hortas y Arenal, que eran en grandíssim número y de totas las parròquias de la present ciutat, y de tots estats, axí seculars com ecclesiàsticas, havent éstas, per lo fi de celebrar lo sant sacrifici de la missa, erigit varias capellas en diferents tendas, per no esser capàs la dita iglésia de Sant Bertran de poder celebrar en ella tant gran número de ecclesiàstics que ocupavan dita montanya, axí seculars com regulars. Y també habitavan en dita montanya gran número de monjas de diferents religions […], y altres estavan en barracas y tendas, havent deixat sas pròprias habitacions pera fugir la perillossíssima y horrorosa tempestat de las bombas que en moltas diferents repetidas jornadas se tiraren en Barcelona, sens reserva de lloch algú, per los ministres de las armas del señor Feliph V nostre señor y rey de España (que Déu guarde), governant a las horas sas armas lo Excelentíssim Señor Duch de Pópuli, qui se trobava en las cercanias de esta ciutat des del die 25 del mes de juliol, dia del gloriós apóstol y patró de Espanya sant Jaume, del any prop passat de 1713, tenint-la circuida ab un rigorós bloqueo, o siti, tant per terra com per mar. En dita iglésia o capella de la hermita de Sant Bertran se posà en reserva lo santíssim sagrament de la eucharistia lo tras dit dia 2 del mes de juny del present any 1714, pera administar-lo per modo de diàcono a las personas que concurressen en dita capella, o iglésia, y a Déu que fonch molta la frequència de dit santíssim sagrament. Y per modo de viàtich també se administrà lo santíssim sagrament de la eucharistia a moltas diferents personas que esdevingueren enfermas estant en dita montanya, axí a las de dins la fortalesa, com a les dels demés paratges, y semblantment se administrà lo sant sagrament de la extremaunció.»

Aquell mateix 2 de juny, dia del trasllat d’Andreu Avinyó a Sant Bertran, el vicari batejà Maria, filla del sergent major Francesc Matalonga, governador del castell de Montjuïc, i de Caterina Arós. En foren padrins el tinent Ignasi Arós i la seva dona.

Els batejos a Sant Bertran van continuar sense interrupció i, entre d’altres, van rebre el sagrament: el 8 de juny, un fill del conestable de bombarders Llorenç Serres; el 15, un fill del cap d’esquadra alemany Jacobo Leyda; el 23, una filla d’Antoni Roman de Quirós, «secretari y oficial de estat de la secretaria del Nord»; el 26, un fill de Lluís de Claresvalls i de Miquel, capità de la companyia dels barreters d’agulla i passamaners…

L’últim dels batejos celebrats a l’església de Sant Bertran va ser, amb data 8 de juliol de 1714, el de Josep Francesc Mariano Antoni Carlos, fill del sabater Francesc Comas. Per descomptat, també s’hi van batejar fills de pares desconeguts. Un dels sis batejats que no tenien progenitors identificats fou Pere, que rebé el sagrament el 18 de juny: li va fer de padrí Pere Dalmau, germà d’Amador de Dalmau i actiu mercader: com tants altres, havia decidit sortir fora de la ciutat atemorit per les bombes.206





L’APUNTADOR DE LLANCETES


22 DE JUNY DE 1714



El notari Sever Pujol va fer l’inventari post mortem del daguer i apuntador de llancetes Josep Font a la casa que habitava el difunt a la plaça del Rei. Era el 22 de juny i el col·legiat no va haver de caminar gaire des del seu habitatge, ja que, com sabem, vivia al carrer de n’Arlet, a poca distància de la plaça.

Sever Pujol anotà que l’edifici de Font, situat a prop de les presons reials, es trobava en part espatllat «per ocasió de las bombas que lo enemich en lo present siti ha tirat en esta capital». Potser el daguer i apuntador Font havia mort a causa d’algun dels projectils rebuts per la casa. L’espant que sentia el notari devia ser gran si pensavem que tant la seva llar com la del difunt es trobaven força allunyades de la muralla de llevant, la més propera als canons enemics.

Res no impedia, però, que el notari complís les seves obligacions, així que Sever Pujol va anar llistant els objectes que trobava a la casa de Font: «Sis ferros de cirurgià nous com són un serrabrassos, un sacabalas, un bech de grua [pinces], unas estisoras tortas de full», «sinch dotzenas de llansetas novas ab mànechs de baranillas» i unes «conxas treballadas per divuyt manechs de llansetas». En aquells mesos, tots aquests instruments de cirurgià que el daguer feia o arreglava eren molt més necessaris que els altres del taller i la botiga. Especialment útils resultaven el «serrabrassos» i el «sacabalas».

Entre els béns d’ús personal del daguer el notari consignà «un vestit a la española de alafaya negra ab manegas de satí llis» i «un sombrero pla a la española». El negre a la indumentària era molt més present al Regne de Castella que a Catalunya, que rebia la influència de tota mena de modes europees. No era el millor moment, però, per apreciar els objectes fets «a l’espanyola».

No s’acabà aquell dia la feina d’inventariar, segurament per culpa de l’activitat bèl·lica. El 26 de juny, quatre dies després d’iniciada la llista dels béns, els assetjants van demanar la rendició de la ciutat, i van advertir de la imminent arribada de noves tropes per reforçar l’atac. El general Villarroel, però, manifestà la negativa a retre la plaça a l’enemic. De la seva banda, el notari Sever Pujol no va reprendre l’inventari fins al 3 d’agost, i l’encant dels béns de Josep Font no se celebrà fins al 4 de desembre, a la plaça del Rei, ja força després d’acabat el setge. Atès que no es podia disposar dels béns d’un difunt fins a la conclusió de l’inventari post mortem, ningú no va poder utilitzar, a la ciutat encerclada, els instruments de cirurgià del daguer mort.207





LA DONA DE JOSEP BADIA


25 DE JUNY DE 1714



Les despulles de la muller del mestre bastaix Josep Badia van ser enterrades a la catedral el 25 de juny de 1714. Uns mesos més tard, dos companys de l’home, els bastaixos de capçana Miquel Mir i Francesc Biart, explicaren al bisbat de Barcelona que «van veure a la muller morta a l’església de Sant Joan», que «morí d’una bomba que la matà» i que l’enterraren a la seu.

La defunció confirmada d’una esposa permetia al marit esdevenir oficialment vidu i l’autoritzava a tornar-se a casar. Josep Badia ho va fer el 30 de desembre de 1714 amb Magdalena Pavia, natural d’Alacant; la cerimònia es portà a terme, doncs, mig any després d’haver enterrat la primera dona. Realitzar amb promptitud nous casaments fou una de les maneres de recuperar-se dels efectes de la guerra. Molts homes i dones vidus es van tornar a casar acabat el setge, i fins i tot més aviat que el bastaix Badia. En bona part per recuperar l’eficàcia de la societat urbana, calia tornar a aparellar, com més aviat millor, els qui s’havien quedat sols a causa del conflicte.208





LA DESERCIÓ DE JOSEP ZORZA


29 DE JUNY DE 1714



El divendres 29 de juny de 1714, festivitat de Sant Pere i Sant Pau, Josep Zorza, nadiu de Segòvia, va desertar de les tropes de les Dues Corones.

Uns mesos més tard, el 5 de març de 1715, Pere Leal, també natural de Segòvia, soldat del regiment de les guàrdies espanyoles de l’exèrcit de Felip V, declarà al bisbat de Barcelona sobre la solteria de Zorza, que volia casar-se. Leal va manifestar que havia servit amb l’amic segovià al regiment de Còrdova, que estigueren junts a la batalla d’Almansa i que s’embarcaren després a Cartagena per anar a Sicília, on hi van romandre sis anys i mig, fins al 1714, quan s’incorporaren al camp borbònic de Barcelona.

Pedro Leal afegí que el seu col·lega desertà i entrà a la ciutat, i que quan les armes de Felip V entraren a Barcelona, s’allistà al regiment de les guàrdies espanyoles, com va fer ell mateix. ¿Va pensar Josep Zorza, en el moment de la seva deserció, que la seva vida seria més suportable dins la ciutat assetjada, on les condicions eren cada vegada més precàries, que entre les tropes que l’envoltaven?

Francesc Pérez, igualment soldat d’aquest regiment, va declarar al bisbat que coneixia Zorza i els seus pares, que havien marxat junts de Segòvia vuit anys abans, que havien lluitat plegats a Almansa, que havien passat després a València amb el seu regiment, on van romandre un any, i que havien embarcat a Cartagena per anar a Sicília, on s’hi quedaren sis anys més. Per tant, Francesc Pérez podia afirmar amb tota seguretat, com Pere Leal, la completa solteria de Josep Zorza.209





ELS DEUTES AL CRIAT


30 DE JUNY DE 1714



El 30 de juny, Josep Camañes va escriure: «Al anochecer encontré a Lorenzo en la muralla de Barcelona y me dijo que su amo [el comte de Cirat] escribía a su hermano Villafranquesa [de fet, cunyat: Josep Ceverio Folch de Cardona, comte de Villafranquesa, germà de la seva dona] algunas cartas de sentimiento, por lo de no obedecerle los valencianos al comando que le había dado la ciudad. Y después de escritas, le dijo este criado que firmara las cartas, y no quiso firmarlas, diciendo: “Yo siempre quedo conde de Cirat.” Lo que sintió el criado, como que diera su mesa a mosén Venancio, cuando el criado Lorenzo se moría de hambre, debiéndole 200 reales de a ocho de salarios […]. Y por estar el criado tan menesteroso, se compadeció don Joseph Torres ofreciéndosele, y le envió con Francisco, su criado, un pan blanco de a real, el que recibió la mujer de Lorenzo estimándolo en mucho por no tener que comer. Memoria.»

Josep Vicent Torres Eiximeno demostrava una de les raons per les quals els valencians refugiats a Barcelona li tenien tanta confiança. De la seva banda, en canvi, el comte de Cirat havia perdut una bona part del predicament entre els seus compatriotes: potser la manca d’una actitud compassiva amb els desvalguts, el seu criat inclòs, hi tenia alguna cosa a veure.210





LA INFORTUNADA FAMÍLIA TROCH


4 DE JULIOL DE 1714



El notari Pere Troch ingressà a l’Hospital de la Santa Creu i de Sant Pau el 4 de juliol de 1714. Al foli 92 del llibre d’entrades de civils dels anys 1714 a 1716, es pot llegir que era natural de Barcelona, fill de Joan i casat amb Anna Maria. I també que en el moment de ser rebut a la institució portava capa, ropilla i mitges negres, camisola de cotó, camisa, barret i sabates.

El 16 de juliol entrà a l’hospital Domènec Troch, fill de Pere, malvestit amb capa i casaca negra, «molt dolentes». A la documentació no consta que el jove, potser ferit en el mateix moment que el seu pare, morís a la institució barcelonina. El 10 d’agost hi ingressà Anna Maria Troch, natural de Barcelona, dona de Pere Troch i filla de Joan Avellanos, vestida amb camisa, gavardina d’escot i faldilles fosques, «tot dolent». El 13 d’agost es va escriure, al marge dret de la pàgina 135, on consta l’ingrés, que s’havia produït la mort de la dona. El 16 d’agost, 43 dies més tard de l’ingrés de Pere Troch, va quedar anotat a la pàgina 92 que el notari havia mort aquell dia a l’hospital.

Els Troch, marit i muller, coincidiren, doncs, a la Santa Creu, on van morir amb només tres dies de diferència.

No acabaren aquí, però, les desgràcies de la família.

El 20 d’agost de 1714, ingressà a la institució Maria Troch, filla de Pere, casada amb Joan Andalecio Giménez, vestida amb caputxa, ropilla negra, faldilles d’estamenya fosca, davantal de blavet, camisa i sabatots, «tot dolent». Al costat de l’anotació de l’entrada a l’hospital es va escriure lacònicament, al cap d’uns dies: «Òbit 31 agost 1714.» Després, però, la frase es va ratllar i s’escrigueren dues paraules per fi agradables: «És viva.»

Setmanes més tard, la sort de la filla de Pere Troch fou novament adversa. El 19 de setembre, ja acabat el setge, consta el reingrés de Maria Troch a l’hospital, ara identificada amb el cognom Giménez, el del seu marit. Anava vestida amb caputxa negra, ropilla d’escot i davantal de blauet, «tot molt dolent». Finalment, el 29 de setembre es va apuntar que havia mort.

La vida continuava i també l’activitat notarial. El 6 de setembre de 1714, Josep Troch, escrivent, fill i successor del difunt Pere Troch, declarà davant el notari Pere Pau Ribes que nomenava el notari i ciutadà honrat Marià Rufasta i Prats per regir les escriptures del seu pare.

L’acta es va fer en una data ja molt propera al final del setge i en una situació del tot desesperada per als defensors de la ciutat. Assegurar la pervivència de les fonts de la fe pública era, però, de vital importància en aquella societat, en el present i de cara al futur.211





ARRIBA EL DUC DE BERWICK





El Tractat de Rastatt, signat entre Àustria i França el 6 de març de 1714, va resultar molt negatiu per a Barcelona. Com apunta Josep Maria Torras i Ribé, a la pràctica el seu únic resultat tangible fou «deixar les mans lliures a Lluís XIV per poder reforçar la presència del seu exèrcit davant Barcelona, amb nombrosos contingents de tropes de refresc, artilleria de setge i abundant impedimenta militar, al front de les quals va situar-se el mariscal duc de Berwick, que entrà a Catalunya a començaments de juliol de 1714».212

El 7 de juliol, James Fitz-James Stuart, primer duc de Berwick, vencedor a Almansa, va arribar a Barcelona per substituir el duc de Pópuli en el comandament dels exèrcits que assetjaven la capital catalana. Aquell home que el 21 d’agost havia de fer quaranta-quatre anys era fill il·legítim de Jaume II, rei derrocat d’Anglaterra, i d’Arabella Churchill, germana de John Churchill, primer duc de Marlborough, capità general de les forces britàniques.

Un aristòcrata anglès al servei de Lluís XIV, doncs, estava destinat a ser un personatge clau en el desenllaç del setge. En efecte, sota el seu comandament va començar l’etapa decisiva de l’encerclament a Barcelona. El duc de Berwick utilitzà tàctiques militars molt més assenyades i eficaces que el seu predecessor i necessità tan sols dos mesos i quatre dies per culminar l’obra. El seu primer pas fou assegurar, amb una gran flota de guerra, un bloqueig més efectiu de la ciutat, cosa que va aconseguir, ja que impedí quasi del tot l’entrada al port de la Santa Creu dels vaixells que volien socórrer Barcelona.

La situació de la ciutat es va fer cada vegada més desesperada, però malgrat això la societat assetjada continuà complint les maneres de fer apreses i acceptades al llarg del temps. Els religiosos continuaren realitzant la seva feina, força incrementada per la situació militar. Els civils continuaren esforçant-se a la Coronela i assistiren a les notaries per fer allò que sempre hi havien fet. El drama general no va impedir redactar els testaments seguint el costum, ni realitzar els inventaris post mortem com marcaven les lleis, ni enterrar els morts amb tota cura, seguint un per un els punts que els difunts indicaven en llurs darreres voluntats.





LA «HERMOSA CIUDAD»


7 DE JULIOL DE 1714



El dissabte 7 de juliol, el duc de Berwick es trobà davant de la ciutat que volia expugnar. El nou cap dels assetjants va recórrer el camp i manà retirar els morters de les bateries del convent dels Caputxins. Mirant Barcelona des de Gràcia, Berwick va dir, segons indica Francesc de Castellví: «Hermosa ciudad: no hay soldado que no sienta la ruina de sus edificios.» No hi va haver, tampoc, cap responsable militar que l’evités.

El 8 de juliol, Josep Camañes va escriure: «Vi a Lorenzo, mayordomo de Cirat, que pedía limosna a la linterna, fuera del portal de mar de Barcelona. Lo encontré y hablé, viniendo yo de lavarme los pies en el mar en compañía de un licenciado de Manresa.»

Precisament aquest dia en què el majordom del cap dels valencians demanava almoina al costat de la vistosa llanterna del port, quedà com a nefast en la història del setge de Barcelona. Francesc de Castellví transcriu, traduïda al castellà, una carta escrita per Rafael Casanova molts anys després del setge, el 1728, dirigida a un amic seu aleshores retirat a la cort de Viena. Casanova es queixava de l’enveja que, segons el seu parer, li tenia Salvador Feliu de la Penya, conseller segon i president de la junta de provisions, i esmentava les acusacions que Feliu vessava en contra d’ell.

Casanova narrava els fets d’aquell 8 de juliol de 1714, introduint-hi una acusació molt greu envers Salvador Feliu de la Penya: «Hallándome después un poco enfermo se tuvieron noticias de la próxima venida del grande convoy de Mallorca. Feliu, sin decirme palabra, no obstante de hallarme ya levantado de la cama, que sólo guardaba el cuarto, tuvo tan mala conducta y disposición que hizo detener toda la noche del dia 8 de julio, delante de San Bertrán, 30 barcos que estaban prevenidos para remolcar las embarcaciones. Él había dado orden a Domingo Gispert, agente de la ciudad que se hallaba en Mallorca, para que diera orden al convoy fuera aguardando el navío de San Francisco, que era muy pesado, siendo el motivo que en dicho navío tenían intereses él y sus amigos. Esto fue la causa de que el convoy, que debía entrar a la una de la noche del día 9, a las seis de la mañana no había entrado en el puerto, que atacado en día claro, desamparando el capitán ivissench [eivissenc] sin disparar un tiro los navíos, fue también motivo de perderse el navío San Francisco y dieciocho embarcaciones, las mayores, que fue la mayor parte de las provisiones. […] afirmo que la culpa de la pérdida de la mayor parte del último convoy que ocasionó la extrema hambre que se sufrió, él y sus amigos fueron la causa. El perjuicio que causó la hambre a la defensa es notorio.»

I va afegir: «No quiero más saber de cuentos pasados ni poner otra vez en duda mi proceder: únicamente deseo estar en mi casa con quietud, desengañado de lo que es mundo, y acabar mis tristes días con sosiego.»

En sintonia amb l’opinió de Rafael Casanova, en ple setge eren abundants les veus que culpaven alguns mercaders de la fam extrema i del preu elevat dels queviures.213





LES DROGUES PER A L’HOSPITAL


8 DE JULIOL DE 1714



El 8 de juliol de 1714, es van reunir 39 membres del col·legi d’adroguers i confiters en un hort situat al costat del Portal de Santa Madrona. La situació bèl·lica els havia portat fins a aquell insòlit lloc, ja que el consideraven menys exposat a les bombes. En tot cas, el collegi no renunciava a reunir-se.

Els responsables de la ciutat havien explicat que l’Hospital General de la Santa Creu i Sant Pau necessitava drogues i patia falta de mitjans per comprar-les. Per aquesta raó es demanava als adroguers que les subministressin: la ciutat les pagaria quan en tingués ocasió.

Els adroguers accediren a la petició en benefici de la salut dels pobres malalts i van cobrir la demanda de l’hospital: tretze lliures de mirra, tretze lliures de màstec, tretze lliures d’encens, una roba de litarge, una roba de blanquet, tretze lliures de vidriol romà, sis lliures i sis unces d’àloes hepàtic, sis lliures i sis unces d’àloes sicotrí, sis lliures i sis unces de verdet i dues lliures de canyella.214





LA MORT CRUEL DE JOAN JANER


12 DE JULIOL DE 1714



Bernat Col, soldat del regiment de Sant Miquel, juntament amb altres homes i entre ells Joan Janer, soldat del regiment de Sant Jordi, era el 12 de juliol de 1714 davant de l’estacada que mirava al fortí de Santa Clara. Col havia vist que els enemics, després de fer els de la ciutat una «sortida» o escaramussa fora de les muralles, ferien en una cuixa Joan Janer i que, «no podent anar per sas camas, lo acabaren de matar a cuchilladas». L’infeliç soldat «quedà allà mort sens poderlo traurer».

Margarida Puig, muller de l’artiller Gabriel Puig i parenta de Janer, era també en el mateix moment a la bateria de Santa Clara, ajudant com tantes altres dones en les feines de la defensa. Des d’allà, Margarida va veure «com las armas de dins la ciutat feren una sortida, y entre altres se trobava Joan Janer», que caigué a terra «ocasionat de un tir de fusell que li tiraren los enemichs, sens poderse aixecar, y en axò avançaren los enemichs y lo despullaren y després de haverlo despullat lo mataren a cutxillades haventlo deixat allà juntament ab altres».

La vídua de Joan Janer, Maria, es casà al cap de dos mesos i dotze dies, el 24 de setembre, amb Joan Moreno, fadrí pagès de Vilanova, vila d’Alemanya. Bernat Col i Margarida Puig van haver de declarar al bisbat de Barcelona per assegurar que Maria era lliure per casar-se, ja que era vídua: ells havien vist morir el seu primer marit.

Després de la derrota de la ciutat l’11 de setembre, els matrimonis protagonitzats per vídues foren força abundants. Ateses les circumstàncies, es van realitzar havent passat tan sols un exigu temps de plor per la mort del marit. D’aquesta manera, però, els matrimonis contribuïren a la subsistència de moltes dones i ajudaren a la llarga tasca de remuntar els efectes de la guerra.215





LA RECOMANACIÓ DE VERBOOM


12 DE JULIOL DE 1714



Aquell mateix 12 de juliol de 1714, va celebrar-se un consell dels assetjants per prendre decisions sobre la millor manera d’expugnar Barcelona. L’enginyer Jorge Próspero de Verboom havia estat presoner a la ciutat l’any 1712, però no va patir un tancament rigorós i, gràcies a la llibertat de moviments que se li concedí, va poder inspeccionar a fons les defenses de la capital catalana. D’acord amb l’opinió que es formà en aquell temps, aconsellà atacar Barcelona per llevant i obrir bretxa entre els baluards del Portal Nou i de Santa Clara. Segons ell, a l’hora de fer les rases no es produirien problemes a causa de l’aigua, abundant en aquella zona. La nit del 12 al 13 s’obrí la trinxera i, tal com recull Castellví, Verboom assegurà que entre aquell dia i l’endemà els atacants van tenir 648 baixes, sumant morts i ferits.

El 13 de juliol mateix, els assetjats van fer una sortida contra la «primera paral·lela», la trinxera que els enemics estaven perfeccionant i que era fonamental per poder expugnar Barcelona. Aquella valerosa acció dels defensors de la ciutat acabà en fracàs i comportà un cost molt gran. Foren setze els oficials morts i vint-i-vuit els ferits, i entre els soldats es produïren 200 baixes, sumats morts, ferits, presoners i desertors. Tot i això, els assetjats no deixaren de fer accions semblants els dies següents.216





EL GOVERNADOR DE CASTELLÓ I LA PRIMERA PARAL·LELA


14 DE JULIOL DE 1714



El 14 de juliol va augmentar el nombre dels enterraments a causa dels durs combats del dia anterior. Josep Camañes va escriure: «Fui a acompañar al entierro de don Tomás Anglesola, teniente coronel y gobernador de Castellón de la Plana. Se enterró en el claustro de la seo de Barcelona, en la capilla de la Purísima Concepción, con cuatro achas y dos canastas. Acompañando el cuerpo, encima llevaba el bastón y la espada desnuda en cruz, hasta que lo enterraron. Murió a las 24 de un balazo le dio el enemigo a la que salieron a desalojarle de su línea.»

Fou una de les víctimes valencianes de l’atac a la primera parallela.217





LES PRESSES DE JOSÉ PATIÑO


15 DE JULIOL DE 1714



El 15 de juliol de 1714, el mercader i geògraf Josep Aparici, que estava entre els assetjants de Barcelona, va rebre una missiva enviada des de la banda de Sant Martí del camp dels assetjants. Se li notificava que José Patiño «necesita precisamente esta noche a qualquiera hora que Vuesa Merced la forme, una nota que comprehenda con distinción todos los derechos, gabelas o cargas que tiene y paga la ciudad de Barcelona. Y así se servirá Vuesa Merced remitirla sin falta esta noche, a cuyo fin se despacha este correo y se aguardará hastra traerla. Y quedo al servicio de Vuesa Merced, deseando le guarde Dios muchos años».

Feia només vuit dies que el duc de Berwick comandava els exèrcits assetjants, però sembla que els servidors de Felip V ja estaven impacients per ordenar els assumptes econòmics de la ciutat que donaven per vençuda.218





EL COL·LEGI DE LA MERCÈ


16 DE JULIOL DE 1714



La nit del 16 al 17 de juliol fou nefasta per a la ciutat assetjada. Van desertar el general de batalla Josep Antoni Martí, home en què Villarroel confiava plenament, el brigadier d’infanteria Josep Moragull i altres oficials. El vigatà Martí, comandant en cap de la infanteria, gaudia de l’estimació popular i tenia al seu favor haver participat en nombroses accions de valor. Tan sols tres dies abans havia format part de la sortida contra la primera paral·lela. Va costar molt que la notícia de la seva deserció fos tinguda per verídica entre els defensors, ja que ningú hi donava crèdit. Fins al punt que Villarroel va haver de publicar el 21 de juliol un edicte que manava als desertors, inclòs Martí, que es presentessin per ser jutjats. Era una manera inequívoca de comunicar a tothom que efectivament havien fugit de la ciutat.

Aquell 16 de juliol de 1714, que a la memòria de tothom quedà lligat a les desercions sonades, succeïren altres coses no tan memorables però igualment verídiques. Es va treure la reserva del Santíssim Sagrament de l’església de Sant Bertran i es transferí a l’església del Col·legi dels Pares de la Mercè, situat a la Rambla, per sobre de la Casa de les Comèdies, en una zona urbana que també formava part de la parròquia dels Sants Just i Pastor.

La segona nota de les dues del llibre de baptismes d’aquesta parròquia abans esmentades, escrita una vegada acabat el setge, ressenya alguns dels successos sobresortints del mes de juliol de 1714. El vicari perpetu volia deixar constància de l’experiència viscuda, per tal que servís d’exemple en el futur: «Nota que al 16 del mes de juliol del corrent any 1714, haventse la major part de la gent que ocupavan la montanya de Monjuhich restituhit a esta ciutat, per haver casi totalment cessat lo bombardeig, se tragué la reserva de la iglésia de Sant Bertran, sumint en dita iglésia lo residuo de las espècies sacramentals; y se transferí lo doctor Andreu Avinyó prevere y vicari de esta parroquial iglésia de Sant Pastor y Sant Just a la iglésia o oratori del Collegi dels Pares de Nostra Señora de la Mercè, situat a la Rambla de la present ciutat, prop lo convent de Santa Mònica, dins los límits de la present parròquia, ahont lo mateix dit die 16 de juliol se posà també en reserva lo santíssim sagrament de la eucharistia, a fi de que desde dita iglésia del dit Collegi de Nostra Señora de la Mercè se pogués aconsolar lo gran número de personas ques quedaren dins las reals dressanes y quartels, carrer den Trentaclaus, Hortas, carrer del Dormidor de Sant Francesch y altres paratges a la iglésia de dit Collegi vehins; tenint tambe en dita iglésia los demés requisits necessaris per la administració de tots sagraments, com realment y de fet en moltas y diferents ocasions se administraren per dit doctor Andreu vicari, en y desde la iglésia de dit Collegi tot gènero de sagraments, lo que a més de haver estat de gran conveniència de las ànimas y consol del poble, serví també en gran alivio y desahogo del vicari perpetu de esta parroquial iglésia de Sant Just y Sant Pastor, en la qual iglésia feu dit vicari perpetuo continua residència (no obstant tants perills y treballs), y se quedaren també en dita iglésia molts dels señors residents y competent part de poble que es refugià en la mateixa dita iglésia, en la qual ningun die cessà la celebració del sant sacrifici de la missa, tant cantada com resada, celebrant aquellas en las capellas que aparegueren menos perillosas y més resguardadas, no reparant en la solemnitat del Corpus Christi, que esdenvingué celebrarse durant los treballs, exposar en esta iglésia lo santissim sagrament mentres se celebrava la missa conventual, y en los dies primer, Dominica, infra octavam y die de cap de octava de esta solemnitat, tant solament pera satisfer ab la real presència de tant augusto sagrament a la devoció dels dits residents y poble. En la iglésia de dit collegi estigué dit vicari exercint cura de ànimas fins lo die dotse del mes de setembre del corrent any 1714, havent lo die antecedent y immediat las armas del Rey Nostre Señor Feliph V (que Déu guarde) y las del Christianíssim, ocupat gran part de las murallas de la present ciutat, junt ab lo Portal Nou, cortaduras, baluard de Sant Daniel y de Llevant, y altre aventatjat territori, en lo qual die 12 se posà esta ciutat a la obediència del Rey Nostre Señor, per medi de la persona del Excelentissim Señor Duch de Bervich Generalissim de sas armas y de las del Christianissim, precehint un rigorossíssim ataque que començà lo die del gloriós Sant Jaume Apòstol als 25 del mes de juliol del corrent any 1714 ab tal disparo de balas de artilleria, bombas, qual nec oculus vidit, nec auris audivit. Lo mateix die 12 ja dit es restituhí dit vicari a esta parroquial iglésia, després de haver sumit las espècies sagramentals. He fet esta breu relació, yo lo señor Emanuel Almirall vicari perpetuo, pera que los señors vicaris perpetuos esdevenidors tingan alguna noticia del modo ab que se procurà aconsolar lo poble en tants treballs, y de las resolucions que prenguí y de los motius quem assistiren, com y també dels beneficis que experimentí, y los demés residents, de la divina clemència en tants perills, cui gratiarum actio, honor et gloria in secula seculorum.»

L’activitat del vicari Andreu Avinyó al Col·legi de la Mercè va ser intensa fins a l’11 de setembre. El primer bateig fet per Andreu Avinyó en aquest col·legi va tenir lloc el 4 d’agost: era una criatura de pares desconeguts. Seguiren molts altres, entre els quals quedaren apuntats: el 12 d’agost, el d’una filla de Pere Ponce de León, tinent del regiment de la Concepció, amb els padrins Fernando i Isabel Anna Ruiz de Alarcón, germans que assistiren en nom del general comandant Antoni de Villarroel i de la seva dona, Anna Maria Sedenyo i de Guadier; el 28 d’agost, el d’una filla de Josep Bono, notari valencià i primer oficial del tribunal de la nunciatura d’Espanya, i el 4 de setembre, el d’una filla d’Alfonso de Blancas y las Cortes, noble aragonès defensor de Barcelona. L’endemà, 5 de setembre, hi va tenir lloc l’últim bateig: el d’una filla del pagès Pau Capdevila. Només faltaven sis jornades per al final del setge, i el dia 11 va ser precisament al Col·legi de la Mercè, on fou portat el conseller en cap Rafael Casanova, ferit durant el contraatac que protagonitzà.

Després de desplaçaments forçosos i de patiments, el llibre de baptismes de la parròquia dels Sants Just i Pastor recobrà una certa pau. El primer d’octubre s’hi anotà el primer bateig posterior al setge: fou el de la filla de Rafel Casanovas.219





EL CELRÀS DELS BLANQUERS


23 DE JULIOL DE 1714



El 18 de juliol de 1714, els defensors decidiren fer una cortadura, és a dir, una obra defensiva situada a l’interior de la ciutat. Havia de fer-se a una certa distància del tram més vulnerable de la muralla, el de llevant. Calia, per tant, aixecar-la des del Portal Nou fins al baluard de Santa Clara i, per força, era necessari derruir un nombre considerable d’edificis.

El dia 20 començà a realitzar-se amb la participació de religiosos, dones i nens. Més endavant, a mitjan agost, es va veure la necessitat de prolongar la cortadura fins on es trobaven els molins de vent, a prop del baluard de Llevant.

La gran casa de la confraria dels blanquers, situada al carrer del Sant Esperit, quedava molt a prop de la muralla de llevant. El 23 de juliol, el notari Josep Morell va recollir la decisió dels blanquers, reunits en consell: per «haverse de fer la cortadura cerca de la casa de la present confraria se ha donat ordre de espatllar lo cieloraso». Aquest cel ras i molts altres materials resultat de les desferres quedaren incorporats a la cortadura. La ciutat s’anava desbastint ella mateixa per poder-se defensar.220





ELS COSSOS DE SANTA AGNÈS I SANTA CLARA


23 DE JULIOL DE 1714



L’acta que el notari Francesc Bonaventura Torres va redactar el dilluns 23 de juliol fou una de les més emotives de totes les escrites durant el llarg setge de Barcelona.

Després de recórrer la distància entre la seva casa del carrer de Montcada i el convent de Santa Clara, el notari Torres es disposà a treballar. La institució religiosa quedava a tocar de la muralla de llevant i, des que va començar el «gran bombardeig», no havia deixat de rebre l’impacte de les bombes i bales enemigues.

El notari relatà a l’acta que va redactar: «Per quant la present ciutat per lo termini de un any ha, poch més o menos, se troba sitiada tant per mar com per terra, y intenta lo enemich fer y fa sos ataques per obrir bretxa, per y cerca lo monestir de Santa Clara de la present ciutat, y per exa rahó las senyoras que en ell se troban qui son las señoras dona Hypòlita de Nadal y Despujol, dona Àngela Despujol, dona Theresa Novell, dona Geltrudis Monfar, dona Joana Mata y dona Maria Theresa Despujol y Pons, religiosas de dit monestir, dona Gertrudis Aguilar y dona Maria Theresa Olsina donsellas, com las demés senyoras abadessa, priora y altres religiosas de aquell sian absentas de la present ciutat, y antes del siti de aquell hagueren de desertar de dit monestir y fer aportar los mobles y alajas tant profans com sagradas de aquell en parts remotas y menos perillosas, y com en una capella construida en los claustros de dit monestir se troban collocats los cossos de las gloriosas santas Ignès y santa Clara digníssimas fundadoras de dit monestir, los quals estan exposats als mateixos perills; perçò, volent evitar aquells y que els cossos de les glorioses santes estigan ab tota unció, en presència dels Il·lustres Senyor don Francisco Despujol y Pons y don Joan de Novell, en Barcelona populats, testimonis avall escrits, foren extrets per mans de ditas senyoras religiosas dits sants cossos de dita capella, y posats bé y decentment dins de unas caxas de fusta ab sas presentallas dels prodigis y miragles obrats per ditas santas, y altres rovas pròprias, y aquells processionalment per mans de ditas senyoras y donzellas, cantant la lletania y altres misses, portats en la rexa dita de Santa Clara, sota de un esperó de la iglésia, y allí recondits y tancats, y aquellas entregadas a dita senyora sotspriora, foren alli recondits per son major resguart.» No cal afegir res a l’austera relació del notari per poder imaginar l’escena, amb tots els seus gestos i detalls.

Els testimonis foren els fusters Bru Prat, Francesc Prat, Ramon Grau i Onofre Galant i el mestre de cases Francesc Mas. De la manera més senzilla possible, els homes que havien de confeccionar les noves caixes i preparar el lloc on posar-les foren els triats per donar validesa a l’acta notarial.

Francesc Bonaventura Torres afegí que hi eren presents com a testimonis de facto, «alys in multitudine copiosa», és a dir, una gentada formada pels veïns dels barris propers i d’altres àmbits de la ciutat. El convent de Santa Clara sempre havia estat íntimament lligat al seu entorn i a tota la ciutat. No es pot oblidar que es va erigir damunt d’un promontori aleshores envoltat de mar, quan encara no s’havia urbanitzat el sector de Barcelona situat a llevant de la plaça del Born.221





EL MAJORDOM I L’ALBARÀ


23 DE JULIOL DE 1714



Aquell mateix 23 de juliol, Josep Camañes va escriure novament sobre el criat o majordom del comte de Cirat: «Encontré en la Rambla de Barcelona a Lorenzo, criado del conde Cirat, y me dijo que ya no estaba con su amo. Y pidiéndole albarán de lo que le debía, a muchas instancias se le dio, faltando mucho de lo que debía. Y lo rasgó a la que la condesa se le dio. Y su hija dijo que no habían tenido criado mas vil. Lorenzo pedía limosna por Barcelona, al carrer de Trentaclaus y en casa Noguer [Joan], que me lo contó.»

Era força habitual que a les cases, de tota mena i condició, no s’estigués al dia en el pagament de les mesades del servei. Molts testaments inclouen disposicions que manen pagar als servidors les quantitats no satisfetes a la mort del testador. Poques vegades, però, consta que un integrant de la «família» d’una casa noble fos tractat com el pobre criat del comte de Cirat. Ans al contrari, predominaven actituds paternalistes i protectores, assenyaladament en el cas de les senyores nobles, que actuaven com a mater familia. Sembla que el comte de Cirat, un dels dos caps dels valencians refugiats a Barcelona, no assolia el mateix nivell moral que Josep Vicent Torres Eiximeno. No devia ser fàcil tenir tractes amb els dos nobles alhora, si era cert el distanciament entre ells a causa del casament frustrat de la filla de Torres amb el fill del comte de Cirat. Tal vegada, Josep Camañes, que tenia relacions de confiança amb el comte de Cirat i senyora, dedicava el seu temps i la seva admiració a l’home equivocat.222





L’ENTERRAMENT INAPROPIAT


23 DE JULIOL DE 1714



El 18 de juliol, Joan Moreno i Masquefa, natural d’Oriola, capità de granaders del regiment de Nostra Senyora dels Desemparats, va fer testament davant el notari valencià Fulgenci Artich. Patia una greu malaltia, és a dir, una ferida de guerra. El capità va participar en la «sortida» del dia 13, dirigida a impedir els treballs de l’enemic a la primera paral·lela, manant els seus granaders a la part central de l’atac, i fou en aquella acció quan va ser greument ferit.

Joan Moreno i Masquefa va nomenar marmessors del seu testament Josep Vicent Torres Eiximeno i dos valencians més. Manà que el seu cos, posat dins el taüt i vestit amb l’hàbit de Nostra Senyora del Carme de l’orde dels descalçats, fos sepultat a l’església del convent de Sant Josep, amb missa de cos present de rèquiem. Va dictar també que, per sufragar les despeses, es fes servir allò que li devien la Diputació i la ciutat per la seva feina com a capità de granaders i per les racions de pa i civada que li pertocaven, i que s’utilitzés també el que calgués de la roba i béns que tenia a Barcelona. Finalment, declarava hereves les seves filles Jesualda i Antònia Moreno Masquefa i Xodar, fruits del seu matrimoni amb Josepa Maria Xodar.

El mateix dia 18, els clergues de la parròquia dels Sants Just i Pastor van «portar el combregar» a la casa on vivia Joan Moreno, al carrer de la Mercè. El napolità Gemelli Careri havia escrit sobre Barcelona: «En aquesta ciutat es porta el viàtic als moribunds amb molta decència, però cal convenir amb el pàrroco sobre la qualitat de la música i l’acompanyament, el qual pot ser més o menys, segons les possibilitats de la persona.» Les tarifes, en efecte, estaven ben establertes i es basaven en dues constatacions fonamentals: la primera, que els morts, com els vius, es poden classificar segons llur riquesa; la segona, que els preveres de les parròquies tenen dret a cobrar, el màxim possible si es dóna el cas, per la seva feina.

El 19 de juliol, Moreno fou enterrat, i el 21 el seu testament es publicà a la casa on s’estava el notari Artich, al carrer de la Mercè. Era un ordre inadequat dels fets, ja que primer calia llegir el testament i després enterrar el difunt de la manera que havia manat a les seves últimes voluntats. Alguna cosa estranya, doncs, havia succeït.

El dia 23, tal com quedà escrit al llibre de la funerària de la parròquia, el vicari i la comunitat de l’església desfilaren, en «forma de comunitat amb creu alta», fins a l’església del convent de Sant Josep de religiosos carmelites descalços. Calia desenterrar el cadàver del difunt Joan Moreno, que uns militars havien portat al convent el 19 de juliol. El motiu d’una decisió tan insòlita era «per raó de haverlo enterrat clandestinament dits religiosos en la predita iglesia», sense l’assistència de «propi pàrroco».

Afortunadament, el prior del convent va reconèixer els drets de la parròquia i s’acordà que, sense desenterrar el cadàver, es fessin les absoltes i la resta que s’acostumava a dur a terme. Així, per la sepultura general de rèquiem amb quatre atxes blanques, la parròquia cobrà, segons el dret legítim que l’assistia i una vegada realitzada correctament la feina, la quantitat de set lliures i quatre sous.

Emanuel Almirall, vicari perpetu de l’església dels Sants Just i Pastor, deixà per escrit l’explicació del cas, per tal que servís als futurs vicaris com a exemple d’actuació cabal, i no s’estalvià d’afegir algun detall sobre l’efecte que la forta calor de l’estiu tenia sobre els cadàvers, fossin o no de capitans: Almirall i la reverenda comunitat «anaren processionalment a la iglésia de Sant Josep de pares carmelitas descalços, a fi de reintegrarse en los drets y accions los competian a cerca del enterro donat al cadàver de don Juan Moreno, capità de granaders. Lo qual, havent mort de mort natural y corporal a una casa del carrer de la Mercè, dins los límits de esta parròquia (haventli a son degut temps administrats los sants sagraments per lo vicari perpètuo de esta parroquial iglésia), fonch lo dit 19 del corrent, a la una hora de la matinada, aportat al dit convent, y luego enterrat. Y lo mateix dia a la matinada se li celebrà en dita iglésia un offici cremant 4 atxas y 4 ciris. Y havent vingut lo sobredit a noticia del vicari perpetu y comunitat, se formà luego súplica dirigida al señor vicari general a efecte de que dit cadàver fos desenterrat y restituhit en sa pròpria casa, y després associat per lo propri pàrrocho y comunitat a dit convent, ahont se deixava dit difunt per esser allí degudament enterrat y sepultat, com y també la reintegració de totas las accions y drets que competeixen al pàrrocho respecte de sos parrochians. Lo que havent vingut a noticia del prior de dit convent, se submeté, dient que la causa de haverse lo dit cadàver de dit don Juan Moreno enterrat ab la forma sobredita fonch per no poderse sufrir lo mal olor que exhalava, axí en casa com en la iglésia. Y que se executà axí després de haver fet varias rèplicas, y que lo ànimo y intenció de dit prior y convent mai fou ni havia estat lo danyar la jurisdicció del pàrrocho y sos drets, com ni los de la comunitat. Y que axí vindrian gustosos y estimarian que esa dependència se compongués de bé a bé, y sens estrèpit judicial. Y consideradas totas estas rahons, y la circumstància tan calamitosa del temps y actual siti en quens trobam, com y també lo rigorós del calor, vingué a bé, junt ab la reverend comunitat, de que se anàs a dit convent y iglésia processionament ab creu alta. Y encara que tenia llicència per desenterrar dit cadàver, no ordení que efectivament se desenterràs per ditas rahons, si sols se feu una entrega de aquell a dits prior y convent, ab la reintegració dels drets me competian, axí de cera com altres, y a la reverend comunitat. Y de tot lo sobre referit sen llevà acte en poder de Sever Pujol, notari públic de Barcelona, qui per dit efecte se trobà en dita iglésia als 23 de juliol 1714, ahont consta tot més llargament».

Era imprescindible, en qualsevol situació, difícil o no, de guerra o de pau, fer sempre allò que calia fer. I per aquesta raó convenia molt que els fets quedessin per escrit, ratificats per un notari.223





EL CORONEL I LA FILLA DE L’ENGINYER


24 DE JULIOL DE 1714



Antonio del Castillo y Chirino, natural de Conca, Regne de Castella, coronel interí del regiment de Santa Eulàlia, i Eulàlia Prats, filla de Rafel Prats, enginyer de la ciutat, van contreure matrimoni a la ciutat assetjada. Era 24 de juliol i l’acte es va celebrar a l’església parroquial de Santa Maria del Mar, en presència dels testimonis Mauro Espinosa, tinent d’infanteria del mateix regiment, i Juan Antonio Rodríguez, alferes d’infanteria del regiment de Sant Narcís.

Després de l’11 de setembre de 1714, el coronel Antonio del Castillo fou empresonat. Més tard el portaren al castell d’Alacant, amb Antoni de Villarroel, el general Miquel de Ramon i Tord, el coronel Pere Vinyals i Verguer i el tinent coronel Eudald Mas i Duran. El novembre de 1714, tots ells, i també el sergent major aragonès Juan Sebastián Soro, foren enviats al castell de San Antón de la Corunya. Antonio del Castillo y Chirino i els seus companys de captiveri hi van romandre empresonats fins al 21 d’octubre de 1725, després de la signatura del Tractat de Pau de Viena.

Així doncs, el coronel Antonio del Castillo i la seva dona Eulàlia tan sols gaudiren, entre el 24 de juliol de 1714 i el dia en què acabà el setge, de 50 dies de vida en comú, suposant que en un període de lluita molt intensa hagués estat realment possible gaudir de la vida en parella. Després de la derrota, hagueren d’esperar onze anys per reprendre la relació matrimonial.224





EL BOMBARDEIG MAI VIST NI SENTIT


25 DE JULIOL DE 1714



El llibre de baptismes de la parròquia dels Sants Just i Pastor va recollir que el 25 de juliol s’havia produït un «disparo de balas de artilleria i bombas, qual nec oculus vidit, nec auris audivit». Aquell bombardeig «mai vist ni sentit» havia estat ordenat pel duc de Berwick i s’inicià tretze dies després que haguessin retornat a la ciutat moltes de les persones que, per por de les bombes, havien acampat a la muntanya de Montjuïc i a la platja. Com es llegeix en aquest llibre de baptismes, la reincorporació a la ciutat es va produir quan el bombardeig havia cessat quasi del tot. El temor més intens, però, recomençava sobtadament i les bombes, ara d’un altre duc, ja no donarien cap treva fins que s’acabés el setge.225





ELS MOLTS PERILLS DE LA MORT


25 DE JULIOL DE 1714



El perill de mort augmentava dia rere dia a la ciutat i no calia estar ni ferit ni malalt per decidir que convenia fer testament. Es va intensificar, d’aquesta manera, la feina dels notaris. Potser l’arribada del duc de Berwick també va contribuir a aquest increment en la redacció de testaments. Era el vencedor d’Almansa i estava considerat un militar força més preparat i eficaç que el destraler duc de Pópuli.

Dos testaments datats aquells dies, entre altres que es podrien triar, valen com a exemple de la necessitat creixent de dictar darreres voluntats que es va produir aleshores.

El 25 de juliol, dia del bombardeig «mai vist ni sentit», el veler Pere Cabajan dictà el seu testament al notari Isidre Famades, que va fer constar que el seu client, «estant bo per la gràcia de Deu», volia testar. Els marmessors serien Maria Rigalt, la caríssima muller de Pere, Miquel Rigalt, argenter i cunyat del testador, i Jaume Ferrussola, corredor d’orella. La sepultura es faria a Santa Maria del Mar.

El 30 de juliol, el doctor en lleis Francesc Farigola, fill del paraire d’Olot de nom Josep i de la seva primera dona, Escolàstica, els dos difunts, va fer testament escrit de la pròpia mà; les seves últimes voluntats van quedar incorporades al llibre d’inventaris i testaments dels anys 1712 a 1732 del notari Ermenter Riera. Farigola deixava a Josep, mig germà seu de part de pare, allò que s’obtindria per una causa que els dos portaven a la Reial Audiència o, si ho preferia, rebria 100 lliures. Els hereus serien els seus tres mig germans de part de mare: Marià Marcillo, religiós del Carme, i Ignasi i Josep Coromina. Segons consta a l’acta, Farigola va escriure el seu testament «atenent y considerant los molts perills de la mort que quiscun està». Era una frase protocol·lària del tot habitual als manuals notarials, però aleshores resultava més realista que mai.226





LA «GALEOTA DEL REY»


27 DE JULIOL DE 1714



Francesc de Castellví explica una acció de guerra al mar esdevinguda l’abril de 1714. La fragata del coronel Sebastià de Dalmau, molt ben armada, va sortir del port de Barcelona els primers dies d’aquell mes capitanejada per Esteve Magrinyà, natural de Vila-seca, esmentat més amunt. L’home es va dirigir a les illes Balears, on va demanar anar en cors, és a dir, actuar com a corsari, amb la galiota d’Eivissa, de port més gran que el seu vaixell, i armar-la amb la seva gent. Domènec Gispert, corredor d’orella, mercader i agent de Barcelona a Mallorca, va convèncer el virrei marquès de Rubí que acceptés la petició, i Magrinyà va poder disposar de la galiota.

Al cap de pocs dies de navegació, el capità català va trobar prop de les costes catalanes una gran fragata enemiga que menava el cavaller Rodrigo de Torres. Els dos vaixells entraren en combat i després d’unes maniobres quedaren l’un contra l’altre. Esteve Magrinyà aconseguí avançar amb els seus homes fins a la meitat de l’embarcació enemiga. Rodrigo de Torres, però, va contraatacar i no tan sols va recuperar tot el seu vaixell, sinó que ocupà bona part de la nau del capità adversari. Aquest es va haver de refugiar a la popa amb els seus homes i, en aquella situació desesperada, el mariner català anomenat Joan de l’Escala, d’extraordinària força, llançà fins a la proa de l’embarcació unes «màquines» de vidre plenes de pólvora i altres materials que aturaren els enemics. Justament aleshores, el capità Pere Cavalleria, que havia vist el combat des del seu xabec, armat amb trenta homes abordà i ocupà el vaixell de Rodrigo de Torres, buit en aquell moment, ja que el combat es produïa a la galiota de Magrinyà. Gràcies a això, els catalans inclinaren el combat del seu costat i el cavaller Rodrigo de Torres, que patí cinc ferides, es va haver de rendir.

Francesc de Castellví va escriure que, havent quedat tan sols 40 homes sense ferides, «la gloria fue casi igual en los vencidos y vencedores y el honor y el valor fueron de entrambas partes». Explicà també Castellví que al final del combat Esteve Magrinyà volia matar Rodrigo de Torres, però Pere Cavalleria el va defensar dient: «Hombre de valor que se rinde con tantas heridas no debe morir.» Cavalleria curà ell mateix el cavaller ferit al vaixell i, ja a terra, el virrei de Mallorca va procurar, amb èxit, que l’home es guarís del tot.

El 27 de juliol de 1714, passats uns mesos des d’aquells fets, Esteve Magrinyà va escriure des de Santa Ponça, a Mallorca, una carta dirigida als consellers de Barcelona on donava part de l’acció amb la galiota enemiga. La seva versió dels fets fou, per així dir-ho, «reduïda»: «Lo die que partirem de Barcelona, lo endemà del mateix, entre vuit i nou hores de la matinada, tinguerem fortuna de descobrir, davant Vilanova de Sitges, la galeota que fou de Mallorca, enemiga, anomenada en el partit del duch de Anjou la Galeota del Rey, de quien era capitán don Rodrigo de Thorres, cruzado de Malta […] després de havernos atracat proa per proa, durà el foch continuo de una part y altra por el espacio de una hora […] després de haver molts morts y nafrats de una part y altra, tuve la dicha de lograr la victoria en favor de Vuesas Excel·lències fidelíssimas, quedant el enemich ab la pèrdua de 65 soldats que portava de guarnició en dita galiota, y molts mariners, que entre tots serian el número de 170 homens, […] no han quedat sino el capità, que està molt nafrat, y alguns dels demés oficials, y los forçats de dita galiota, que sels ha donat llibertat […]; de la gent que jo portava he quedat ab la pèrdua de set morts y 53 nafrats, que entre tots fan el número de 60 homens.» Amb la galiota rendida, explicava també Magrinyà, es prengueren quatre caixes amb uns milers de monedes i també el correu d’Espanya.

Francesc de Castellví tancà la seva narració amb un final que arrodonia els fets. En efecte, segons ell, l’any 1716 Pere Cavalleria tenia allotjat a casa seva un tinent que el maltractà de paraula dient-li «catalán rebelde». Cavalleria es va cegar de còlera i llançà al tinent un càntir ple d’aigua, amb tal contundència que el va matar. L’impulsiu i coratjós capità quedà pres i, quan estava a punt de ser ajusticiat a la forca, el cavaller Rodrigo de Torres, que era a Barcelona, va aconseguir que l’alliberessin. I encara més: l’embarcà al seu vaixell i al cap de dos anys li facilità diners per comprar la seva pròpia embarcació.227





LA PROPOSTA DE JOSEP RIFÓS


27 DE JULIOL DE 1714



Segons explica el frare Manel Soler, tots los «pàrrocos» i prelats, seguint l’ordre del vicari general Josep Rifós, es van congregar el 27 de juliol a la sagristia dels pares calçats de la Santíssima Trinitat. El substitut del bisbe de Barcelona havia acceptat la petició del consistori, que demanava als eclesiàstics que prenguessin les armes per defensar la ciutat.

A la junta, però, es va argumentar que no era lícit fer-ho. Es decidí, per tant, quelcom més prudent: la santíssima patent s’exposaria a les esglésies de Sant Josep, Sant Francesc, el Carme, Caputxines i Repenedides. Una solució alternativa a la de prendre les armes que potser els enemics no van notar de manera efectiva.228





EL PROCURADOR D’ANTONI DE VILLARROEL


31 DE JULIOL DE 1714



Emanuel Mas i Soldevila va recollir al seu diari les grans dificultats que patia la ciutat aquell mes de juliol, a causa de l’escassesa d’aliments i el seu encariment: «Per passar ab gran perill de ser apressadas las embarcacions que venían de Mallorca ab algunas provisions de boca, ne arribàvan ja molt pocas a poder entrar al moll. Y així los víurers y manteniments, ab tan llarc siti, se anavan molt estrechant, y per consegüent alterant-se los preus.» La resistència continuava amb fermesa, però l’angoixa i els problemes de tot ordre creixien.

L’últim dia del mes de juliol, davant el notari Gaspar Sayós, el mariscal tinent Antoni de Villarroel, comandant general de l’Exèrcit de Catalunya, nomenà procurador seu Pere «Carascon», present a la notaria. Potser es tractava de l’home que consta a les cròniques com Carrascot o Carrasquet, i que més endavant fou conegut com Pere Carrasclet, sovint sense esmentar que el seu veritable nom era Pere Joan Barceló i Anguera. No és segur que ho fos, però se sap, segons explica Francesc de Castellví, que el primer de juliol Antoni Vidal, coronel del seu regiment de fusellers de muntanya, envià el capità de fusellers Barceló, àlies Carrasquet, al coll de Balaguer, amb l’objectiu d’interceptar «algún correo», i en va detenir dos «que pasaban a Barcelona». Potser després d’això Carrasquet es va dirigir a la Ciutat Comtal per informar Villarroel.

Si realment el Pere Carascon de l’acta notarial era el famós Carrasquet, quin objectiu tenia la cessió de poders que li va fer Villarroel? Cal tenir en compte que només uns dies abans, el 25 de juliol, el marquès del Poal, amb instruccions d’Antoni de Villarroel, va escriure al general Josep Moragues per manar-li que defensés el rerepaís, ja que ell mateix havia d’intentar socórrer Barcelona. El 30 de juliol, els consellers de la ciutat demanaren ajut a les ciutats, viles i llocs de Catalunya, atesa la situació desesperada en què es trobava la capital, a punt de veure oberta una bretxa a les muralles. En aquest context, potser Antoni de Villarroel nomenà procurador seu Pere Carascon perquè en el seu nom transmetés ordres a diferents punts del país o perquè recollís informació.

L’endemà, 1 d’agost, sonà la campana de la catedral i, pensant que es produïa un atac enemic, hi acudiren moltes dones, en bona part vingudes des del campament de Montjuïc. Portaven «refrescos» i es mostraren disposades a ajudar els defensors. Van demanar que quan sonés la campana s’obrís el Portal de Santa Madrona i s’admetés que elles fessin treballs a la cortadura i altres llocs on es lluitava.

El 2 d’agost, els Tres Comuns es reuniren a l’església dels Caputxins per fer un acte de penediment per haver-se refiat de les promeses dels anglesos. L’error català havia estat un excés de confiança que potser Déu podria perdonar, ja que la bona fe és un defecte que limita amb la virtut. Els diputats, els consellers i el president de la noblesa confessaren i combregaren en públic. L’endemà es van publicar diverses disposicions dirigides a preservar la moralitat: els jocs i les funcions teatrals en sortiren perdent, si és que encara algú jugava als triquets i si no havien cessat ja del tot les representacions a la Casa de les Comèdies.229





EL MISSATGE AL GERMÀ


31 DE JULIOL DE 1714



Feia uns mesos, el primer de gener de 1714, Josep Camañes havia escrit: «Dios me deje ver cumplido este año para más servirle y apartarme de lo malo.» I també: «Acuérdate que cuando te hallabas en Barcelona, en el año de 1713 y 1714, sitiado, no tenías para comer y ni amigo que pudieras recurrir para que te diera algún consuelo. Y lo que comías era una sopa escaldada y un dinero de ensalada, teniendo más hambre cuando te dejabas de comer, por lo poco y de poca sustancia que comías. Dios te dé paciencia y salud para más servirle.»

El dimarts 31 de juliol de 1714, en una situació més difícil encara, Josep Camañes va redactar unes línies adreçades al seu germà, en previsió que passés el pitjor: «Hermano, por si noche 31 de julio vengo a morir, escribo ésto deprisa […] que debo a Pedro Monrós 50 doblones de la despesa de lo que me ha dado de comer en su casa. Y han vendido la plata por sustentarme. Y darás 500 escudos a pobres, porque mi alma no padezca. De ti confío, hermano, que no me faltarás en ésto y en acordarte de mi alma. Sino, le suplicaré a Dios Nuestro Señor deje salir mi alma a ti, por lo mal que cumplirás a tan debida obligación. Yo creo, carísimo hermano, que te acordarás bien de mi alma y asi se acordará Dios de la tuya cuando necesites que Dios os asista, al padre y a ti, para una buena muerte.»

Passat aquell dia, Camañes anotà sota del text anterior: «Dia 1 de agosto, estuve en el baluarte de San Pedro»; i després: «Dia 3, entré de guarda al Portal del Ángel con muchos de la nación [valenciana]. Estuve en la media luna toda la noche.»

Aquesta és l’última anotació de Josep Camañes al seu dietari escrit a Barcelona. Després de passar enormes patiments a la ciutat, va morir defensant-la.230





LA REVENEDORA MARIA LLATUGA


3 D’AGOST DE 1714



Maria Llatuga era filla d’un pagès de Mollet i vídua de Joan Oliu, revenedor originari de Granollers. Vivia en una cambra de la part alta de la casa del cirurgià Joan Martras, al carrer de Bonaire, i treballava com a revenedora en una botiga del mateix edifici. La dona estava malalta i, per aquest motiu, el 3 d’agost de 1714 va fer testament davant el notari Francesc Bonaventura Torres. La situació de fam a la ciutat no devia ajudar gaire a superar un estat delicat de salut.

La revenedora Llatuga va fer anotar al document testamentari que llegava vint lliures i alguna roba a Maria Caterina, la seva criada, «per soldada que puga pretendrer del temps que ha habitat en ma casa»; dotze lliures al doctor en medicina Josep Escarabatxeras pel «treball en ma malaltia», i un reliquiari a Maria Eulàlia Galí. Instituïa com a hereus Déu i la seva pròpia ànima, i els marmessors, el reverend Josep Vergés, de l’orde de Sant Agustí, Josep Oliu, adroguer de Granollers, i Eulàlia Geli, vídua del revenedor Damià Geli, rebien l’encàrrec d’oficiar una missa setmanal a Granollers, pagada amb els diners que s’obtindrien a l’encant dels seus béns.

En aquell moment del setge, Maria Llatuga tenia pertinences repartides en diversos llocs de la ciutat, amb l’esperança de salvaguardar-les dels efectes de les bombes: a Santa Maria del Mar, tres caixes amb roba; a l’església de Sant Francesc, una sàrria amb més roba custodiada per fra Rafael; a casa d’un carreter davant del baluard del Vi, dues caixes més, i a l’habitatge de l’esmentada Galí, una conca i una caldera d’aram.

Morta Maria Llatuga, el 28 de setembre de 1714 es va fer, amb la ciutat derrotada però ja sense por de les bombes, l’inventari post mortem dels béns de la revenedora. En una cambra de la casa de Joan Martras, Maria hi guardava una arquimesa, un llit, sis caixes amb roba, estris de cuina, cinc cadires de repòs i algunes coses més. «En la botiga ahont habitava dita Maria» s’hi trobà plata i or: algunes de les peces havien estat deixades com a penyora per persones de nivell econòmic més baix que el seu. Hi havia també els elements necessaris per portar a terme el treball de revenedora: «una taula de oli ab son calaix de pesar», «un altre taula de oli ab sos arreus de mesurar», «un banch de pesar usat», «una sort de pesos de ferro», «unas balansas dolentas», «dos gerras grans espartadas pera tenir oli», «un cubell de remullar bacallà», «dos pedras de premsa», «dos taps de premsar arengada», «un contador y una post de posar bacallà», «dos garbells de posar pa»… Els productes habitualment més presents en aquesta feina eren l’oli, el peix salat i el pa, és a dir, una part essencial dels aliments bàsics. Durant aquell llarg setge, però, Maria Llatuga, vídua d’Oliu, devia vendre molt poca cosa.231





ELS BÉNS DE MAGDALENA SANGRA


8 D’AGOST DE 1714



El 4 d’agost de 1714, els assetjants van canviar de lloc les bateries de canons i, gràcies al fet que aquestes armes no disparen mentre es mouen, la ciutat va gaudir d’una estona sense la pluja de projectils. Els defensors aprofitaren per treure canons de les embarcacions del port i conduir-los a la cortadura i als baluards més exposats a l’atac enemic.

L’endemà, 5 d’agost, es va produir un fet que Francesc Santacruz va dibuixar al seu gravat i que anotà a la llegenda que l’acompanya: «25. Convento de Jesus demolido, y salida del dia 5 de agosto, por los fucileros o migaletes sostenidos de la cavalleria; enclavaron la artillería y morteros de Capuchinos, degollando su guarnición.» Era una guerra cruel en què els soldats dels exèrcits de les Dues Corones també sofrien, de molt diverses maneres.

Les baixes, per descomptat, no les patien tan sols els assetjants: el 6 d’agost es van apuntar al llibre de defuncions de la parròquia dels Sants Just i Pastor les sepultures dels cadàvers de Joan Bori, pentiner i artiller, i de Bernat Marí, tinent del regiment de Sant Jordi.

El dia 8, el notari Marià Rufasta i Prats realitzà l’inventari post mortem dels béns de Magdalena Sangra, o Magdalena Fau, si atenem el fet que abans de casar-se amb un Sangra ho havia fet amb un Fau, el fuster Francesc Fau. Els marmessors testamentaris, segons especificaven les darreres voluntats que Magdalena havia dictat el 26 de juliol anterior, eren Jaume Montserrat, religiós del convent de la Trinitat, Magí Prats, fadrí fuster, i Jacint Rof, sastre. L’acta de l’inventari va recollir que «per raó del siti i bombardeig» una part dels béns de la difunta es trobava dipositada a l’església del convent de la Trinitat: roba de vestir i de casa, joies i peces de plata, entre les quals «sis culleras y sis forquillas a la moda». Això no ens ha d’estranyar, ja que a Barcelona la gent modesta podia gaudir de productes nous. Altres béns de la finada estaven guardats a casa de Magí Prats, i entre aquests el notari llistà «una colxa y una cota de xambra, la qual se troba malmesa per haverli caigut una bomba demunt».232





L’HEREU DEL MERCADER FÈLIX VIDAL


9 D’AGOST DE 1714



El mercader Fèlix Vidal, fill de l’apotecari Jaume i d’Estefania, ambdós difunts, estava malalt i volia fer testament. Per aquesta raó, el 9 d’agost va cridar a casa seva el notari Rafael Albià. Aquest anotà a l’acta corresponent que els marmessors serien el reverend Francesc Vidal, prevere de Santa Maria del Mar, fill del testador; Josep Ignasi Vidal, mercader i notari, també fill de Fèlix; Tomasina, filla igualment del mercader malalt; la seva germana Estefania Roig, vídua, i Emanuel Flix, conseller en cap l’any anterior, cosí del testador.

Seguint el desig del mercader Fèlix Vidal, la sepultura s’havia de fer a Santa Maria del Mar i caldria celebrar 1.000 misses per la seva ànima. A Tomasina, filla que havia tingut amb la seva dona Maria Creixell, li deixava 5.000 lliures; al prevere i fill Francesc, 100; a Maria Ignàsia, filla i monja del monestir d’Elisabeths, vint-i-cinc lliures a l’any, i vint-i-cinc més que li havia llegat sa mare. L’hereu era Josep Ignasi Vidal, el fill que a les feines de notari sumava les de mercader.

El 4 de setembre de 1714, a instàncies dels fills i d’Emanuel Flix, el document testamentari es va fer públic a casa del ciutadà honrat Pau Rossell, al carrer dels Tallers.233





LA GENEROSA COMTESSA DE VALLCABRA


10 D’AGOST DE 1714



El 10 d’agost de 1714, va morir Anna Stuart, reina d’Anglaterra: no va viure prou per rebre la notícia de la caiguda de Barcelona.

Malgrat que un mes abans de la derrota la situació de la ciutat era molt desesperada, els notaris tenien molta feina. Això pot semblar sorprenent, sobretot si es té en compte que tant els fedataris com els protagonistes de les seves actes feia temps que vivien sota les bombes.

El 10 d’agost de 1714, es presentaren a la notaria de Rafael Albià, al carrer de la Barra de Ferro, dues persones que volien formalitzar els seus capítols matrimonials: Magí Prats, fadrí fuster, fill del pedrenyaler Joan, i Maria Josepa Fau, filla del fuster Francesc Fau, difunt. El setge no havia variat el costum, secularment establert, dels enllaços entre persones vinculades a un mateix gremi i, en general, no havia aturat els casaments.

Segons recollí l’escriptura d’Albià, l’egrègia Maria Josepa de Potau i Ferran, comtessa de Vallcabra, dona de Cristòfol de Potau Ferran i Guimerà, comte de Vallcabra i membre del Consell de Sa Majestat, aleshores fora de la ciutat, havia deixat dit que «per los bons serveis rebuts de Maria Josepa Fau» llegava 140 lliures i dues caixes de núvia com a dot de la noia, i «en satisfacció no sols de la soldada que pogués pretendre per lo temps ha servit en casa dels comtes, com també en paga de la llegitima» i altres drets. Aquesta generositat de la comtessa amb les persones al seu servei era, com ja s’ha esmentat, la norma de conducta habitual d’una senyora noble. Cal suposar, sense gaire possibilitat d’error, que Maria Josepa portava aquest nom perquè era el de la comtessa Maria Josepa de Potau.

D’altra banda, Emanuel Mas i Soldevila anotà al seu diari que la situació de fam empitjorà aquell mes d’agost: «Ajustava’s a esta gran incomoditat y fatiga contínua dels de la Coronela y demés gent de armas la escassez y penúria de víurers y manteniments; que, per arribar-ne ja molt pocs de Mallorca, per temor dels vaxells de Espanya, anàvan molt reduint-se los que se trobàvan a la ciutat. Majorment lo del pa, que és lo primer aliment. De tal manera que ja als últims de dit mes de agost del poc que se podia pastar per compte de la ciutat primerament se’n venia als de la Coronela y soldats, y després als altres.»

Francesc de Castellví, al seu torn, també va consignar que començava a faltar el pa de bona qualitat i que el que es repartia aleshores a la població no el volien menjar ni els gossos: «Els extrems de gana que patiren els barcelonins no hi ha ploma que els pugui referir amb individualitat.» El 26 d’agost, el coronel Sebastià de Dalmau aconseguí aturar un aldarull causat per la qüestió del pa. La situació era molt crítica.234





ELS ATACS D’AGOST





Els atacs dels assetjants entre els dies 12 i 14 d’agost van marcar l’inici de la fase més cruenta del setge. L’11 d’agost de 1714, els borbònics envestiren el baluard del Portal Nou, però les lluites realment fortes es produïren els dies 12 i 13 i el matí del 14, amb una inusitada duresa al baluard de Santa Clara.

Les cròniques dels contemporanis afirmen que en aquestes jornades espantoses van morir 900 defensors i 1.000 atacants. El dia 14, el més sagnant, hauria costat la vida a 800 combatents assetjats i provocat 900 ferits a les seves tropes; mentre que els borbònics haurien patit 1.600 baixes, la tercera part mortals. Castellví va escriure que es podia sentir el murmuri de les dones i els nens resant el rosari a les cases. A la vista de la bravura dels assetjats, el comandant general Villarroel, nascut l’any 1656 a Barcelona, exclamava en una d’aquestes jornades: «Avui és dia que amb raó em gloria ser barceloní.»

Analitzats amb la perspectiva que el pas del temps proporciona, aquests dies apareixen com els més terribles des del punt de vista de les baixes patides pels dos bàndols. El dia 11 d’agost van entrar nou soldats ferits a l’Hospital General de la Santa Creu; el 12, 44; el 13, tretze, i el 14, 94. Xifres molt altes, sobretot si les comparem amb els 37 soldats que ingressaren a l’hospital l’11 de setembre de 1714.235

La crueltat dels combats fou desmesurada. Francesc Santacruz va escriure a la llegenda de la seva imatge sobre el setge: «Baluard de Santa Clara, y su convento demolido, con tres brechas, y su cortadura por a dentro; le assaltaron el dia 12 de agosto, y desaloxado el enemigo a una hora de haberle ocupado; y el 14 fue asaltado a las nueve de la noche, ocupándole la mayor parte por los enemigos, quienes se fortificaron en él y mantuvieron contra diferentes avances de los sitiados, hasta la una del dia inmediato, que se desaloxaron y pasaron a cuchillo a todos, sirviendo de sepulcros sus trincheras.»

Algunes notícies, com ara les de la família Pera, fan copsar la intensitat d’aquesta etapa gràcies a la qualitat tangible dels noms i cognoms dels defensors; ens apropen el drama que van viure famílies senceres.





EL CUNYAT DE MARIA BALET


11 D’AGOST DE 1714



El dissabte 11 d’agost de 1714, ingressà a l’Hospital de la Santa Creu Miquel Balet, casat amb Maria, natural de Barcelona i fill d’un altre Miquel. Portava barret, casaca blava, jupa fosca, camisa, mitges, calces d’estopa, sabates i corretja, «tot molt usat». El 23 d’agost, Miquel Balet, teixidor de lli, dictà el seu testament davant el notari Fèlix Avellà, desplaçat a l’hospital. El document establia que els marmessors serien Sebastià Moranges, prevere de Sant Pere de les Puel·les, la vídua Paula Balet, madrastra de Miquel, i Jacint Balet, paraire i mig germà del testador per part de pare. També va quedar escrit que Jacint en seria l’hereu.

Al marge de la mateixa pàgina del llibre de l’hospital on s’anotà l’ingrés de Balet, el 24 d’agost se n’apuntà l’òbit: fou una de les moltes víctimes de l’atac enemic que havia començat aquell 11 d’agost.

Uns dies més tard, el 3 de setembre, el notari Fèlix Avellà va fer l’inventari post mortem dels béns de Miquel Balet a la Casa o Hospital de la Misericòrdia, a instàncies de Jacint Balet i en presència dels testimonis Francesc Danyó, hortolà del Portal Nou, i Miquel Arnau, fadrí del mateix ofici. Aquest document notarial, en què Miquel Balet figura com a paraire, el seu altre ofici, permet saber que havia posat les seves coses en custòdia a la Misericòrdia, «para apartarlas del rigor del present siti». Ell, en canvi, no es va poder apartar de la mort causada pel setge.

El notari va interrompre l’inventari iniciat el dia 3 —l’hereu havia complert el termini legal d’un mes per iniciar-lo— i continuà la feina el 23 de setembre a «les cases» del difunt al carrer d’en Jaume Giralt, «las quals per ocasió del siti propassat estan la major part de aquellas dirruidas». La feina d’inventariar es va acabar malgrat totes les dificultats. Al carrer d’en Jaume Giralt, Fèlix Avellà hi trobà rastres palpables dels atacs enemics: un teler de teixir draps amb tres pintes, «part del qual està espatllat per ocasió de la bomba caygué en dita casa; un teler petit de teixir estamenyes amb una pinta fet també mal bé per dita bomba; un cofret mitjancer de fusta, lo qual està travessat de una bala de artilleria».

Maria, la muller del difunt, que no constava al testament de Miquel Balet ni era esmentada com a usufructuària dels béns del paraire, devia morir uns anys abans, encara que a l’hospital no se cités Miquel com a vidu. La documentació municipal permet saber que l’any 1705 la dona havia portat un procés a la cort del veguer contra el seu cunyat Jacint Balet, paraire, perquè aquest li havia clavat punyades i bufetades. La conducta violenta de Jacint Balet no va impedir, però, que el seu germà Miquel el nomenés hereu universal.236





EL DRESSANER JERONI DE GENERÉS


11 D’AGOST DE 1714



El mateix 11 d’agost de 1714, el noble Jeroni de Generés, drassaner, fill d’Anton de Generés, natural de Perpinyà, estava malalt i decidí fer testament. Josep Francesc Fontana fou el notari cridat per redactar el document. Segons constà a l’acta corresponent, la sepultura s’havia de realitzar a l’església del convent de Santa Mònica, «en lo vas on és enterrada ma muller», i es farien les misses que «apareixerà» als marmessors testamentaris. Aquests eren Teresa i Jeroni de Generés i Melich, fills de Jeroni i de Maria Teresa Melich, difunta muller del testador, i, també, Josep Despalau, abat del monestir de Sant Pere de Rodes.

El noble Generés deixava a la seva filla Teresa per a la seva «collocació en matrimoni», molt desitjada pels seus pares, una quantitat que augmentava el llegat de la mare de 5.000 lliures fins a 7.000. A Eulàlia, una altra filla, religiosa del convent de les Magdalenes, li atorgava deu lliures anuals, a sumar a les 50 que ja rebia. A Cecília, l’altra filla del noble, religiosa no professa del mateix convent, el testador li donava en herència 60 lliures anuals, una vegada professés. I, finalment, Generés feia hereu el seu fill Jeroni.

El 13 d’agost, mort el testador, els preveres de l’església parroquial de Santa Maria del Pi, complint la voluntat del difunt, van donar al seu cos la sepultura de beneficiat de rèquiem al convent de Santa Mònica.

Dies més tard, el primer de setembre de 1714, el notari Fontana va realitzar una primera part de l’inventari dels béns de Jeroni de Generés, a instàncies del seu fill Jeroni. Es tractava de complir el termini legal per iniciar els inventaris. La feina es realitzà al monestir de Sant Pau, «en lo qual morí per haverse retirat en ell ja desganat, a fi de resguardarse en quanto fos possible del bombardeig y demés perills que ocasiona lo siti que patex esta capital». El notari hi trobà peces de vestir que el noble malalt s’havia endut al monestir, com ara una perruca, un parell de sabates i unes xinel·les.

Acabat el drama del setge, s’actuà de la manera habitual. El testament es va publicar el 25 de setembre de 1714: a instàncies de la filla Teresa, Josep Francesc Fontana llegí el testament al convent de les Magdalenes, i el 2 d’octubre el notari acabà l’inventari per requeriment del fill i hereu a la casa del difunt, davant del convent de Sant Gaietà.

A més de la «silla volant» que el notari trobà a la planta baixa, no foren gaires els béns per llistar: el gruix del que es trobà a la casa, i l’habitatge mateix, eren de l’heretat de la seva difunta esposa, inventariada pel mateix notari Fontana l’any 1700. Jeroni de Generés havia rebut de la seva dona 1.000 lliures d’herència i li quedà per cobrar de la Diputació el salari no rebut com a drassaner. Atesa la situació després de l’11 de setembre, no seria fàcil percebre aquest deute.237





EL CAPITÀ MAGÍ DE NINOT I DE NEGRELL


12 D’AGOST DE 1714



Magí de Ninot i de Negrell, capità de la companyia dels sastres del batalló de la Santíssima Trinitat de la Coronela, lluitava el 12 d’agost de 1714, dia de Nostre Senyor, al baluard del Portal Nou. Una bala enemiga el va matar, i també hi van perdre la vida Cosme Guiu i Segimon Cassanyes, tinent i alferes de la companyia, respectivament. Els sastres constataven, de manera indubtable i crua, que els seus comandaments actuaven en primera línia i amb el valor requerit.

Passats uns dies i enterrats ja els morts, es van complir les obligacions ineludibles. El 25 d’agost de 1714, el notari Josep Francesc Fontana començà l’inventari dels béns de Magí de Ninot i de Negrell a l’habitatge on havia viscut, situat davant de la Casa de la Diputació, a la cantonada dels carrers del Call i de Sant Honorat. A causa de les dificultats del setge, l’inventari es va haver d’interrompre, però la vídua havia complert el termini legal per iniciar-lo. El 2 d’octubre, acabada la lluita, es va reprendre la feina, que finalitzà el dia 18.

Josep Francesc Fontana va haver de fer molta feina, ja que eren molts els béns per llistar a l’habitatge del capità mort. Quan el notari va entrar a la casa comprovà que les bombes de l’enemic no havien respectat l’interior de la propietat. Va escriure que el menjador de la casa estava «espatllat per les bombes», i a l’«aposento sobre la escala» apuntà les «quatre telas de quadros dels quals per las bombas se són espatllades les guarnicions» i un «quadro gran ab lo retrato del cardenal don Pedro de Aragón que està un poch espatllat de les bombas». El notari, però, hi trobà algun objecte delicat miraculosament intacte, com ara el «rellotge de llum ab sa guarnició de évano ab una pintura sobre vidre de Nostra Senyora de la Pietat». A l’«aposiento» que obria una finestra sobre l’escala i una altra al carrer del Call, descobrí tres «bufetillos» per estrada, «lo un bo y los altres dos espatllats per las bombas»; sis cadires de vaqueta de Moscòvia «espatlladas per les bombas» i diversos quadres també afectats pel bombardeig. Entre les joies i altres peces de valor, llistà: «Dos sortijas ab disset diamants en quiscuna», «un anell ab una esmeralda gran y sis diamants y un cintillo de rubins», que «donà de regalo» el difunt a la senyora «Isabel [de Padellàs] sa muller quan foren promesos, junt ab una capseta de cristall guarnit de plata sobredorada»; «una porcellana petita ab la imatge de Sant Francisco guarnida de or ab dinou vermelletas», que el poeta Joan Gualbes havia donat a Isabel de Padellàs per un fillolatge; «un collaret ab setanta nou perlas», regalat també a Isabel per un fillolatge; «un rellotge de bronse dorat per sobre un bofet, de campanilla espatllat», i un «rellotge de bronse dorat ab lo peu de evano ab la Imatge de Cristo en la columna de bronse dorat, lo qual rellotge està espatllat».

A més d’una gran quantitat de censos i censals, el notari apuntà també les propietats immobles: l’habitatge de Barcelona, amb tres botigues a sota i la cotxera, espatllats alguns «aposientos per tres bombas y de las balas que han tocat en elles», i la casa del difunt a Santa Coloma de Queralt, la principal de la famíla Ninot.

Uns dies més tard, l’1 setembre de 1714, es prosseguí amb la feina que ocasionava un difunt. A la notaria de Josep Francesc Fontana, el fuster Ambrosi Bojons va reconèixer haver rebut d’Isabel de Padellàs, vídua de Magí de Ninot, onze lliures, que era el cost del «bahul en que fou posat lo cadáver», la «cana y quatre palms de vayeta negra per cobrir dit baul», les «tres pesses de veta», les 700 tatxes, la fusta, les mans i els claus. La vídua, malgrat la situació que vivien la ciutat i ella mateixa, no havia trigat gaire a pagar al fuster per la feina realitzada i el material emprat. Ni la mort del marit defensant la ciutat, ni la continuació del setge i l’atac enemic van impedir que Isabel de Padellàs fes tot el possible per complir les seves obligacions legals i econòmiques.238





EL DOCTOR BERNAT MOXÍ


12 D’AGOST DE 1714



També el dia 12, mentre es lluitava al baluard del Portal Nou, el notari Tomàs Simon va fer l’inventari post mortem dels béns de Bernat Moxí, doctor en medicina, ciutadà honrat, oïdor reial i austriacista assenyalat. No era una feina que es pogués fer ràpidament, ja que calia llistar els béns del difunt a la casa on havia viscut, al carrer dels Vigatans, però era també necessari anotar els que es trobaven a l’habitatge del corder Pau Mestres, al carrer de l’Hospital, i al Palau del Rei, a l’habitació on vivia el ciutadà honrat Josep Serra. Per poder complir aquella obligació indefugible, es requeria una llarga deambulació per la ciutat i treballar en diversos llocs.

La feina es va iniciar a instàncies del cunyat del difunt, Josep Circuns, comanador de l’orde de Sant Joan de Jerusalem, i de la donzella Gertudis Moxí i Circuns, neboda de Josep i filla i hereva de Bernat Moxí i de la seva primera dona, Serafina Circuns.

El notari començà la llista al carrer de l’Hospital i l’endemà, 13 d’agost, la continuà al Palau del Rei i a la casa del difunt. Fugint de la seva casa del carrer dels Vigatans, més exposada a les bombes, el difunt doctor en medicina havia portat a l’habitatge de Pau Mestres dos llits; uns matalassos, un de petit per a la criada; diversos fardells, set de fets amb cortines d’estamenya verda i un amb una manta de cavall blanca i viada dins els quals es guardava roba de casa i de vestir; pocs estris de cuina; una cota de xambra de teles indianes; llibres de medicina, i altres coses que el fedatari Tomàs Simon llistà curosament.

A l’habitació de Josep Serra al Palau del Rei, el notari comprovà l’efecte que havien tingut les bombes en els béns de Moxí: entre diverses coses recollides, hi trobà tres quadres mitjaners, un retrat de mig cos de la reina i un quadre gran amb el retrat del difunt, tots fets malbé pels projectils. Finalment, a la casa del carrer dels Vigatans Simon afegí a la llista dos quadres totalment desfets per les bombes i alguns objectes miraculosament intactes, com ara les dues capses llargues amb dues cabelleres i dues cotetes negres de criatura, una de xamellot i l’altra d’escot.239





EL SERGENT MAJOR JOSEP SIURI


12 D’AGOST DE 1714



El 12 d’agost mateix, Josep Siuri, sergent major de la ciutat de València, dictà testament al notari Fulgenci Artich. El document recull que el militar estava greument malalt, però la veritat era que havia estat ferit al baluard de Santa Clara durant l’atac dels assetjants. Com tants altres valencians a Barcelona, Siuri trià com a marmessor testamentari Josep Vicent Torres Eiximeno. La resta d’escollits foren Joaquim Siuri, el seu fill primogènit, i Josepa Maria Almella, cara i amada muller. A tots tres els donava i conferia «tot lo poder que a semblants marmessors testamentaris sels sol, pot y deu donar per furs y privilegis de la Ciutat i Regne de València». Una ciutat i un regne, ja sense privilegis, aleshores més llunyans que mai.

El sergent establí que es repartís la seva herència en cinc parts iguals: tres serien per a Joaquim, el fill primogènit, i les altres dues per a Josep i Marianna, també fills seus. Quan arribés el moment, la dona del sergent major seria usufructuària dels béns del marit. El cos de Josep Siuri havia de ser sepultat a l’església del convent de Sant Josep, un dels llocs triats més habitualment pels valencians que en aquells anys de desterrament vivien i morien a la Ciutat Comtal.240





EL NOTARI JAUME SAGALÀ I EL GENERAL JOSEP DE BONEU


13 D’AGOST DE 1714



Jaume Sagalà, notari reial i causídic i ciutadà honrat, es trobava afectat d’una malaltia temporal, ja que les dolences eternes afecten només l’ànima, i decidí fer testament. Advertit de les intencions de Sagalà, el notari Joan Solsona caminà aquell 13 d’agost de 1714 des de casa seva, al carrer Davant de la Porteta de Sant Jaume, fins a la del testador, situada al carrer dels Abaixadors. Havia d’atendre aquell client, tot i que a uns centenars de metres, a la muralla i als baluards de llevant, es decidia el futur dels assetjats.

Tal com va quedar anotat al primer llibre de testaments de Joan Solsona, entre els marmessors del ciutadà honrat Sagalà figurava ni més ni menys que Josep de Boneu, que l’any 1711 havia estat nomenat general d’infanteria per Carles III. Era oncle de la dona del testador, Maria Paula Martínes.

Al llarg de la seva vida, Jaume Sagalà havia protagonitzat un notable ascens social. El modest punt de partida fou el de fill d’un paraire i abaixador de nom Jaume. El pare va fer molt per la família quan es va introduir en l’àmbit lucratiu de l’arrendament dels drets del General i de la Bolla. De la seva banda, el fill ja era ciutadà honrat el 1707. El fet de tenir com a familiar el general Boneu mostra que després d’aconseguir el títol Jaume Sagalà va continuar avançant per un camí profitós.241





LA FERIDA AL PIT I A L’ESPATLLA


14 D’AGOST DE 1714



El 13 d’agost van entrar a la guàrdia del Portal de Santa Clara dues companyies del batalló de la Verge de la Mercè de la Coronela: la dels escudellers, comandada pel capità Josep Antoni Mata, i la dels fusters, sota les ordres de Joan Francesc Masdéu i Pla, mort durant les lluites d’aquell dia. S’incorporà també al sector defensiu la companyia dels estudiants de medicina, teologia i filosofia del batalló de Sant Sever, amb el capità Josep Fornés, doctor en medicina, al capdavant.

A la plataforma del Portal de Sant Daniel hi havia la companyia dels notaris públics de Barcelona del batalló de la Immaculada Concepció de la Coronela, comandada pel seu capità, Josep d’Oliver i de Botaller, comte de Camprodon, que fou ferit i expirà el 13 d’agost, com molts dels homes a les seves ordres.

Després de diversos canvis de situació dramàtics, els assetjants ocuparen el baluard de Santa Clara, però finalment els defensors el tornaren a conquerir. A la una del migdia del 14 d’agost de 1714, sonaren els timbals i les trompetes de la ciutat per celebrar el desallotjament de l’enemic.

El mateix dia, mentre es produïen els violents combats a les defenses de llevant de la ciutat, el pagès Josep Cellarès dictà testament al notari Francesc Rossell, en presència dels testimonis Ramon Fàbregas, hortolà del Portal Nou, i Francesc Valls, calderer.

Cellarès era fill de Joan, també pagès, i d’Esperança, els dos ja morts. Els pares no havien viscut aquests anys difícils, ni van haver de veure el seu fill ferit per una bala enemiga.

El notari Francesc Rossell va prologar el document testamentari amb una introducció que havia esdevingut habitual aquells dies: «Detingut en lo llit per una ferida de bala en lo pit y espatlla, per rahó de la qual considero que estic ab gran perill de la vida, estant emperò ab mon bon enteniment sana e íntegra memoria y ferma paraula, volent disposar de mos béns fas y ordeno lo present meu testament y darrera voluntat meva.» A causa del setge i de la lluita a mort, les paraules ferida i bala s’encastaven a les velles fórmules protocol·làries dels notaris.

Josep Cellarès nomenà la seva dona Maria marmessora testamentària i la va fer hereva. Quan ella morís seria substituïda per l’ànima del testador, que gaudia de la condició d’immortal. Arribat el cas, la sepultura s’havia de fer a Sant Pere de les Puel·les i caldria celebrar 1.000 misses per l’ànima del difunt, a cinc sous de caritat cadascuna. Manà també el pagès ferit que, per obtenir ràpidament diners després de l’òbit, fossin «venuts la capa de panyo y los quatre gambetos» que tenia, i més tard ja es faria l’encant dels seus béns.

El pagès no oblidà fer constar que un tal Josep, soldat impedit del regiment de Sa Majestat, li devia vint-i-dos rals per mercaderies i nou rals més. Tampoc deixà de manifestar al notari que Margarida Vilanova, vídua del carrer de Sant Pere Més Alt, li havia lliurat «en penyora dues manillas de perlas, una creueta d’or ab diamants, dues culleras, dues forquillas de plata i un anell d’or», per les quals havia emprestat a la dona set dobles i mitja. I no es descuidà d’afegir que Caterina, del carrer de les Beates, havia empenyorat «quatre culleras de plata», per les quals li va deixar una dobla. Homes ben allunyats de la riquesa, com el pagès Josep Cellarès, podien ajudar sense abusos d’usurer aquells que, per circumstàncies de la vida, no disposaven de diners.

Cellarès morí un temps més tard. Sovint es trigava a expirar com a conseqüència d’una ferida de bala, però també era difícil, malgrat la reconeguda perícia dels metges i cirurgians barcelonins, sobreviure als efectes d’un projectil. El 29 d’octubre de 1714, ja mort el pagès, el seu testament es va fer públic davant els testimonis Francesc Codina, paraire, i Joan Vila, fadrí teixidor.242





LA MORT A LA FOSCOR


14 D’AGOST DE 1714



La nit del 14 d’agost de 1714, un militar especialment valerós es va oferir a Antoni de Villarroel per recuperar el terreny perdut pels defensors al baluard de Santa Clara. Era l’aragonès Joan de Espiagua, capità de la companyia de granaders del regiment de Sant Miquel. El general, lloant-lo, va acceptar l’oferiment i Espiagua, protagonista d’altres actes de coratge durant el setge, va atacar l’enemic al capdavant dels seus homes. Les condicions de l’escenari on tenia lloc l’acció eren espantoses, com les lluites que s’hi produïren: Francesc de Castellví explica que els combatents es trobaren «luchando entre lo lóbrego de tanta oscuridad repetidas veces, a brazo partido, sin distinguirse amigos de enemigos».

Juan de Espiagua va morir al baluard de Santa Clara, amb molts altres, enmig d’una foscor que impossibilitava identificar atacants i defensors. El dia 16 es va fer la processó per portar el cadàver del militar aragonès des del carrer Ample, on havia viscut, fins a l’església parroquial dels Sants Just i Pastor, on es va fer sepultura general de rèquiem amb quatre atxes i un ofici de cos present, tot per un cost de vuit lliures, catorze sous i sis diners, inclosa la caritat de tres misses.243





EL CAPITÀ D’ARTILLERIA JOSEP RIBAS


14 D’AGOST DE 1714



El 14 d’agost, el notari Salvador Golorons i Prous recollí en una acta les últimes voluntats del capità d’artilleria Josep Ribas, ciutadà de Barcelona, fill del mestre de cases del mateix nom, i de Maria, ambdós ja difunts. L’escena tenia lloc a la casa del testador al carrer de les Sitges, davant del convent del Bonsuccés, en presència dels escudellers Antoni Morà i Josep Hortas, que feien de testimonis.

Ribas va poder dictar el testament perquè, «encara que detingut en lo llit de malaltia corporal o ferida» de la qual temia morir, disposava de «ferma loqüela [parla]» i de la resta de condicions necessàries per testar. El capità d’artilleria nomenà com a executors de les seves darreres voluntats la seva dona, Jerònima, i els escudellers Antoni Morà, Jacint Solanes i Salvador Casals. Tot i que els notaris eren ben curosos en el compliment de les seves obligacions, Salvador Golorons no havia d’incloure, entre aquestes, la d’informar sobre quina era la relació del ferit amb el gremi d’escudellers, si és que en tenia alguna. En canvi, havia de deixar per escrit, perquè així li dictà el seu client, que la sepultura del cos es faria a l’església de Santa Maria del Pi, a terra ferma, en un acte a celebrar amb dos còvens i quatre atxes. A més, caldria dir 100 misses per la seva ànima, cada una de caritat de cinc sous.

El testador afegí que al seu fill, l’ajudant d’artilleria del mateix nom, se li donaria «lo llegat que li feu Maria Soler, vídua, sa avia, ab pacte que hage de ser obedient a sos pares, y casant a gust y voluntat de aquells, y obrant com deu obrar». Poques paraules li bastaven a Ribas per fer-se entendre. Li deixà també al fill 100 lliures en concepte de drets maternals de Maria Barberà, primera dona del capità d’artilleria, i a Josepa, donzella filla seva, li llegà 50 lliures, que li pagaria el seu germà Josep quan rebés de part dels avis les 200 lliures de dot de la primera dona del testador. Al frare Joan Ribas, religiós de Sant Francesc, també fill seu, li atorgava 50 lliures, que rebria el dia que cantés la primera missa, quantitat que hauria de pagar igualment Josep. Jerònima, caríssima muller seva, nomenada usufructuària dels béns, rebria 200 lliures pels bons serveis que havia donat al testador.

Seguint les darreres voluntats del capità d’artilleria, l’hereu seria Josep Ribas, fruit del matrimoni amb Maria Barberà. En cas que aquest morís, rebria els béns el seu germà Jeroni, de dotze anys; si aquest desapareixia abans de temps, seria hereu un altre germà, Pere, de set anys, i si Pere també moria abans d’hora, la filla Josepa seria l’hereva. Finalment, el capità Ribas va fer escriure al notari: «Vedo a mon hereu la detracció de quarta trebalianica [trebel·liànica] […] o altre espècie de desmembració de ma heretat.» Escrita la totalitat del testament, el capità podia expirar tranquil, encara que la lluita continuava a les muralles i els baluards aquell terrorífic dia 14.

Josep Ribas no va sobreviure a les ferides rebudes. El diumenge 19 d’agost, els preveres de l’església parroquial de Santa Maria del Pi el van sepultar i el 7 d’octubre, finalitzat el setge, es llegí el testament del militar a la notaria de Salvador Golorons i Prous a la plaça del Regomir.244





EL MARQUÈS DE POZO NEGRO


14 D’AGOST DE 1714



Les conseqüències de l’atac d’aquell mes d’agost foren desastroses, i els valencians que defensaven Barcelona també les van patir. Francesc Carrós de Vilaragut Pardo de la Casta, marquès de Pozo Negro, senyor de la baronia de Toga, veí de València, capità del regiment de la Diputació, en fou un dels afectats. El 14 d’agost, el noble, que estava ferit a la seva casa del carrer Ample, dictà testament al notari Fulgenci Artich.

El testador trià com a marmessors Andreu Almunia i Carrós, alferes del regiment dels Desemparats, i Francesc Roca i Barrionuevo, cunyat seu, que vivia amb ell. Com s’ha vist, uns mesos abans, el 2 d’abril de 1714, la situació entre Francesc Roca i Francesc Carrós fou la contrària: el primer era el testador i el segon, el marmessor testamentari.

El marquès de Pozo Negro establí que el seu cadàver, vestit amb l’hàbit de sant Francesc, es diposités a l’església del convent de la Trinitat. Dictat això, nomenà hereu Josep Carrós, fill primogènit, que vivia a la casa del carrer Ample. El testador, prudent, deixà Francesc, fill «secundo genit», com a substitut hereditari, i advertí que si arribava el cas l’hereu seria Vicent, fill «tercio genit».

Francesc Carrós de Vilaragut, pessimista per la situació de la guerra, va afegir que «si qualsevol de mos hereus y successors, no restituintse València a la obediència del emperador y rey nostre señor el señor Carlos Tercer (que Déu guarde) no voldrà viure en dita Ciutat y Regne de València, sinó en terres y dominis de Sa Magestat Cesàrea; en este cas, sols sia hereu del títol de marquès y demés gràcies que Sa Magestat Cesàrea ha estat servit dispensarme, y que en los demés béns lliures y vinculats que tinch en dita Ciutat y Regne de València, de qualsevol espècia y calitat que sien, succehexi aquell immediat successor, a qui tocarà, que voldrà viure en la dita Ciutat y Regne de València». Finalment, trià com a tutors dels seus fills Vicent Roca, l’avi matern, i, en cas que no pogués, Francesc Roca i Barrionuevo, oncle dels seus fills.

El 22 d’agost, els clergues de la parròquia dels Sants Just i Pastor van fer la processó amb el cadàver de Francesc Carrós des del carrer Ample fins a l’església del convent de religiosos calçats de la Santíssima Trinitat. El mateix dia, el notari Fulgenci Artich aixecà acta sobre el dipòsit del cos, fet per Francesc Roca i Barrionuevo, marmessor de l’ànima del difunt. El taüt estava folrat per fora de baieta negra, guarnit de veteta blanca i tatxonat de taxtetes ordinàries. Abans de posar-lo a la sepultura dels confrares de la Santíssima Trinitat, el bagul de mort va ser obert i el notari Fulgenci Artich, que coneixia molt bé el marquès de «tracte i comunicació», examinà el cadàver. Feta la comprovació, es posà dins la caixa l’habitual canó de vidre amb un albaranet que deia: «D. Fran. Carroz de Vilaragut Pardo de la Casta marquès de Pozo negro Baró de Toga.»

Deu anys després, el 1724, s’incorporaren a les actes del notari Fulgenci Artich alguns comptes que es referien a deutes del difunt Francesc Carrós, portats per fra Josep Gilabert, com en altres casos de valencians a Barcelona. Hi constaven les quantitats degudes a Antònia Hernàndez, l’ama, per haver criat i «dado leche» al fill del difunt, Vicent, durant vint-i-tres mesos; a Joan, xocolater de la plaça de la Trinitat; a una criada del marquès de nom Leonor, que abans havia servit l’ama Antònia; a fra Josep Gilabert, per la tela imperial que va emprar per fer camises i calçotets per al fill Josep; al mateix Gilabert per 100 misses fetes per l’ànima de Vicent, germà de Francesc Carrós, i 150 dedicades a l’esposa d’aquest, Teresa Roca; al barber Josep de la plaça de la Trinitat; a la bugadera Maria; a Vicent, el forner de pa; a l’apotecari de la Trinitat, de nom Josep; a diverses persones del seu servei; a Pau Gabaro, revenedor de la Boqueria, per diferents coses preses per al servei de la casa i menjars; i a l’apotecari de la Boqueria, de cognom Sala, per medecines per a Francesc Roca, sogre del difunt, amb indicació expressa del marquès de Pozo Negro per tal que, si el sogre no volgués pagar-les, es fes dels seus propis béns.

No fou Francesc Carrós, ni de bon tros, la darrera víctima valenciana d’aquell mes d’agost de lluites ferotges. El dia 13 caigué ferit Francesc Lloris de la Torreta, tinent del regiment de la Diputació, i el portaren a la Trinitat Calçada, on expirà dos dies més tard. El seu germà Josep, veí d’Alcalà de Xivert, va fer dipositar el cadàver a l’església del convent de Sant Francesc. Seguint la voluntat del difunt, vint-i-quatre preveres de l’església de Santa Maria del Pi acompanyaren el cos fins al seu destí. Es va clavar al bagul una planxa de plom amb la inscripció: «Hic jacet Dn Franciscus Loris de la Torreta villa de Alcala de Gibert naturalis Regni Val. Obyt dia 15 Augusti 1714.» La caixa es posà a la sepultura de la confraria del Cordó, «en lo mig» de dita església, entre la porta que mirava a la casa del comte de Santa Coloma i la capella del pare sant Francesc.

I només un altre exemple de valencià mort aquells dies a Barcelona: el 19 d’agost, els preveres de Santa Maria del Pi dipositaren al convent de Santa Mònica el cos de Josep Gasull de Solernovo, capità de cavalls del regiment de la Fe, mort a causa de les ferides rebudes al baluard de Santa Clara.245





LA NOTA DE SEBASTIÀ DE DALMAU


15 D’AGOST DE 1714



El 15 d’agost de 1714, Sebastià de Dalmau era coronel de dia. Des del baluard del Portal Nou, on lluitava, envià una nota al conseller en cap Rafael Casanova en què es podia llegir: «Fins ara no és anat ningú a rellevar la gent de la mitja lluna de Sant Daniel. Previnch a Vuesa Excel·lència que temo quedarà esta nit sens ningú. Si Vuesa Excel·lència no dóna providencia per que assistesca la gent als retens, jo no puc dir més del ja avisat, lo demés ha de fer Vuesa Excellència.»246





LA CASA ABANDONADA


16 D’AGOST DE 1714



Després del fracàs dels seus atacs, els assetjants optaren per una pacient cautela: els assalts a la muralla i els baluards no es continuarien fins que no s’aconseguís obrir-hi més forats pels quals entrar a la ciutat. Amb aquesta finalitat, i amb l’ajut dels canons desembarcats dels vaixells, l’artilleria enemiga començà a batre decididament els murs que defensaven el costat de llevant de Barcelona per fer-hi tantes bretxes i tan amples com fos possible. Francesc de Castellví va escriure que els edificis rebien també els impactes dels projectils: «Les bales que entraven a la ciutat, com que eren de gran pes, ocasionaven grans danys als edificis, ja abans maltractats.»

De fet, des de l’inici del bombardeig, les cases i la resta d’immobles patiren l’estrall de les bombes. El tir dels canons, que descriu una trajectòria que rep el nom de tensa, no era infal·lible en l’objectiu de desfer les muralles, de tal manera que els projectils passaven sovint per sobre d’aquestes i anaven a parar a les cases. No tota la culpa dels enderrocs, però, era dels càlculs erronis dels artillers felipistes en l’ús dels canons, i la major part de la responsabilitat va ser de qui decidí emprar morters contra la ciutat. A diferència dels canons i de manera ben premeditada, els morters no disparaven contra la muralla, sinó que el seu tir parabòlic buscava directament i sense pretext derruir els habitatges.

Aquells dies, una bala de les que havien d’obrir bretxa tocà la imatge de la Immaculada Concepció a la piràmide de la plaça del Born que havia fet erigir Carles III el 1706, segons la traça de Francesc Santacruz i Gener. La figura de la marededéu quedà amb els braços oberts. Aquest fet sorprenent va ser considerat un miracle i per a algunes persones fou un anunci inqüestionable de la victòria propera dels defensors de la ciutat.

El 16 d’agost, el notari Francesc Rossell s’ocupà de l’inventari post mortem dels béns del taverner Valentí Canyellas, que l’11 de maig de 1713 havia dictat testament al mateix notari. La seva vídua Maria havia hagut de deixar la casa i taverna al Pla d’en Llull i al carrer de Bonaire i traslladar-se al convent de Sant Francesc. El notari Francesc Rossell va explicar a l’acta que la dona es va veure obligada a marxar de la casa amb la seva família «trahentse tots los mobles y trastes que ne pogué traurer, retirantlos y recullintlos en el convent de Sant Francesc y altres parts, per posarlos en salvo per ocasió que lo exèrcit enemic en lo present siti que se troba posat en la present ciutat, té posades las baterias de las pessas y bombas tirant a obrir las bretxas des del Portal Nou al baluard de Llevant, y trobarse ditas casas en lo endret del districte de ditas bretxas, que probablement se pot témer la total ruyna de ditas casas per rahó de las balas y bombas de dit exèrcit».

Aquell dia, el notari Rossell només va descriure la situació en què es trobava la casa després dels violents combats dels dies anteriors i no va començar realment la feina fins al 25 de setembre, ja acabat el setge. Amb l’inici de l’inventari, però, la vídua deixava clar que tenia la intenció de respectar el termini legal previst i mostrava la seva voluntat d’evitar tot possible frau. A l’acta notarial consta que la casa es trobava «sens tauladas y en part de las parets molt derruhidas per ocasió de ditas balas y bombas». El notari hi trobà diversos objectes en bon estat, com ara la inevitable xeringa d’estany per fer lavatives, amb la seva capsa de fusta, o les bótes de la taverna; i altres fets malbé, com els dos llits «espatllats» per les bombes, el catre també «espatllat» perquè li havia caigut el sostre damunt, o les peces de vidre de la cuina, esmicolades.

Alguns béns ja no eren a la casa o a la taverna, ja que havien estat robats: era el cas d’una màrfega, tres taules, part de les peces de ceràmica, els pesos de les balances, sacs i saques, les mesures de mesurar oli i les de mesurar vi. Altres havien estat sostrets dels llocs on es guardaren quan la casa quedà oberta a causa de les bombes. Així, un cortinatge de llit de drap portuguès, dos matalassos i altres coses portades al convent dels frares del Pla d’en Llull foren robats. A més, el notari va fer constar que dos matalassos eren encara al convent de Sant Francesc, a la cel·la on vivia la vídua del difunt Valentí Canyellas, ja que els soldats allotjats allà un cop acabat el setge els prengueren i no els volien tornar, dient que els feien servir.

El notari Francesc Rossell també trobà a la casa, en el transcurs d’un dificultós inventari que l’obligà a treballar també el 30 de setembre, dues piles de teules de les dues barraques de Valentí Canyellas «que feu espatllar la ciutat durant lo siti»; el testament del taverner ja havia previst la possibilitat de l’enderroc de les barraques. El fedatari va fer constar també les peces de plata, les joies i els diners que la vídua havia aconseguit salvar de les bombes, els lladres i els soldats, i que encara conservava després de pagar les despeses de combregar, de la funerària, de les misses i del seu dol. Francesc Rossell anotà igualment els diners que el difunt havia prestat, o «deixat graciosament», al botiguer de teles Pere Màrtir Posas; a Pere Mir i Janer, pagès de Sant Sadurní; a Josep Samsó, llogater de mules del carrer de Bonaire; al ferrer Francesc Xivixell; a Isabel Cases, vídua de l’hostaler Joan Cases, que portava l’Hostal de l’Alba; al traginer Antoni «de Lleida», del carrer del Joc de la Pilota; a un pagès de Sant Joan Despí; al traginer Ramon vulgarment anomenat «lo Casat»; a la Diputació del General de Catalunya, segons rebut firmat per Manuel de Ferrer i Sitges, lloctinent de pagador, el 2 de setembre de 1713; i als llogaters de mules Jaume Muns i Antoni Grau. Aquest últim era un préstec incobrable, ja que es remuntava a 1688 i feia anys que Grau havia mort.

El 27 de gener de 1715, el mestre de cases Miquel Cabanyeras i el fuster Gabriel Brunet van reconèixer, a la notaria de Francesc Rossell, haver cobrat, per obres realitzades a la casa del Pla d’en Llull, el primer més de 200 lliures i el segon quasi 85. Havia estat necessari realitzar-les perquè l’edifici estava pràcticament enrunat per les bales i les bombes que li caigueren durant el setge. Aquesta reparació de la casa, però, resultà del tot inútil, i l’elevada despesa fou una trista manera de llençar els diners: l’habitatge del taverner Canyellas va ser derruït per fer la Ciutadella.247





LA FILLA DEL TINENT CORONEL JOHANNES WAHRELST


16 D’AGOST DE 1714



El regiment d’infanteria Sant Narcís d’Alemanya o dels Alemanys s’havia format l’any 1713 després que Anglaterra abandonés els catalans. Incorporava alemanys, austríacs i alguns italians que volien defensar Barcelona fins al final compartint regiment amb catalans i aragonesos. Els difícils dies d’agost de 1714 va participar en la defensa acarnissada i valerosa del baluard de Santa Clara, amb el seu coronel Joan de Llinàs i Escarrer al capdavant. Aquest fou ferit el dia 13, i el tinent coronel Johannes Wahrelst va prendre’n el comandament.

El 16 d’agost, aprofitant la pau tensa posterior a la tempesta de pólvora, el notari Josep Vila aixecà una acta que recollia els capítols matrimonials entre el doctor en drets Francesc de Benet i Ferrer, natural d’Agramunt, fill del doctor en drets del mateix nom, i de Caterina, ambdós ja difunts; i Josepa Wahrelst, filla de l’esmentat Wahrelst, «tinent coronel dels alemanys», i de Maria Bàrbara, els dos vius. El matrimoni ja s’havia celebrat i era l’hora de deixar per escrit els pactes que, com era habitual, tenien el seu punt fort en l’assumpte del dot. La mare de Josepa llegava a la seva filla, per aquest concepte, 100 dobles d’or, és a dir, 550 lliures. Només les podria aportar, però, quan hagués pogut cobrar les quantitats que diverses persones li devien, i aquell, és clar, no era un bon moment per fer-ho.

Tampoc eren dies senzills per a Josepa malgrat el seu casament, ja que el pare era en constant perill de mort. Potser aquesta gran incertesa sobre el futur, que devia amoïnar especialment Johannes Wahrelst, era la que havia originat, en uns moments tan singulars, l’acte de formalitzar notarialment la unió en matrimoni del doctor en drets i la filla del tinent coronel.248





EL TRASLLAT INÚTIL DEL BOTIGUER JOAN SERRA


16 D’AGOST DE 1714



També el dia 16, el notari Pau Mitjans va fer l’inventari post mortem dels béns de Joan Serra, botiguer de teles, en una casa del carrer de Montalegre situada davant de la porta de l’Hospital de la Misericòrdia i al costat de l’hort del Col·legi o Seminari del Senyor Bisbe. Joan Serra s’havia traslladat al Raval per por de les bombes: era una zona una mica més segura que la del carrer de l’Argenteria, on vivia. De res, però, li va servir haver canviat el lloc de residència.

El notari trobà escassos béns a la casa del carrer de Montalegre i els llistà ràpidament. Pere Serra, fill del difunt i botiguer de teles com ell, va fer constar a l’acta que, a causa del setge, els mobles i objectes del seu pare estaven disseminats per diversos llocs. I afegí que no seria fàcil fer l’inventari de la botiga «en lo temps del dret prefegit», és a dir, en el termini legalment fixat. La casa i la botiga de Joan Serra al carrer de l’Argenteria havien rebut l’impacte de tres bombes i nou bales i no s’hi podia accedir. Així, el notari no va poder fer la feina fins al 15 de març de 1715. Amb la feina realitzada el 16 d’agost, però, s’havia pogut complir el termini legal d’inici de l’inventari.

A la casa de l’Argenteria, el notari Pau Mitjans llistà el 1715 tots els objectes que hi trobà. El document recollia que moltes de les pertinences havien quedat «arruïnades» per les bombes i esmentava altres béns que es guardaven a casa del botiguer Jacint Ratés al mateix carrer de l’Argenteria. Realitzà també l’inventari de la botiga del difunt i comprovà que hi abundaven els teixits i productes confeccionats a les nacions abans aliades de Catalunya: xamellots de Flandes, xamellots, tripes, «druguets» i escarlates d’Holanda, sarges, draps i mitges d’estam d’Anglaterra. D’altra banda, resultà molt llarga la relació de les persones que devien diners a la botiga, entre les quals es trobaven Pau Ignasi de Dalmases, Pere d’Amigant, Miquel de Cordelles i Jeroni de Mascaró. A l’acta consta que una part important dels deutes eren «de mala cobrança» i que els diners corresponents es podien donar per perduts.

Pere Serra, fill del difunt Joan Serra, era una persona de relleu a la ciutat: el conegut historiador Pere Serra i Postius, austriacista, dedicat en especial a la història eclesiàstica del Principat, posseïdor d’una notable biblioteca i, gràcies a la seva erudició, membre des de 1729 de l’Acadèmia de Bones Lletres de Barcelona. Va simultaniejar la seva intensa activitat cultural amb la de botiguer de teles, però patí grans dificultats econòmiques per publicar. Un problema que hauria estat menor si hagués pogut cobrar els deutes al seu pare.249





L’ARGENTER RAMON GUILLA


17 D’AGOST DE 1714



Després dels combats de mitjan agost, l’allau de testaments no cessava. L’argenter Ramon Guilla, fill de Pere, pagès de Santa Maria de Llerona, va testar el 17 d’agost. Estava bé de salut i, per tant, era la preocupant situació militar el que el devia portar a dictar les darreres voluntats. L’argenter vivia al carrer de l’Argenteria, el lloc que convenia als membres del seu ofici, on també habitaven els dos argenters cridats per fer de testimonis: Josep Morató i Maties Gener. Al seu torn, el notari escollit, Pau Cabrer, tenia casa seva ben a prop, en una travessia de l’Argenteria als Mirallers.

Ramon Guilla dictà que l’hereva fos la seva dona Clara, mentre es trobés en vida natural, i li concedí per escrit la facultat de repartir els béns entre els fills de tots dos de la manera que ella preferís. L’home va morir poc després, ben possiblement a causa de les ferides rebudes mentre lluitava amb la companyia els argenters. El 17 de setembre de 1714, es va fer públic el testament a casa seva, en presència dels testimonis Francesc Roig i Vives, argenter i comerciant, i Josep Roig, fadrí argenter, també veïns del carrer de l’Argenteria. El 10 d’octubre es va dur a terme, a instàncies de la vídua i davant els testimonis Jeroni Alemany, argenter, i Francesc Prats, fadrí argenter, l’inventari post mortem dels béns de Guilla.

Els primers documents del cadastre borbònic, de maig de 1716, mostren que la vídua Clara va superar el setge i que, en la seva condició de viva, era considerada perfectament capaç de pagar l’impost que li pertocava.250





LA FAMÍLIA BO


17 D’AGOST DE 1714



Era també el 17 d’agost quan ingressaren a l’Hospital de la Santa Creu i de Sant Pau quatre membres de la família Bo. Primer va quedar anotada l’entrada de Maria Antònia, natural de l’Alcora, a València, filla de Josep Pitart i casada amb Josep Bo. Vestia caputxa i ropilla negres, faldilla d’estamenya, davantal de blauet, camisa i sabates, «tot dolent». A continuació es reflectiren els ingressos de tres filles minyones del matrimoni nascudes a Barcelona: Josepa Maria, que vestia camisola vermella, bolquer groc, camisa i «fora», «tot dolent»; Rosa, que portava gipó de xamellot, faldilles blaves, camisa i «fora»; i Agustina, amb fasset de teles viades i «fora».

Maria Antònia Bo era una més de les persones refugiades a Barcelona després de marxar del Regne de València, i les tres minyones ja van néixer a la Ciutat Comtal. Es desconeix què va provocar el seu ingrés, però és lògic pensar que, o bé foren ferides per l’esclat d’una bomba, o bé entraren a l’hospital a causa de la fam que patien. Atès que cap d’elles va morir a la institució, es pot aventurar com a més probable la segona possibilitat.251





EL FUTUR TRUNCAT D’ANNA GARRIGA I JOSEP SALVADOR


18 D’AGOST DE 1714



El dissabte 18 d’agost de 1714, Josep Salvador va dictar testament. Era fill de Josep Salvador i Roch, mariner de Lloret, i d’Eulàlia Gibert, segona muller d’aquest, els dos ja difunts. Josep Salvador fill havia nascut a Lloret, però vivia a Barcelona, on treballava com a escrivent del notari Josep Brossa.

El jove Salvador fou un dels ferits durant els atacs felipistes dels dies anteriors. Els escrivents de notari, en efecte, lluitaren a les defenses de llevant de la ciutat, amb pèrdues considerables.

Josep Brossa, mestre de Josep Salvador, va ser l’encarregat de recollir les darreres voluntats del seu escrivent, començades amb les paraules següents: «Detingut de ferides de les quals jach en lo llit y temo morir, estant emperò per la gràcia de Déu ab mon bon enteniment sana e íntegra memòria y ferma loqüela, volent disposar de mos béns fas y orden mon testament última y darrera voluntat mia.» La fórmula notarial sonava com una familiar lletania, que potser acompanyava en el seu desconsol el ferit i el seu mestre.

Com a marmessors testamentaris, l’escrivent nomenà el «distingit» Josep Brossa, el sastre Domènec Domènech i el fadrí adroguer Nicolau Darder, els dos últims, cosins de Salvador. El testador dictà: «Per lo molt amor y voluntat que aporto a Lluis Gibert, hereu de la casa de ahont isqué ma mare, remeto lo compliment del dot.» I continuà dient que a la donzella de Lloret Anna Garriga, amb qui esperava contreure matrimoni, li deixava per lo molt amor que li tenia vint-i-cinc dobles d’or d’Espanya. Llegava la resta dels seus béns a Nostre Senyor Déu i a la seva pròpia ànima. Una vegada fet l’inventari i l’encant corresponents, podrien ser celebrades misses i altres pietosos sufragis, «tants quant la mia universal heretat abastarà».

Els testimonis «cridats y per boca pròpria de dit testador pregats» foren l’il·lustríssim senyor Josep Puigdaura, prior de Sant Pau del Camp, i el no menys il·lustríssim senyor Josep Santacreu, ardiaca de Solsona. Uns dies més tard, el 22 d’agost, ja mort Josep Salvador, el testament fou publicat a instàncies dels marmessors i en presència dels testimonis Francesc Cardenyes, doctor en drets, i Joan Hortet, estudiant de teologia.

La desgràcia havia truncat el futur de la parella que havien de formar Josep Salvador i Anna Garriga. Devia ser una escassa consolació per a la noia rebre les vint-i-cinc monedes d’or que li llegà el seu promès.252





ELS CASAMENTS DESPRÉS DELS ATACS


19 D’AGOST DE 1714



Les envestides dels exèrcits de les Dues Corones no aturaren els casaments a la ciutat. Després d’haver demanat llicència al bisbat de Barcelona el 19 d’agost, el mateix dia es casaren el vidu Josep Roure, llogater de mules, i Mariàngela Serra, filla de Joan, teixidor de Sant Andreu del Palomar.

El 17 d’agost, Baptista Ramon, oriünd del Grau de València, jove artiller de la companyia del difunt capità Josep Ribas, i Maria Viladrosa, filla del desaparegut Salvador Viladrosa, pagès d’Ivorra, havien demanat llicència i el 20 es van casar.

El dia 22 declararen els testimonis de Joan Fermí, fadrí carreter, i de Maria Puig, filla del pagès Jaume, i una vegada comprovat que cap dels dos estava casat, van contreure matrimoni aquella mateixa jornada.

El 26 demanaren permís per casar-se Joan Pellicer, sergent major agregat, fill de Joan, ciutadà honrat de Reus, i Marianna Masdemunt, vídua del manyà Pau Sorell i filla d’Onofre i Marianna Masdemunt, difunts.253





EL MESTRE DE DANSES SEVILLÀ


20 D’AGOST DE 1714



Salvador López, natural de Sevilla, era mestre de danses. Era a la Barcelona assetjada i la sort no el va acompanyar. El 20 d’agost de 1714, s’anotà al llibre de la funerària de la parròquia dels Sants Just i Pastor la processó amb el seu cadàver. El cos s’havia «tret» del carrer del Dormidor de Sant Francesc, de casa de Llorenç Giralt, i fou enterrat a l’església de la parròquia, sota la forma de sepultura general de rèquiem, amb quatre atxes blanques i un ofici.

L’habitatge de Llorenç Giralt consta l’any 1716 com a propietat de Teresa Isern, vídua del famós Joan Colomer, que hi vivia amb un clergue, un criat i dues criades. Potser el mestre Salvador López havia estat un dels servidors de casa Colomer, i no seria estrany que hagués ensenyat a dansar alguns membres de la família. La dansa era, en efecte, una matèria de vital importància, i no tan sols per a les persones de condició noble.

Altres desplaçaments solemnes i els actes religiosos que els seguien quedaren curosament apuntats aquells dies, sense deixar mai de fer constar el cost de tot plegat. Amb data del 21 d’agost figura a l’esmentat llibre la processó que havia portat el cadàver de Francesc Matalonga, governador del castell de Montjuïc, des del carrer d’en Serra fins a l’església parroquial, on es va fer sepultura general de Nostra Senyora amb sis atxes blanques. L’ample historial militar de Matalonga, amb accions de mèrit a la presa i el setge de Gibraltar, al setge de Barcelona de 1706 i a les batalles de Brihuega i Villaviciosa, havia conclòs uns dies després de caure ferit durant els combats al baluard de Santa Clara.254





LA VENDA DE LA CASA INHABITABLE


22 D’AGOST DE 1714



El doctor en drets Pau de Torras i la seva dona Maria Engràcia Gibert i de Rexach necessitaven diners per pagar diversos deutes i per alimentar la família, així que el 22 d’agost van vendre al botiguer de teles Josep Dalmau una casa amb hort a la Riera de Sant Joan, a prop del convent de les Magdalenes. Tal com anotà a l’acta corresponent el notari Joan Solsona, l’edifici era inhabitable a causa de les bombes i bales que havia rebut. Per això, el preu de venda era molt reduït: tan sols 250 lliures.

Els testimonis que signaren per la part de Pau de Torras foren Pere Calderó, vicari de l’església parroquial de Sant Jaume Apòstol, i Francesc Barnada, escrivent; mentre que els testimonis del costat de Maria Engràcia Gibert i de Rexach foren el pescador Ramon Castells i el fadrí albarder Agustí Augerolas. Aquesta segona signatura es va fer en presència del comprador, Josep Dalmau, i fora de la ciutat, al pla dit de la Font de Sant Bertran, prop de la capella o ermita del mateix nom. Com tants altres, Maria Engràcia s’hi havia traslladat fugint del primer bombardeig i encara no havia tornat a l’interior de la ciutat.

El botiguer Josep Dalmau, expert en negocis com ara l’arrendament del dret de portar neu i gel a Barcelona, potser havia vist que la compra d’aquella casa era una bona oportunitat. Interessava seguir amb una vella i lucrativa manera d’actuar: comprar barat en temps de dificultats i vendre més car arribat un moment millor. Força temps després de la venda, el maig de 1716, la casa de la Riera de Sant Joan encara es trobava mig enderrocada. Era aleshores propietat d’un taverner, Jaume Tomàs; hi vivien set famílies, i dues més a la botiga. Queda clar que Josep Dalmau no havia comprat la casa per reparar-la i anar-hi a viure.255





L’HORTOLÀ BAPTISTA PAYSSA


22 D’AGOST DE 1714



El 22 d’agost, l’hortolà del Portal Nou Baptista Payssa va decidir fer testament i per aquesta raó cridà el notari Guillem Bosom. Aquest, per fer la feina, es desplaçà des de la seva casa al carrer del Portal Nou fins a la del client, a la Volta d’en Plegamans. Va anotar a l’acta corresponent que Payssa estava malalt, però és raonable pensar que l’havien ferit. No poques vegades, durant el setge, els notaris preferiren escriure que el testador patia una malaltia, seguint la fórmula habitual, en comptes de referir-se a les ferides rebudes en combat.

Segons consta al testament, Baptista Payssa deixà a Estàsia, caríssima muller seva, «per los bons serveis que de ella tinch rebuts durant nostre matrimoni y en demostració del afecte y voluntat li tinch», 100 lliures, roba de «son port y vestir», tant negra com blanca, sis llansols, un matalàs, sis eixugamans, dues estovalles, una vànova, una flassada, un joc de bancs de llit i dues caixes, tot «del que es trobarà en ma casa». L’hortolà dictà també que, una vegada vídua, la seva muller podria disposar a voluntat de «las arracadas de or, tres anells de or, un parell de botons de or y una botonada de plata consistent ab divuyt botons», joies que ell havia comprat amb els seus diners i que la dona utilitzava «per son adorno». Baptista Payssa deixà igualment dit que llegava al fadrí hortolà Josep Roger el vestit de dol que s’havia fet quan va morir la seva mare. Finalment, va nomenar hereus Nostre Senyor Déu Jesucrist i la seva pròpia ànima.

L’hortolà no va viure gaire temps després de signar el testament. El 15 de setembre, mort Payssa i acabat el setge, els seus marmessors testamentaris van anar a la Volta d’en Plegamans a fer l’acte de possessió de la casa del difunt. Trobaren l’edifici quasi del tot derruït per les bombes, o ignea globuli, com va escriure Guillem Bosom en llatí, llengua que dominaven tots els notaris barcelonins. Tal com calia fer en un acte de possessió, obriren i tancaren ostensiblement la porta principal, entraren a la casa i van romandre a l’interior en senyal de possessió. El ritual acostumat, fet davant dels testimonis Miquel Sardà, assaonador, i Joan Mauri, fadrí mestre de cases. A continuació van repetir els mateixos gestos en l’acte de possesió de la botiga de la casa, devastada per una bomba.

El mateix dia, el notari Guillem Bosom es dirigí al terme i parròquia de Sant Martí de Provençals, per fer-hi dos actes més de possessió, en aquest cas de dues peces de terra. Els marmessors testamentaris del difunt hortolà Payssa recolliren grapats de terra i d’herbes i els llançaren als quatre vents sota l’atenta mirada dels testimonis Miquel Sardà i Bernat Biscarro.256





EL PRÉSTEC DE MARGARIDA GUARDIOLA


22 D’AGOST DE 1714



Margarida Guardiola, filla del flequer Andreu Guardiola i de Maria, i vídua del fadrí cirurgià Josep Camps, patia una indisposició corporal i volia fer testament. Cridat per a aquest fi, el notari Marià Rufasta i Prats acudí a casa de la testadora, al carrer dels Escudellers Blancs.

Tal com quedà apuntat en acta el 22 d’agost, els marmessors nomenats foren el paraire Antoni Bori i la seva dona Maria Guardiola, germana de Margarida. La sepultura s’havia de fer a l’església de Santa Maria del Pi i se celebrarien 50 misses de sis sous de caritat cadascuna.

Margarida Guardiola llegava a la seva germana Maria, «per lo gran treball ha près assistintme en ma desgana, la feyna ques troba en lo coxí de fer puntes que jo treballava per una senyora que es diu Clavina, que està prop lo convent de Sant Agustí, i les mans de dita feyna, junt ab tot lo que està devent de la feyna li tinch entregada». Margarida era una de les innombrables dones que feien puntes a casa seva, per encàrrec de negociants i d’altra gent. Amb aquesta activitat també intentava, no sense dificultats, guanyar-se la vida durant el setge.

La vídua concedia la resta de béns a Déu Jesucrist i a la seva pròpia ànima. Seria necessari vendre-ho tot en encant públic per pagar les despeses ocasionades per la defunció: la quantitat es dedicaria a la celebració de tantes misses com fos possible. Fins a 60 les havia de dir Lluís Cendrós, rector del convent de la Trinitat, i les altres se celebrarien on ell manés i tan prest com fos possible. Margarida premiava el rector amb l’encàrrec d’aquelles misses «per lo molt treball» que havia pres en assistir-la «durant sa desgana».

La dona afegí al testament: «La senyora Francisca Lloreda, vídua llogatera de la casa que de present habito, me està devent setze dobles que li he deixat», i també que tenia prestades 150 lliures al botiguer de teles i negociant Francesc Jofré, «de les quals men correspon a raó de cinch per cent». Durant el setge, un home de negocis tan rellevant com Francesc Jofré s’havia vist obligat a demanar diners prestats a una persona modesta com Margarida Guardiola. La dona no els deixà «graciosament», com era habitual en molts casos en què prevalia la solidaritat, sinó cobrant interessos. Devia estar ben segura que l’espavilat Jofré es refaria, més tard o més d’hora, de la situació que patia. De fet, així va ser.

La indisposició de Margarida Guardiola no era passatgera, sinó el punt final de la seva vida: el 25 d’agost es va fer públic el document a la seva casa del carrer dels Escudellers Blancs, prova indiscutible de la mort de la dona.

El 10 de setembre, justament un dia abans de la rendició de la ciutat, en un dels pitjors moments que Barcelona havia viscut mai, el notari Marià Rufasta i Prats tornà a treballar amb relació al testament de Guardiola. Els marmessors testamentaris de Margarida, és a dir, la seva germana Maria i el seu cunyat Antoni Bori, deixaren constància d’haver pagat vint-i-vuit lliures, quatre sous i quatre diners al rector Lluís Cendrós. Era obligat satisfer el cost de les misses, però també deixar constància notarial que s’havia cobrat la feina de celebrar-les.257





EL MARINER DE MATARÓ


23 D’AGOST DE 1714



Melcior Carles, mariner de Mataró com el seu pare Salvador, volia fer testament davant el notari Sever Pujol. Era el 23 d’agost.

El testador era un dels molts catalans de fora de Barcelona refugiats a la capital catalana i es trobava «en lo llit de malaltia corporal». Ordenà que la seva sepultura es realitzés a l’església parroquial del lloc on «es trobarà parroquià» en el moment d’expirar i que se celebressin trenta misses de sis sous després del seu òbit, «lo més prest que sie possible». Com s’ha vist en altres casos, els testadors estaven convençuts que en els assumptes de salvar l’ànima no es podia perdre el temps.

Segons el testament, els marmessors serien el daguer de Mataró Andreu Tarafa, cunyat del mariner, i Francesc Moré, prevere i canonge de l’església col·legiata de Santa Maria de Vilabertran. Al seu fill Jaume, de sis anys, Melcior Carles li deixava deu lliures; a la seva filla Agnès, 50 lliures i una caixa de fusta amb les robes i «avarias» segons «son estat y condició y conforme las forsas de ma heretat suportar podran»; i a la seva filla petita, Emerenciana, el mateix. La condició per a les dues noies era que rebessin l’herència quan es casessin carnalment o espiritualment, és a dir amb un home o amb Déu. En cas que morissin sense fills, les lliures a rebre serien tan sols vint-i-cinc, i les restants tornarien a l’hereu. Si mantenia el cognom, l’esposa Agnès seria usufructuària dels béns, sense haver de donar comptes a ningú, però amb l’obligació de tenir els fills a casa, alimentats i vestits, i que també en tingués cura en cas de malaltia.

Melcior Carles nomenà hereu el seu fill gran, de dotze anys, que tenia els mateixos nom i cognom. Si per raons adverses no podia heretar, el substituirien, per aquest ordre, els germans Jaume, Agnès o Emerenciana. Exercirien com a tutors dels fills Andreu Tarafa i Bonaventura Cudina, encepador i també cunyat del testador, i Gaspar Pi i Vilarasa, mariner de Mataró i cosí germà de Melcior Carles.

El document testamentari també recollí que el mariner tenia tretze dobles i mitja a la casa de Mataró, que eren de Teresa, dona de Joan Moré, traginer de la població; i que devia al canonge Moré cinc dobles «que me ha deixat graciosament durant lo siti que los enemics tenen posat, per lo gasto de la barca Sant Josep de la qual me trobo patró». S’incloïa també que mantenir la barca al moll de Barcelona havia costat al mariner mataroní, per raó del «sustento» seu i d’un minyó que l’ajudà, 76 lliures i setze sous, que caldria cobrar als «partíceps» de l’embarcació.

Melcior Carles va fer afegir que vivia en una casa del carrer d’en Jaupí propietat del negociant Esteve Farau, i que aquest li feia «mercè de tenirme en sa casa des que dura esta ma desgana, bestrahent y pagant lo que se ofereix per mos aliments de menjar y beurer, y per lo metge, cirurgià, medicinas y demés per ma assistència»: Esteve Farau havia portat el compte de les despeses i, arribat el moment, seria obligat pagar-li, segons indicava Melcior Carles, la quantitat que demanés. El testament també deixava clar que Farau, un dels «interessats» en la barca Sant Josep abans esmentada li devia cinc lliures per despeses de la causa que es va posar en ocasió de la presa de l’embarcació. També va quedar anotat que Jaume Gibert, un altre dels propietaris de la barca, li havia de pagar set lliures i deu sous per la mateixa raó.

Tan sols dos dies després, el 25 d’agost, es publicà el testament de Melcior Carles, a casa de Josep Vilar, prevere de Santa Maria del Mar, al carrer d’en Gignàs.

Pel que fa a Esteve Farau, deu anys abans, el 17 de juny de 1704, el seu habitatge fou escorcollat per ordre del virrei Velasco, com s’ha vist que succeí en els casos d’altres austriacistes. No se sap res de Farau després de l’11 de setembre de 1714.258





LA REUNIÓ DELS BARRETERS D’AGULLA


25 D’AGOST DE 1714



La confraria dels barreters d’agulla es va reunir en consell el dissabte 25 d’agost. Els membres de l’ofici formaven, juntament amb els passamaners, una de les companyies del batalló de Santa Eulàlia de la Coronela, i aquell dia feien la guàrdia al baluard del Rei, al costat de les Drassanes. Assistien a la reunió vint-i-set homes, que actuaven «com a major part dels confrares haguda rahó dels ques troban fora de la present ciutat y malalts». Dels tres prohoms de la confraria, només dos hi eren, ja que Francesc Darrer es trobava «absent». Pel que feia als responsables de la companyia, el tinent Pere Casajoana tampoc no assistia a la reunió, pel fet d’estar indisposat. Així, l’alferes Felip Ramon tenia en aquell moment una notable responsabilitat, ja que per sobre d’ell només hi havia el noble i capità de la companyia Lluís de Claresvalls i de Miquel.

A la reunió del baluard del Rei també hi havia Domènec Rojas, notari de la confraria, disposat a aixecar acta de les decisions que es prendrien a la sessió. Havia hagut de desplaçar-s’hi, amb indubtable perill de la seva vida, des de casa seva, a la plaça de l’Oli, força lluny del lloc on es feia el consell.

El manual vint-i-vuitè del fedatari Rojas, de l’any 1714, dóna a conèixer que els barreters d’agulla havien de «llistar setze confrares junt ab lo tinent», per a l’«eixida de la bandera». La confraria volia donar deu sous a cadascun dels triats, cada dia que durés l’acció, però no disposava de mitjans per fer-ho. En aquell moment del setge ja no era comú tenir gaires diners, ja que la majoria s’havien gastat per comprar aliments. Així doncs, els barreters d’agulla acordaren que, si sortien a lluitar fora de les muralles, seria sense paga, encara que amb l’optimista promesa de cobrar en el futur.259





LES BAIXES DE LA FAMÍLIA PERA


27 D’AGOST DE 1714



A partir del 27 d’agost de 1714, el notari Domènec Rojas va dedicar una bona part dels seus esforços a atendre una família: els Pera.

Uns mesos abans, el 7 de març, per la por que originava el setge i potser tement un futur encara pitjor, el taverner Francesc Pera, fill de Salvador Pera, pagès de Sant Andreu de Llavaneres, dictà les seves darreres voluntats al notari Rojas. Segons indica el document, la sepultura s’havia de realitzar a l’església dels Sants Just i Pastor, la seva parròquia. L’hereu seria Francesc Pera i Verdaguer, de catorze anys, fruit del matrimoni de Francesc i la seva dona Teresa. El taverner va morir i el 6 d’agost es va fer públic el testament a instàncies de la vídua a la casa on vivia, propietat de la vídua de taverner Jerònima Bruguera, a la Davallada de la Presó.

El 3 d’agost de 1714, es va anotar al llibre de la funerària de la parròquia dels Sants Just i Pastor el «combregar aportat» a Francesc Pera a «casa Bruguera». El 4 d’agost hi consta l’extremunció; el dia 5, la «processó eclesiàstica del cadàver», des de la Davallada de la Presó fins a l’església parroquial, la sepultura general de Nostra Senyora amb sis atxes blanques i l’ofici de cos present; i el dia 7 hi figuren el segon i el tercer oficis.

El 27 d’agost, el notari Rojas va fer l’inventari post mortem dels béns del taverner Francesc Pera, a instàncies de la vídua Teresa, el sabater Salvador Pera i el taverner Joan Torres, tutors dels fills del difunt. L’inventari, però, quedà de seguida interromput després d’haver llistat només uns quants objectes.

També el 27 d’agost, Domènec Rojas va dur a terme, en una casa del carrer dels Abaixadors, l’inventari dels béns del taverner Andreu Pera, instat per la vídua Francesca, Salvador Pera i Maria Pera, vídua del baster Ramon Rubert. Rojas anotà que Andreu Pera havia mort «en lo fortí del Portal Nou». Potser hi va caure al costat del seu germà Francesc, lluitant els dos a la companyia dels taverners capitanejada per Antoni Lledó i Matalí, i que formava part del batalló de la Verge de la Mercè de la Coronela. Tampoc l’inventari d’Andreu Pera es va acabar el 27 d’agost, sinó que es va interrompre després d’haver-hi apuntat tan sols alguns béns.

Dos dies més tard, el 29 d’agost, el notari Rojas s’ocupà de l’inventari dels béns del baster Ramon Rubert, marit de l’esmentada Maria Pera: les baixes de la família eren terribles. Tampoc en aquest cas es va finalitzar la feina, iniciada a casa del difunt taverner Francesc Pera, on es trobaven els béns de Rubert: de nou, s’anotà només una part de les pertinences.

És clar que, en els tres casos, es van voler complir les disposicions legals sobre el termini màxim per iniciar els inventaris post mortem, però sense pretendre acabar-los, per raons que evidentment tenien a veure amb la situació bèl·lica.

Una vegada acabat el setge, Domènec Rojas va poder continuar els tres inventaris de la família Pera.

El 27 de setembre continuà el de Francesc, i entre els objectes llistats hi consta la «xupa de paño de Ingalaterra color vermell ab trenta y dos botons de plata», que el finat devia lluir orgullós. Novament, però, va caldre aturar la feina, que no es va reiniciar fins al 4 d’octubre.

El 2 i el 3 d’aquell mes es va reprendre l’inventari dels béns d’Andreu Pera, on s’anotà la «xupa de paño color vermell ab botons de estany molt vella». El notari Rojas hi trobà també «dues tendas de campanya de monició ab sas barras» i objectes de valor que Andreu tenia en penyora: un estoig amb cullera i forquilla de plata del passamaner Joan Balasch, empenyorat per quatre lliures i quatre sous; una sotacopa del sastre Antoni Cardó, empenyorada per 60 lliures i dotze sous, i unes arracades del passamaner Cristòfol Mas, per les quals Andreu Pera havia deixat deu lliures, deu sous i deu diners. Els taverners, pel fet de disposar normalment de diners en efectiu, i també per la prosperitat dels seus negocis, solien ajudar els veïns prestant-los diners a canvi de penyores. A més, Rojas recollí tots els deutes al taverner, que no eren pocs. Entre els deutors hi constaven, singularment, la ciutat de Barcelona, amb vint-i-cinc lliures i disset sous de deute, i la Diputació del General, que devia onze lliures i quatre sous, per un préstec «graciós» que havia fet Andreu Pera. És més que improbable que aquestes quantitats s’arribessin a cobrar.

El 4 d’octubre, el notari Domènec Rojas tornà a l’inventari de Francesc Pera. Aquesta vegada apuntà les monedes per valor de més de 1.500 lliures, de les quals calia restar les més de 200 esmerçades per la vídua en la sepultura, en misses i en les altres obligacions ineludibles. Consta també al document el negoci d’exportar vint pipes d’aiguardent des de Reus a Holanda, encara que el vaixell del capità Childeritone que les transportava naufragà quan entrà al port d’Amsterdam. Finalment, es consignà que, poc abans del setge, el notari Joan Bruguera, la mare del qual, l’esmentada Jerònima Bruguera, tenia formada companyia de taverna amb el difunt Francesc Pera, havia enviat monedes a Gènova, a «ma de Joan Maria de Simone i fills», per «librarlas de les contingences del siti que se amenaçava». Rojas va especificar a l’acta notarial que, d’aquestes monedes, 314 eren de Francesc Pera i que tot plegat s’havia fet sense signar cap paper. El notari recollí que quan Joan Bruguera, que havia marxat de Barcelona abans del setge, va tornar a la ciutat, s’assabentà que Francesc Pera era mort. Aleshores, complint la llei de la confiança, explicà els fets a la vídua del taverner i li donà les 300 monedes del seu difunt marit.

El mateix dia 4 d’octubre, el notari Domènec Rojas continuà l’inventari de Ramon Rubert, a casa del taverner Andreu Pera, i el dia 5 l’acabà a la botiga de baster que tenia al carrer d’en Gensana.

Per últim, ja durant l’any 1715, Rojas s’ocupà el 30 de setembre i els dies 1, 2 i 3 d’octubre de l’encant dels béns d’Andreu Pera, realitzat al carrer dels Abaixadors. Acabà, així, la seva llarga dedicació a una família delmada pel setge.260





ELS HORTS REQUISATS


28 D’AGOST DE 1714



El notari Fèlix Avellà es dirigí a una casa amb hort del carrer de Sant Pau a prop de l’església del monestir del mateix nom. Era el 28 d’agost i a l’habitatge acudiren també dos testimonis: Josep Xampané, fadrí teixidor de lli, i Joan Vilargunté, bombarder a les ordres de Francesc Costa, el famós artiller. A la casa hi havia Pau Parera, hortolà del Portal de Sant Antoni, que havia requerit la intervenció del notari i que actuava en nom propi i com a procurador de la seva dona, Ramona Vallalta. I també s’hi trobava Antoni Foraster, amb el mateix ofici, que vivia a l’habitatge esmentat i tenia cura de l’hort.

Atesa la situació bèl·lica que es vivia, no semblava un moment idoni per preocupar-se de qüestions menors, però aquells homes consideraven prou important la que els ocupava. El notari recordà a Antoni Foraster que el difunt Francesc Vallalta, hortolà del Portal de Sant Antoni i pare de Ramona, li havia llogat la casa i l’hort, però un temps més tard li havia demanat que els deixés «buits i expedits», ja que els necessitava per a ell. En efecte, el rei i els seus ministres havien pres l’hort on vivia Francesc Vallalta, dit l’Hort dels Tiradors, per «fer la fàbrica de la cortadura», amb la qual cosa es va veure obligat a ocupar la casa i l’hort del carrer de Sant Pau, que tenia llogada a Foraster. El notari també va recordar a aquest que, després de morir Francesc Vallalta, la seva filla Ramona i el seu gendre, Pau Parera, li tornaren a demanar que marxés de la casa i l’hort, ja que els havien pres per servir el rei i la pàtria l’hort on vivien de lloguer, dit l’Hort d’en Favar, i que, per tant, necessitaven la casa i l’hort del carrer de Sant Pau, heretats de Francesc Vallalta, per anarhi a viure.

Antoni Foraster no estava d’acord amb la legalitat de la petició i no tenia intenció d’abandonar ni la casa ni l’hort. Ans al contrari, havia iniciat una causa a la cort del veguer en què demanava no ser «més molestat» pels cònjuges Parera.

Els documents cadastrals de 1716 mostren que Antoni Foraster vivia, amb la dona i un aprenent, en una casa amb hort del carrer de Sant Pau, aleshores propietat dels Pares de Sant Francesc. ¿Era el mateix hort amb casa que fou dels Vallalta? En tot cas, ni Ramona ni el seu marit no consten aquell any al carrer de Sant Pau, ni com a propietaris, ni com a llogaters. Potser el darrer pas del periple dels Vallalta, pare, filla i gendre, expulsats dels seus horts en benefici de la defensa de la ciutat, havia estat la seva mort durant el setge.261





EL MATRIMONI DEL BRETÓ MATHEU LLETRO


28 D’AGOST DE 1714



També el 28 d’agost, consten al bisbat de Barcelona les declaracions sobre solteria que havien de permetre el matrimoni de Matheu Lletro, soldat del regiment de Sant Jordi, oriünd de Candé, a Bretanya, i Susanna Soler, filla de Josep Soler, pagès de la Batllòria.

El testimoni Pere Verden, nascut a Auvèrnia, declarà que era «molt familiar» del contraent, que l’havia començat a conèixer a Marsella, feia vuit o nou anys, que Lletro s’allistà al regiment d’Auvèrnia i que afaitava tots els soldats de la seva companyia. Verden continuà dient que l’aspirant a contraent va anar després al Pertús amb el seu regiment i al cap de vint mesos passà a servir Carles III a les Guàrdies Palatines. Afirmà també que havia tractat contínuament Matheu Lletro, tret del temps que durà la campanya de Madrid, ja que ell, el declarant, no havia marxat de Barcelona. L’home afegí que quan les tropes retornaren a la Ciutat Comtal, i amb aquestes Lletro, el tornà a tractar amb la mateixa amistat i freqüència fins aquell dia 28 d’agost de 1714. Pere Verden va concloure la seva declaració confirmant que sempre havia tingut Lletro per «líbero» i solter, que havia sentit dir el mateix a d’altres amics i coneguts del futur espòs i que si tingués algun impediment per casar-se ell ho sabria.

Al seu torn, Nicolau Flamench, oriünd de Flandes, declarà també que Matheu Lletro era solter. Ho podia assegurar perquè el coneixia des de feia set anys, quan es trobava a les Guàrdies Palatines de Carles III, on ell també servia, i perquè, fins aquell dia en què feia declaració al bisbat, s’havien tractat els dos sense interrupció, com a bons camarades.

Després d’anys de servir com a soldat voltant pel món, el bretó Matheu Lletro havia trobat dona en una ciutat assetjada.262





LA XOCOLATA PER A MARIA CAPDEVILA


29 D’AGOST DE 1714



El notari barceloní Francesc Busquets vivia durant aquells mesos a Sarrià: es comptava entre els que abandonaren la ciutat abans d’iniciar-se el setge.

A les «cases de sa pròpia habitació» on s’estava el notari, va acudir, el 29 d’agost, el negociant Pere Capdevila, que també havia marxat de la ciutat amb anterioritat a l’arribada dels exèrcits de les Dues Corones. Volia que el fedatari Francesc Busquets recollís en una acta pública les declaracions que farien Manuel Rajo i Juan Manuel de Villacorta.

Els dos homes afirmaren que el 23 o el 24 del passat mes de juny, cap a les quatre de la tarda, mentre es trobaven a la tenda o barraca que Francesc Busquets tenia a Sarrià, van veure que Pere Capdevila donà al llogater de mules Pau Ferrer, que havia vingut de Barcelona, dotze doblons d’or, dues lliures de xocolata, «que eran seys bollos de tres onças y un ladrillo de media libra», i mig pa de sucre. De retorn a la ciutat, Pau Ferrer havia de donar tot això a Maria Capdevila, la dona de Pere, que es trobava a la ciutat.

Arribat el final del mes d’agost, Pere Capdevila no estava del tot segur que Ferrer hagués complert l’encàrrec. No seria fàcil saber-ho amb certesa fins que acabés el setge, però almenys el negociant, pensant en el futur, volia fer constar notarialment el compromís acceptat pel llogater de mules. Era innegable, en tot cas, que Pere Capdevila havia deixat la seva dona quan havia marxat de la ciutat, com d’altres van fer també. Potser el negociant creia que amb la xocolata i el sucre la seva esposa suportaria més bé el setge i la separació, i tal vegada aquest pensament li calmava la mala conciència.263





ELS GERMANS DEL TINENT CORONEL JOSEP PAHISSA


29 D’AGOST DE 1714



Josep Pahissa i Duran, tinent coronel del regiment del Roser, fill del cirurgià Miquel Pahissa, natural de Santa Eulàlia de Provençana, i de Paula Duran, difunts, va dictar testament al notari Marià Rufasta i Prats. Era el 29 d’agost de 1714 i ho feia perquè patia una «indisposició corporal» o, dit d’una altra manera més precisa, perquè dues setmanes enrere l’havien ferit al baluard de Santa Clara.

Els marmessors del testament serien el seu germà Miquel, cirurgià, la dona d’aquest, Teresa, el seu altre germà, Salvador, i el reverend Josep Tuder, rector de Sant Cugat del Rec. La sepultura s’havia de fer a Santa Eulàlia de Provençana i se celebrarien 200 misses de sis sous de caritat cadascuna.

Segons va indicar el tinent coronel, Miquel Pahissa havia acollit els seus germans Josep i Salvador a casa seva i durant molt de temps. A més, havia assumit les elevades despeses originades per la mort i la sepultura dels pares, i tots tres germans no havien pogut fer comptes «per no havernos donat lloch lo contratemps del present dilatat siti». Josep Pahissa va fer escriure al notari, referint-se al creditor Miquel: «Que es cregui el que digui mon germà.» La bona relació i la confiança entre ells era, doncs, absoluta i, així, Josep va nomenar hereus els seus dos germans.

La ferida del testador, que era greu, en va causar la mort. L’1 de setembre de 1714 es va fer públic el seu testament a la casa del carrer de l’Hospital, on Josep Pahissa i Duran s’havia traslladat «per ocasió del siti».264





EL CONSELLER DE CASTELLA FRANCESC AMETLLER


29 D’AGOST DE 1714



El mateix 29 d’agost, el doctor en drets Francesc Ametller i Perer es presentà davant el duc de Berwick i li mostrà dues cèdules reials signades per Felip V el 31 de juliol anterior. Felipista entusiasta, l’home volia jurar davant el capità general dels exèrcits de Sa Majestat que usaria bé i amb fidelitat el càrrec de conseller de Castella amb què havia estat honorat pel monarca. Foren testimonis de l’acte Salvador Prats i Matas, secretari de Sa Excel·lència el duc, i Francesc de Junyent i de Vergós.

No gaires setmanes més tard, després de l’11 de setembre de 1714, Francesc Ametller, amb Josep Marimon i de Corbera, marquès de Cerdanyola, Rafael de Cortada, baró de Maldà, Josep d’Alòs i Salvador Prats i Matas, aquest últim com a secretari, fou un dels que anunciaren el decret de degradació i extinció dels càrrecs de consellers, diputats i president de la noblesa.

Francesc Ametller, Josep d’Alòs i Josep Marimon i de Corbera foren nomenats ministres «para arreglar el gobierno legal, político y económico en Cataluña».265





EL SOLDAT DE CAVALLERIA JOSEP VIDAL


30 D’AGOST DE 1714



El 30 d’agost fou un dia d’esperança a Barcelona. En efecte, es va trobar l’anomenada «mina reial» dels assetjants, que entrava dins la ciutat, i es va acabar, per tant, el gran perill que suposava. Per celebrar que els enemics no podrien fer explotar la pólvora sota els peus dels defensors, la ciutat donà gràcies a Déu, que aquell dia semblava més inclinat a ajudar-los, i es decidí dedicar 500 misses al sufragi de les ànimes, que amb invisible alegria sempre les agraïen.

El penúltim dia del terrible mes d’agost de l’any 1714, Josep Vidal, natural de Tortosa, va dictar testament al notari Tomàs Simon. Era soldat del regiment de cavalleria conegut amb el nom de regiment de la Fe, que tenia per coronel Sebastià de Dalmau, l’home que l’havia creat i finançat. Per molt que l’acta notarial recollís que el soldat Vidal es trobava «detingut al llit de malaltia corporal», per la qual temia morir, és clar que havia estat ferit durant els combats recents. El 13 de juliol, per exemple, el seu regiment havia participat en l’audaç sortida ideada pel general Villarroel per desfer els treballs que l’enemic feia a la primera paral·lela.

Josep Vidal nomenà executor del testament, i també hereu, el seu germà Jacint. Un mes més tard, el 30 de setembre, mort Josep Vidal i enterrat a l’església de Santa Maria del Mar, les seves darreres voluntats es van fer públiques a casa d’Amador de Dalmau, al carrer de Montcada. El soldat del regiment de la Fe Josep Vidal, doncs, va estar vinculat als Dalmau fins al final de la seva vida, i fins i tot després de mort.266





EL SASTRE PERE FREXES


1 DE SETEMBRE DE 1714



L’1 de setembre de 1714, es va convocar un consell dels responsables militars a casa del comandant general Villarroel. Només uns 6.000 homes defensaven la ciutat i, atesa la força i la determinació dels atacants, alguns creien que era aconsellable la capitulació. El general Basset i el coronel Sebastià de Dalmau, però, opinaven que calia seguir el dictamen dels Tres Comuns. Basset pronuncià aleshores una frase breu i contundent, perfectament ajustada al seu caràcter: «Jo saltaré per on saltarà Barcelona.»

Aquell dia, el notari Francesc Minguella va anar fins a una casa del Padró, al Raval, per fer l’inventari post mortem dels béns del sastre Pere Frexes. L’home havia estat ferit de mort quan la companyia dels sastres, capitanejada per Magí de Ninot i Negrell, lluità durant els atacs del mes d’agost. Fins feia uns mesos, el sastre havia viscut a la seva casa del carrer de l’Ave Maria. L’edifici patí l’efecte de les bombes i, temorós o impossiblitat de viure-hi, Freixes s’havia traslladat al Padró.

Durant les primeres jornades del mes de setembre, la fam semblava tan protagonista com les bombes. El dia 2 entraren tres vaixells lleugers arribats de Mallorca i provocaren un tumult i un crit unànime entre la multitud afamada: «Pa i morim tots per la nostra pàtria.» El 3, més de 400 vells, dones i nens anaren a la «circumvalació» de Gràcia i d’Hospitalet i s’exclamaren: «Misericòrdia que ens morim de gana.» Es va permetre sortir de la ciutat als vells, als religiosos, a les dones i als nens que volguessin passar al camp dels assetjants. No tots, però, van voler fer-ho, ja que la por que causava l’altre bàndol era tan gran com la que produïen les bombes que llançava.267





EL TINENT DE VOLUNTARIS FRANCISCO BESABÉS


1 DE SETEMBRE DE 1714



Com ha estat dit, el juliol de 1713 el tinent de voluntaris aragonesos Francisco Besabés va participar en la batalla de Torredembarra, on fou fet presoner. Aconseguí escapar i el desembre entrà de nou a la Barcelona assetjada, on va prendre part en diverses accions del setge, com ara l’atac al cordó borbònic el mes de maig de 1714.

La voluntat d’incorporar-se a la ciutat després de fugir de la presó per poder seguir lluitant contra els felipistes costà finalment la vida al tinent Francisco Besabés. El primer dia de setembre va ingressar ferit a l’Hospital de la Santa Creu i de Sant Pau. Al corresponent llibre d’entrades de soldats es pot llegir que era fill de Josep, natural de Valbona, a Aragó, i «tinent governador de la [companyia de voluntaris] que fou de don Pedro Tena», capità aragonès, i que vestia barret, perruca, casaca grisa, gipó de cotó, camisa de tela, corbata, calces vermelles, mitges grises i sabates de taló, «tot bo».

Dos dies més tard, el 3 de setembre, l’escrivent va apuntar al costat de l’anterior anotació que el tinent de voluntaris havia mort a l’hospital.268





L’ÚLTIMA SETMANA





La setmana anterior al dia final del setge va resultar duríssima a la ciutat. Se sabia perfectament fins a quin punt la situació militar era desesperada. Tot i això, els notaris continuaren treballant, perquè moltes de les maneres de fer i de les obligacions cíviques de la societat es mantenien malgrat tot. Aquests dies foren els que presentaren un contrast més dràstic i colpidor, i també més interessant, entre l’evolució del conflicte i l’activitat que tenia lloc a les notaries de la ciutat, coneguda a través de les nombroses actes conservades. Val la pena analitzar aquest contrast, dia a dia, des del 4 al 10 de setembre de 1714, i deixarem l’11 de setembre per a un altre apartat.

D’una banda, es disposa de la narració dels cronistes, sobretot la de Francesc de Castellví, que va viure els fets en directe com a capità de la Coronela. De l’altra, es poden afegir, ara, les informacions que proporcionen les actes dels notaris barcelonins.

El 3 de setembre, els emissaris del duc de Berwick s’havien acostat al Portal Nou per comunicar que aquest intimava la ciutat a capitular amb l’única concessió d’evitar el pillatge de la tropa. El dia 4, el plenari de la Junta de Govern, és a dir trenta persones entre les quals hi havia els consellers, el president del braç militar Joan de Lanuza, el governador de Catalunya Pere de Torrelles i el seu lloctinent Antoni de Saiol, i membres dels braços que ocupaven càrrecs a la junta, van discutir sobre la decisió que s’havia de prendre. D’un costat, s’exposà la posició més radical de defensar a qualsevol preu les Constitucions; d’un altre, Rafael Casanova encapçalà l’opció possibilista, que consistia a demanar un armistici de dotze dies per tal de donar temps a l’arribada del comboi de Mallorca i de l’ajuda exterior del general Moragues, del coronel Ermengol Amill i d’Antoni Desvalls i de Vergós, marquès del Poal. Per vint-i-sis vots contra quatre es va decidir respondre que «los Tres Comuns no volen oir ni admetre proposició alguna».

Malgrat aquesta situació límit, es mantenia el flux de civilitat que s’ha anat veient al llarg del text: testaments detallats, inventaris i enterraments realitzats amb cura, elecció justa dels combatents que s’havien d’arriscar, mostres d’honestedat en els moments més exigents, etc.





LA CASA DAVANT DE L’INFERN


4 DE SETEMBRE DE 1714



Plovia, i a causa de l’entrada d’aigua els assetjants no podien continuar la mina que estaven realitzant. Seguia, però, el bombardeig per fer més gran la bretxa oberta a les defenses.

El 4 de setembre, Claude François Bidal, marquès d’Asfeld, que parlava prou bé castellà, s’adreçà als defensors de Barcelona per dirlos que nomenessin interlocutors per tenir-hi «negocios convenientes a las dos partes». Del costat de la ciutat, el coronel d’infanteria Gregorio Saavedra y de Portugal contestà que en donaria part i acabà dient: «Entretanto, retírese el oficial, que el fuego debe continuar.» Saavedra comunicà la demanda de l’enemic a Villarroel i als Tres Comuns. Com és sabut, el Comú de la Ciutat es trobava en una de les torres del Portal de Sant Antoni i el consistori dels Diputats no gaire lluny, al monestir de Sant Pau del Camp. Llocs menys exposats a les bombes que la resta de la ciutat.

A les tres de la tarda foren convocats a la Casa dels Drets del Portal de Sant Antoni els consellers, la Novena de Guerra de la ciutat, els diputats, el president de la noblesa, el governador de Catalunya Pere de Torrelles i altres persones fins a un total de trenta. El futur de moltes vides era en llurs mans. Antoni de Villarroel encarregà al coronel Sebastià de Dalmau que persuadís els assistents de considerar la proposta dels assetjants, que no era altra que la rendició. Alguns eclesiàstics, però, aconsellaren resistir, tot esperant l’arribada d’un comboi que havia partit de Mallorca. Després de dues hores de junta, es decidí no fer cas de la proposta de l’enemic. Així, lluny de rendir-se, els defensors farien una sortida a la nit, amb 800 homes, per desfer els treballs que l’enemic realitzava prop del baluard de Llevant.

Aquell mateix dia, el notari Josep Vila, de la seva notaria del carrer de l’Hospital estant, aixecà una acta que feia referència a la casa que Joan Serra, també notari, posseïa al carrer de la Tapineria, davant de la renomada Taverna de l’Infern. L’edifici on s’encabia el famós establiment era propietat de mossèn Salvi Fàbregas, beneficiat de la catedral. La taverna, que al llarg del temps s’havia llogat a diversos taverners, obria portes a la cantonada dels carrers de l’Infern (o carreró de la Taverna de l’Infern) i de la Tapineria. Tant el carrer com la taverna, infernal malgrat trobar-se en mans religioses, portaven un nom que s’ajustava amb precisió a la situació que vivia la ciutat.

El fuster Francesc Renom declarà davant de Vila a instàncies de Joan Serra, i manifestà que la casa d’aquest es trobava enrunada a causa de les bombes que, dibuixant corbes parabòliques amb punt de partida als morters de les Dues Corones i punt d’arribada a Barcelona, li havien caigut al damunt. El fuster proposava comprar la fusta de la casa, que tan sols podia servir per a llenya, trossejada com estava per l’efecte dels projectils. Obtingut el vistiplau de Joan Serra, se signà l’acord de compra de 76 quintars i dues robes de fusta, a raó de vuit sous per quintar, la qual cosa suposava un preu total de trenta lliures i tretze sous.

La llenya d’aquesta casa i de totes les altres que les bombes i bales enderrocaven s’utilitzava, sobretot, per cuinar i per fer armes.269





ELS ACTES DE POSSESSIÓ SOTA LES BOMBES


4 DE SETEMBRE DE 1714



El mateix dia 4, al matí, es va fer públic el testament del mercader Fèlix Vidal a casa del ciutadà honrat Pau Rossell, al carrer dels Tallers. No gaires hores més tard, el mercader i notari Josep Ignasi Vidal, fill i hereu del difunt, volia deixar clarament establertes les possessions de les propietats heretades. Així, entre les tres i les quatre de la tarda, mentre els màxims responsables de la defensa debatien el futur de Barcelona, Josep Ignasi Vidal requerí els serveis del fedatari Josep Amat i Reixach.

L’hereu, el notari i els testimonis Josep Juli, mestre de cases, i Miquel Pelegrí, flequer, es «constituïren personalment prop de la guerra que de present pateix la ciutat», a la casa i terres, una part amb vinyes, al costat de la bateria o «caballero» situat davant de les «cases grans» de l’adroguer Joan Ramoneda, al cap de la Riera d’en Prim. La propietat fou de Maria Creixell, mare de Josep Ignasi Vidal i dona de Fèlix Vidal, i aquell dia 4 de setembre, morts els dos progenitors, ja pertanyien al mercader i notari.

El lloc on estava situada la propietat era, com queda de manifest amb les paraules «prop de la guerra», força perillós en aquell moment. Tot i això, calia fer el ritual notarial de possessió. Normalment, per portar-lo a terme, el propietari obria i tancava ostensiblement la porta principal de la casa, hi entrava, es quedava dins i, després, llançava als quatre vents terra recollida a l’eixida. La casa que ja era propietat de Josep Ignasi Vidal estava del tot derruïda i no hi havia porta que es deixés ni obrir ni tancar. Així que el propietari es va limitar a agafar un grapat de terra i herbes dels murs que havien quedat dempeus i a escampar-los a les quatre direccions cardinals, bo i declarant que no tan sols posseïa la cosa, sinó també el cos i l’ànima de la casa.

Acabat l’acte de possessió, entre les quatre i les cinc de la tarda Josep Ignasi Vidal i el notari Josep Amat i Reixach es dirigiren a la muntanya de Montjuïc, en companyia dels testimonis Cristòfol Jupí, taverner d’origen milanès, i Antoni Canals, agricultor de Sant Gervasi. Sense por aparent dels projectils enemics, arribaren al costat de la casa o torre anomenada d’en Guilera, àlies d’en Tristany, situada sota l’església o ermita de Sant Bertran. Aquesta propietat incloïa terres que en part eren vinyes i una casa, dita la torre del Sant Crist d’en Buscà, que estava del tot enrunada, com l’edifici anterior. Les bales i les bombes de l’enemic no hi arribaven tan fàcilment com a altres llocs, però és evident que la casa no havia caigut sense intervenció exterior. Josep Ignasi Vidal escampà als quatre vents terra i herbes de Montjuïc i, mentrestant, es van dir les frases pertinents. Per segona vegada aquell dia, havia quedat ben establert que n’era el propietari. També la ruïna es posseeix.270





L’ACUMULACIÓ DE DARRERES VOLUNTATS


4 DE SETEMBRE DE 1714



Una de les conseqüències dels atacs d’agost va ser l’elevat nombre de testaments que es redactaren, protagonitzats pels ferits que veien propera la mort i per aquells que, sense estar malalts o ferits, tenien cada vegada més clar que creixia el perill de perdre la vida.

Ningú no ho podia saber, però el 4 de setembre de 1714 s’inicià la darrera setmana del setge. Aquell dia es va viure a Barcelona una considerable activitat notarial. De fet, si s’està familiaritzat amb el funcionament d’aquella societat, no pot estranyar que els notaris treballessin tant fins i tot en aquelles circumstàncies adverses i preocupants. O el que és el mateix i més definidor: no pot sobtar que moltes persones acudissin a les notaries malgrat la situació dramàtica d’aquelles jornades. Com és lògic, durant el setge els notaris van treballar menys que en els períodes de pau i d’economia puixant, però la seva activitat no va cessar. I els testaments suposaren una bona part de la feina que van dur a terme els darrers dies de lluita: alguns exemples bastaran per il·lustrar-ho.

El notari Pau Pi, que tenia casa i notaria al carrer de n’Avinyó, va treballar el 4 de setembre de 1714. Anà fins a prop de les Drassanes, ja que havia de posar sobre paper el testament de Dalmau Moragas, hortolà de les hortes de Sant Pau, fill de Gabriel, del mateix ofici, i d’Anna, els dos ja morts. Anotà Pau Pi que els marmessors testamentaris serien la dona de Dalmau, Magdalena, el botiguer de tall Miquel Alegre, cunyat del testador, el veler Pere Pau Canals, també cunyat seu, i Francesc Puig, veler i nebot de Moragas. La sepultura s’havia de fer al vas que la confraria dels hortolans tenia a l’església de Santa Maria del Pi, i s’havien de celebrar 230 misses de sis sous cadascuna.

L’hortolà va nomenar hereu el seu fill, Francesc, però també deixà establert que, per lo «bon amor y voluntat» que tenia a la seva dona Magdalena, els marmessors haurien de vestir-la de dol, bé i decentment, quan fos vídua, i pagar-li 70 lliures cada any per a aliments. Dalmau Moragas, per tant, considerava que la seva dona gastaria per menjar tres sous i deu diners al dia, una quantitat raonable. La dona rebria la primera paga el dia que marxés de la casa de Moragas,és a dir, acabat l’«any de plor». L’hortolà morí no gaires dies més tard i el seu testament es va fer públic una vegada acabat el setge, el 28 de setembre.

El 5 de setembre, l’apotecari Ermengol Casals, fill de Joan, teixidor de lli d’Esparreguera, estava «detingut en el llit de malaltia corporal», de ben segur ferit mentre lluitava, i va voler dictar testament al notari Francesc Marçal. El fedatari anotà que els executors testamentaris serien Eulàlia, la caríssima muller d’Ermengol, els sogres Pacià Vazià, guarnimenter, i Esperança Sastre, i també Francesc Joncosa, fadrí major cirurgià de l’Hospital de la Santa Creu, el seu «intrínsec amic». Un íntim amic que aquells dies tenia una feina desbordant a l’hospital.

L’apotecari volia que se celebressin a la capella de Sant Sever de la catedral i en altres llocs 500 misses baixes per a la salvació de la seva ànima, de caritat de sis sous i amb una absolta a la fi de cadascuna. Casals havia decidit que la dona fos usufructuària dels seus béns, si no es tornava a casar, amb l’obligació de sustentar els fills amb aliments, vestit i calçat, i que els pagués els metges i les medecines en cas de malaltia. Deixà 200 lliures a cadascun dels fills, de noms Joan, Eulàlia, Maria Magdalena, Josep i Maria Gràcia, i nomenà hereu Benet, el seu primer fill mascle fruit del matrimoni amb Eulàlia; el jove disposaria dels béns un cop acabat l’usdefruit de la seva mare. Ermengol Casals estipulà també que els tutors dels fills fossin la dona, els sogres, el notari causídic Pere Vilaseca i Gabriel Marçal, fadrí cirurgià natural de Blanes.

El testament d’Ermengol Casals es va llegir el 12 d’octubre, i unes setmanes més tard, el 2 de novembre, es va poder fer l’inventari post mortem dels béns del farmacèutic a la casa que posseïa a la plaça Nova, força enderrocada a causa de les bombes. A la botiga, «en lo estudi que es casi a mitja escala que puja al primer sostre», el notari hi trobà «trastes d’apotecari», «diferents vasos y ampollas, tot romput, ques romperen dins la catedral de la present ciutat ahont se havia recondit per son resguart en lo siti propassat, haventli fet un fort per la conducció y resguart. Y haventhi caigut com hi caygué en lo matex lloch y puesto una bomba, ho malbaratà tot».

La mala sort havia perseguit el farmaceùtic, pertinences professionals incloses. El notari anotà també que «durant lo siti se aportà en lo monestir de Sant Pau part de la botiga y medecinas de ella, las quals se consumiren no sols per la curació de malalts, sinó y també per molts ferits que hi havia, y trobantse en lo últim del siti ab pochs medicaments, se consumí tot allí». Aquesta va ser, sens dubte, la darrera aportació de l’apotecari Ermengol Casals en benefici de la ciutat: els seus medicaments s’empraren durant el setge fins que s’acabaren.

El 7 de setembre fou un dia amb força activitat a les notaries. El ferrer Francesc Xivixell, fill de Climent, pagès de Ripoll, i d’Estàsia, difunts, estava malalt, encara que amb bon enteniment, de manera que va decidir dictar testament i cridà el notari Josep Vila. Aquest apuntà que els marmessors de Xivixell serien el fuster Jaume Sadurní, gendre del ferrer, i el pagès Francesc Fuster. La sepultura s’havia de fer al fossar de Santa Maria del Mar, «a terra ferma», i seria de dos còvens i quatre atxes. El nombre de misses a celebrar, de sis sous de caritat cadascuna, quedava a criteri dels marmessors.

Francesc Xivixell tenia present el testament que la seva dona havia fet el 4 de juliol de 1714, també dictat al notari Vila, on constava que permetia que el marit disposés el repartiment dels béns entre els fills. Xivixell deixà 50 lliures a la seva filla Eulàlia, donzella, que les rebria en el moment de casar-se o d’«ingressar en religió». Al fill Jaume, de quinze anys, li llegava 50 lliures, quatre llençols, quatre tovallons, quatre estovalles, quatre eixugamans, un matalàs i una flassada. Nomenava hereu un altre fill seu, Francesc, de divuit anys i fadrí ferrer. El jove tindria l’obligació de mantenir a casa seva el germà Pere Joan Xivixell, que era cec, «vestintlo y calsantlo y provehintlo en tots los aliments a la vida humana necessaris, axí en sanitat com en malaltia, com son estat y condició requereixi, y en cas Pere Joan Xivixell no volgués estar y habitar en casa de Francesc, tinga obligació de donar-li durant sa vida natural y no més, atès és siego y impossibilitat de poder treballar, 3 sous cada dia per aliments y calsarse y vestirse, y quatre llansols, quatre estovallas, quatre tovallons, quatre exugamans, un matalàs y una flassada». Una previsió feta per protegir un fill amb menys capacitats físíques que els altres.

Al cap d’un temps, Francesc Xivixell va morir a causa de les ferides rebudes mentre lluitava, i el seu testament es va fer públic el 23 de novembre, a la casa de la família situada al Pla d’en Llull, al final del carrer del Rec. Foren testimonis de la lectura pública Josep Bayo, corder de cànem, i Francesc Coll, fadrí ferrer. Ells van contemplar, pocs anys després, com s’eliminava la casa familiar per deixar espai a l’esplanada de la Ciutadella. Ara les restes de l’edifici formen part del jaciment del Born.

Aquell mateix dia 7, Joan Soler, pagès de Barcelona, fill de Joan, també pagès, i de Francesca, ambdós ja difunts, era al llit a causa d’una ferida de la qual temia morir. Josep Brossa, cridat per recollir el testament en acta notarial, va escriure que Joan Soler, per la gràcia de Déu, conservava un bon enteniment, una sana i íntegra memòria i un ferm parlar. Potser Joan Soler fou ferit durant la «sortida» que les companyies dels hortolans havien fet el dia abans. En tot cas, tenia forces per dictar que Anna, la seva caríssima muller, en seria la marmessora testamentària, amb «ple poder de complir y executar la present mia testamentaria disposició». Segons les seves indicacions, es farien tantes misses com li sembles bé a la seva dona, a qui feia hereva, «a totas sas liberas voluntats». No es pot dubtar, doncs, que l’agricultor estimava la seva esposa i hi confiava.

El 8 de setembre, el notari Isidre Famades fou cridat per recollir en acta el testament del teixidor de llana Lluc Gramos, fill de Joan, pagès de Solsona, i d’Esperança, ambdós difunts. L’home estava «detingut per malaltia corporal» de la qual temia morir, però conservava «bon enteniment, sana e íntegra memòria y ferma paraula», i volia disposar dels seus béns, per la qual cosa ordenava el seu testament i l’última i darrera voluntat. Les fórmules notarials es repetien, en pau o en guerra, com una mena de «lletanies civils».

Els marmessors serien la caríssima muller del testador, Maria Anna, la seva filla, Maria Àngela, i el seu gendre, el sastre Pere Lacoma. La sepultura s’havia de fer a l’església de Sant Pere de les Puel·les i se celebrarien 100 misses de sis sous de caritat cadascuna. La dona de Lluc Gramos esdevenia usufructuària dels béns i quedava establert que la seva filla els heretaria. Si aquesta no podia ser l’hereva, ho serien Jesucrist i l’ànima del testador: el fill de Déu i l’esperit del futur difunt mai no fallarien. Isidre Famades anotà que Ramon Gra, religiós del convent de Santa Caterina, rebria 57 rals per dinou misses «que va celebrant per lo que ell sap». El testament no es va fer públic fins al 30 de gener de 1715, a la notaria de Famades, al carrer de les Semoleres. El teixidor de llana Lluc Gramos va viure, doncs, els primers i difícils mesos posteriors a la derrota de la ciutat.

L’endemà, 9 de setembre, el sabater Salvador Farreginals, fill de Pere, pagès de Llavaneres, i de Cristina, els dos ja difunts, va decidir fer testament. El notari Francesc Torres s’adreçà a la casa del carrer de l’Hospital on Farreginals vivia per raó del setge. Els marmessors testamentaris de l’ànima de Farreginals serien el forner i gendre seu Josep Dimas, la donzella Teresa Espelt, el sabater Pau Grimau i els fills del testador: Salvador, fadrí sabater, Josep, doctor en filosofia, i Maria, dona de Dimas. La sepultura del cos s’havia de fer al claustre de la seu, al vas de Simon Espelt, davant de la capella de Nostra Senyora de la Concepció, amb tres còvens i sis atxes. I se celebrarien 400 misses de sis sous de caritat cadascuna pel sufragi de l’ànima del sabater. A la seva filla Maria, de casada Dimas, el sabater li llegava, «per bon amor y caritat li aporto», unes arracadetes d’or amb pedres violades, amb un penjant de perles i uns rosaris de granats. Al fill Josep li concedia 100 dobles, és a dir, 550 lliures, per poder prendre l’estat eclesiàstic. Si no ho feia rebria tan sols 300 lliures, i si no tenia fills, únicament la meitat. Es declarava com a hereu Salvador Farreginals, el fill que continuava l’ofici del pare. El 18 de setembre, al cap d’una setmana del final del setge, es va fer la lectura pública del testament a la casa del carrer de l’Hospital.

Dins el context del dificilíssim 10 de setembre, Josep Basomba, flequer de la parròquia de Sant Just Desvern, natural de Sant Vicenç de Sarrià però en aquells mesos a Barcelona, dictà testament al notari Melcior Cortès i Oriol, que havia anat fins al carrer d’en Roig, a la casa que el notari Francesc Babot tenia llogada a Basomba. El flequer es trobava «detingut en lo llit de graves feridas, o ferida, y indisposició corporal» i dictà que els executors del testament fossin el seu germà Esteve, flequer de Sant Just Desvern, també present a Barcelona; Jaume Mas, teixidor de lli; Joan Martí, pagès de l’Hospitalet i cunyat del flequer, igualment a la ciutat assetjada; Magdalena, la muller d’aquest; Josep Castillo, pagès de la parròquia del Pi, i Maria Garanjau, muller del fadrí velluter Bonaventura Garanjau i cosina del testador.

Basomba ordenà que la seva sepultura es fes a l’església de Nostra Senyora del Carme, dels pares calçats, al vas dels confrares de Maria Santíssima, i que se celebressin 33 misses per la seva ànima. Deixà dit també que els marmessors donessin a la filla que havia tingut amb Anna Maria, la seva primera dona, de nom Maria i edat de tres anys poc més o poc menys, una quantitat suficient per a la seva «col·locació en matrimoni». A Carles, fill també fruit del matrimoni amb Anna Maria, i a Esteve, fill tingut amb Magdalena, la seva muller aleshores, Basomba els llegava diners amb el mateix propòsit. El testament establia com a hereu Damià, fill de Josep i d’Anna Maria, de deu anys. Si aquest no podia ser-ho, el succeiria Carles, de set anys, i si les desgràcies es repetien amb insistència, els substituts serien Esteve, que tenia un any i que era, per tant, «fill del setge», i la ja esmentada Maria. Els tutors de les criatures «en son cas, lloch y temps» serien els marmessors testamentaris.

Tot i que el dia no podia ser més inquietant, Josep Basomba no perdia el sentit del deure. Així, volia fer constar al testament les quantitats que devia i les que tenia pendents de cobrar. Al pagès de Sant Just Desvern Francesc Gelabert li havia de pagar 145 lliures pel blat que li havia comprat i tres lliures per palla; i al rector de la mateixa població li havia de satisfer sis lliures. En canvi, els jurats del mateix lloc li devien 43 lliures per forratge; Jaume Jonch, de Sant Andreu de la Barca, a qui havia «revestit lo arrendament» de l’Hostal d’Esplugues, 65 lliures; la Universitat d’Esplugues, 500; Joan Fuster, hortolà de la Torre de la Meca, de la Riera d’en Prim Alta, li havia de pagar deu lliures per haver llaurat; i Josep Vadia, capità de voluntaris, li devia vuit lliures per diners prestats i vi venut. I encara el notari va apuntar alguns altres deutes que li dictà Josep Basomba: era necessari fer les coses amb la meticulositat que demanava, sempre, la proximitat de la mort.

Acabat el dictat, el document se signà a la casa del testador, al carrer d’en Roig. El flequer Basomba, però, devia estar descontent amb les voluntats dictades, ja que aquell mateix dia 10 de setembre demanà afegir al testament un codicil amb més disposicions. L’endemà, 11 de setembre de 1714, es va anotar al llibre de la funerària de l’església parroquial de Santa Maria del Pi la sepultura de «Josep Basomba, jove [fadrí] flequer» del carrer d’en Roig. No cal dir que era un dia poc apte per dedicar temps a qualsevol mena d’anotació, però es va fer. El dia 12, el notari Cortès va fer públiques les últimes voluntats del flequer a la casa llogada en aquest carrer.

Fins al 15 d’octubre de 1714 no es va fer l’inventari post mortem dels béns de Basomba. Es dugué a terme, a instàncies de la vídua Magdalena, a la casa del Raval. Entre altres coses, s’hi anotaren un «brassol de alba ab sa capsalera», d’Esteve, el fill petit del flequer, quatre quarteres de faves, una dotzena de camises de cànem de les criatures, «una albarda negra usada ab son cubertó de pell, estreps y brida», una caixa amb 116 lliures i disset sous i 48 papers «ab la firma que diu don Joan Gualbes [el poeta], en què ordena entregàs dit difunt diferents partits de pa de tallar», una guitarra vella, «un sinto y clauer enter de plata», «dos matxos de pel negre closos ab sos basts i morrals» i uns «òrgans de estany grans ab son guarniment de fusta». Basomba feia servir els «òrgans» per refredar l’aigua que, en temps de pau, venia a la ciutat. La bogeria per les begudes fredes de tota mena era molt gran a la ciutat: des de l’any 1600, el govern municipal feia arribar gel a Barcelona cada dia de l’any. A partir de l’inici del setge, però, la companyia que s’ocupava d’aquest subministrament no havia pogut portar a la capital el gel del Montseny o de Castellterçol: els orgues de Basomba feia temps que no refredaven aigua.

També el dia 10, Caterina Puig, filla del pagès Miquel Puig, vídua primer de Joan Pau Claver, garbellador, i després de Jaume Badia, macip de ribera, dictà testament al notari Antoni Cassani. Aquest anotà la introducció que tantes vegades havia sorgit de les plomes notarials: «Estant desganada en lo llit de malaltia corporal de la qual temo morir, estant emperò ab tot mon bon enteniment, íntegra memòria y ferma paraula, volent disposar de mos béns fas y ordeno lo present testament, última y darrera voluntat.» Recollida la fórmula, la testadora dictà quelcom que el notari no podia saber sense escoltar-la: que els marmessors fossin el passamaner Gabriel Espinós i Joan Vinyals, mariner casat amb Maria, filla de Caterina. La sepultura es faria al claustre de la catedral i se celebrarien 300 misses de cinc sous cadascuna per l’ànima de la dona. Dictà també Caterina que el seu fill Joan rebria dos matalassos i trenta lliures, i que llegava a la seva filla Maria vint-i-cinc lliures. Els hereus nomenats eren Pere i Teresa, els fills que la testadora va tenir amb Jaume Badia, i seria necessari vendre els béns de la futura difunta en encant públic. Unes setmanes més tard, el 5 d’octubre de 1714, morta ja Caterina, es va llegir el testament.271





EL TRIOMF DELS INVENTARIS


4 DE SETEMBRE DE 1714



El principal escenari d’activitat dels assetjats se situava a la muralla i als baluards, però també era essencial allò que succeïa a les esglésies i als estudis dels notaris. Durant aquells dies, encara amb més intensitat que els mesos anteriors, coincidien la resistència armada, el consol religiós i l’exercici de les obligacions cíviques, ben arrelades a la societat.

Els testaments pressentien la mort, i a les defuncions seguien els inventaris post mortem dels béns dels difunts. En aquella etapa, una part no menyspreable de la ciutat fou inventariada. Com en el cas dels testaments, alguns exemples poden il·lustrar-ho.

Mentre aquell dia 4 se seguia discutint quina resposta es donava als enemics, que exigien la rendició de la ciutat, el notari Marià Rufasta i Prats es disposà a fer l’inventari post mortem dels béns del botiguer Joan Perramon. L’havia cridat la vídua Maria, i per fer-lo havia d’anar a casa del difunt, que tenia la porta principal al carrer de la Boqueria i la petita, la de la botiga, al d’en Rauric. El notari, disposat només a iniciar la feina, llistà algunes de les poques coses que trobà a la botiga. D’aquesta manera, la vídua complia el termini màxim estipulat legalment per començar l’inventari; ho podrien corroborar, quan calgués, el candeler de cera Pere Riera i el candeler de sèu Mateu Ugó, testimonis cridats per a l’ocasió.

El 8 d’octubre, el notari Rufasta continuà la feina, ja sense l’angoixa de les bombes, recorrent amb calma totes les dependències de la casa del difunt. Al segon pis trobà les joies i els objectes de plata que el botiguer hi guardava, entre els quals hi havia «una cullera de paparotas» i «una masseta de or ab setze diamants». Segons explicà la vídua al notari Rufasta, aquesta joia i cinc peces més no formaven part de les propietats del difunt, sinó que eren d’ella. La seva paraula valia.

El mateix dia 4, el notari Sever Pujol va anar des del carrer de n’Arlet, on vivia, fins a l’arxiu de la comunitat de preveres de l’església parroquial dels Sants Just i Pastor, per fer l’inventari post mortem dels béns propietat de Jerònima Mages, vídua difunta del sabater Bartomeu Mages.

Jerònima Mages havia lliurat objectes al reverend Ramon Garau, clergue de l’església dels Sants Just i Pastor i marmessor testamentari de la difunta, per tal que «ho recondís en dit arxiu per tenirho més custodiat». El notari trobà, dins d’una bossa, unes joies que havien estat pesades i valorades temps enrere pels argenters Josep Pla i Anastasi Llopart, els dos amb el càrrec de contrast de la ciutat, i que la dona tenia en penyora. Després, per tal de continuar l’inventari, Sever Pujol es va traslladar a una casa propietat de Ramon Garau, a la Davallada de Viladecols, on Jerònima habitava i morí. Aleshores, Garau va aclarir al notari que, tot i que al testament de Jerònima Mages s’afirmava que ell li devia 70 dobles, el cert és que la dona s’havia equivocat i que el deute era tan sols de 38. Valia la seva paraula.

L’encant dels béns de Jerònima encara va trigar un temps a ferse. Es va realitzar el 5 de desembre de 1714, després de migdia, «al cap del carrer de la Dagueria», prop del cementiri de l’església dels Sants Just i Pastor.

Una vegada acabades les anotacions referides a l’inventari i a l’encant dels béns de Jerònima Mages, el notari Sever Pujol modificà l’acta lleugerament. Amb el canvi de situació provocat per la derrota, degué pensar que convenia, allà on deia «per ocasió del siti dels enemichs de present posat en esta capital», ratllar «dels enemichs». La modificació era grollera, i llegint l’acta es veuria clarament que en el seu moment ell va escriure «enemichs», però tot i això va fer la correcció.

També el dimarts 4 de setembre, el notari Francesc Minguella va fer l’inventari post mortem dels béns del sastre Josep Carbonell, fill d’Antoni, pagès de Ribes, i de Francesca. L’home havia testat el 25 d’agost, davant Minguella mateix, i, segons constava, el pagès estava malalt. En aquest cas, com en altres, és raonable pensar que la «malaltia» l’havia causat l’enemic el 12 d’agost, mentre el sastre lluitava al Portal Nou amb la seva companyia del batalló de la Santíssima Trinitat de la Coronela.

Josep Carbonell havia nomenat marmessors la seva dona Agnès, el seu germà Antoni, pagès de Sitges, el seu altre germà, Pau, sastre, Josep Comenja, prevere, i Pere Milà, negociant. I deixà com a hereus Déu i la seva ànima. Els diners que els marmessors obtindrien gràcies a l’encant dels béns servirien per celebrar misses i pagar deutes, inclòs el que tenia amb el seu germà Pau, que li havia prestat diners per assistir-lo durant la seva malaltia.

El sastre també havia dictat que si moria a l’Hospital de la Santa Creu, «en lo qual vuy espero anar», es fes allà sepultura ordinària i que, si expirava fora de la institució, l’enterrament es realitzés a la seu, «en lo vas de la confraria dels sastres». Al llibre d’entrades de civils de l’Hospital de la Santa Creu dels anys 1714 a 1716, es pot llegir que Josep Carbonell hi va ingressar el 25 d’agost de 1714. Consta que era sastre, casat amb Agnès, fill d’Antoni, natural de Ribes a prop de Vilanova, i que vestia barret, capa blava, casaca i calces color de molsa, jupa negra, camisa, mitges fosques i sabates. No hi consta, però, que el sastre morís a l’hospital. Es pot pensar, doncs, que va acabar els dies fora de la institució i que, per tant, les seves despulles descansen a la catedral de Barcelona, junt amb les dels altres confrares sastres.

El 4 de setembre, Francesc Minguella va anar al carrer del Joc de la Pilota, on era la casa del difunt sastre, disposat a fer l’inventari dels seus béns. El notari sabia que aquell lloc, a la zona de llevant de Barcelona, estava molt exposat a les bombes, però això no va impedir que hi anés. A més de tenir l’ofici de sastre, Josep Carbonell exercia de semoler. Així, a l’entrada de la casa Minguella trobà alguns estris propis d’aquest ofici: «Una prempsa de semoler ab tots sos arreus usada» i «una pedra ab son trull per moldrer amidó». I a la porxada llistà altres eines que el difunt feia servir per a la feina: «Catorze canisos de estendrer fideus usats y vells», «una olla de courer per fer fideus ab son motllo ab son servei de ferro» i «dos coladors de aram per fer fideus». Minguella anotà també els diners que diverses persones devien al difunt per feines de sastreria, i trobà a la porxada «sis vestits per màscara, vells», que el sastre llogava els dies de Carnestoltes. El notari va fer constar també un coixí de fer puntes amb boixets; la dona del difunt, Agnès, treballava a casa fent puntes, com tantes altres barcelonines, tot i que els seus estris s’apuntaven ara com a béns del marit.

L’endemà, 5 de setembre, el notari Francesc Minguella es traslladà a una casa de la plaça del Padró, al Raval, on s’havia refugiat el difunt Josep Carbonell fugint de les bombes; es tractava, de ben segur, del mateix habitatge on va anar a parar el sastre Pere Frexes, sogre de Carbonell.

El sastre Josep Carbonell havia portat fins a la casa del Padró «dos palmas de semuler grans usades», «un sedàs per passar midó usat», «tres garbells de passar sèmola usats» i «un garbell per passar blat», que li servien per continuar treballant. El notari Minguella va comprovar que el sastre i semoler s’havia emportat a la casa del Padró la seva carrabina i la imprescindible corretja que l’acompanyava. El trasllat al Raval no l’eximia, per descomptat, de complir les seves obligacions a la companyia que els sastres aportaven a la Coronela.

El treball del notari Francesc Minguella continuà el dia 20 de setembre, ja acabat el setge. En vida i a causa de les bombes, Carbonell havia guardat alguns dels seus béns en una capella de la catedral i, atès que la seu ja no era plena de gent que cercava la protecció de les seves voltes de pedra, el notari podia trobar-hi més fàcilment els objectes del sastre. En efecte, va poder relacionar la roba de casa, la roba de vestir del difunt i de la seva dona, dos anells d’or, dues culleres de plata i altres coses de valor. Va anotar igualment, segons les indicacions de la vídua, tres parells de «botons de fil y grana de or molt lleugers que són de dita Agnès Carbonell, que els hi donà de albricias don Joan Diana quant estigué en casa de dit difunt». I també: unes «arrecadetes de or y esmeraldes que són un llasset de penjants de perles petites, les quals arrecades se feren del anell que dit difunt donà a dita Agnès Carbonell per lo prometatge, y se desfeu per dit efecte de fer dites arrecades». Finalment, el notari apuntà que el manyà Joan Mariner, veí —com el sastre mort— de la zona que ara és el jaciment del Born, devia al difunt setze lliures i catorze sous per roba feta i lliurada.

El 8 de novembre de 1714, els marmessors testamentaris de Josep Carbonell van pagar per obres realitzades a casa del difunt, al carrer del Joc de la Pilota. L’edifici havia quedat molt malmès per les bombes, i els marmessors, interessats que l’estat de la casa no empitjorés, havien començat les obres de reparació poc temps després de la derrota de la ciutat, i abans d’obtenir diners a l’encant dels béns del sastre i semoler, realitzat el 6 de desembre.

Els dos sastres que s’havien refugiat al Padró, el sogre Pere Frexes i el gendre Josep Carbonell, van tenir un final de vida paral·lel: es van traslladar al Raval per temor de les bombes, van lluitar amb la seva companyia al baluard del Portal Nou, hi van caure ferits, van fer testament (els dies 18 i 25 d’agost, respectivament), i el mateix notari, Francesc Minguella, s’ocupà d’atorgar fe pública a les darreres voluntats d’amdós homes, que, finalment, van fracassar en el raonable intent de conservar la vida.

També el fedatari Domènec Rojas treballà el 4 de setembre: es desplaçà fins al carrer del Call per fer l’inventari post mortem dels béns del fuster Francesc Puig, a instàncies de la seva vídua Anna Maria Ferrer. Puig havia fet testament molt abans, el 12 de gener de 1706, i havia triat com a marmessors la seva dona, el seu germà Josep, rector de l’església de Sant Pere de Gelida, i el seu sogre, el cirurgià de Martorell Miquel Ferrer. En el document nomenava usufructuària la seva dona, concedia 50 lliures al seu fill Francesc, de dos mesos aleshores, llegava 200 lliures i dues caixes de núvia a la seva filla Maria Àngela i instituïa com a hereu el seu fill Miquel, de cinc anys.

Les darreres voluntats de Francesc Puig es van publicar l’1 de setembre de 1714 a casa del testador, al carrer del Call. Per complir els requisits legals, el dia 4 només s’inicià la feina d’inventariar els béns del fuster difunt i, acabat el setge, es va reprendre la feina. El 26 de setembre, el notari anotà entre els béns de Puig les eines del seu ofici: totes, inclosa la «clau de descargolar llits»; de ben segur que les tornaria a utilitzar un altre mestre fuster. A més, Rojas apuntà alguns mobles que Puig havia deixat a mig fer: tres parelles de caixes de fusta de noguer «que per encara no son acabades de fer», dotze cadires a punt de folrar, dues caixes de fusta d’alba i dues arquilles també inacabades.

El 6 de setembre, el notari Sever Pujol havia de realitzar l’inventari post mortem dels béns de Maria Pey, que primer fou dona de Joan Laplaça, aposentador major de la cort del rei al Principat de Catalunya, i després de Josep Pey, instructor reformat del terç d’infanteria espanyol, en aquell moment absent del país. La feina es va iniciar a instàncies de Josep Comenja, prevere, i de Fèlix Grau, prevere de l’església de Sant Feliu de Sort, marmessors testamentaris de Pey segons indicaven les últimes voluntats dictades pel difunt a l’Hospital de la Santa Creu el 21 d’agost anterior.

El notari es va veure obligat a recórrer la ciutat a la recerca dels béns de Maria. Primer, es dirigí a la capella de Sant Gregori de la seu, on trobà roba de vestir i de casa, «embolicada a modo de una bala», que la difunta havia lliurat a Comenja per tal que la guardés. Després, caminà fins al carrer de Sant Pere Mitjà per continuar la llista en una casa que era propietat de Maria Pey per donació del difunt Joan Laplaça, del 30 d’agost de 1697. Sever Pujol constatà, sense sorpresa, que l’edifici estava en bona part «espatllat de las balas y bombas per este últim siti se han tirat a esta capital». L’encant dels béns de Maria no es va poder fer fins a la tarda del 22 d’octubre de 1714, a la casa de la confraria dels sabaters, al carrer de la Corríbia. Una vegada acabat el setge, el fedatari, prudent, hi va dissimular la paraula «enemichs».

El diumenge 9 de setembre, el notari Francesc Bonaventura Torres havia de fer l’inventari post mortem dels béns de l’hostaler Llogari Riera, a la casa del carrer d’en Gensana, dita l’Hostal d’en Llopis. La feina es realitzava a instàncies de Magdalena, la vídua, i de Paula Riera, germana del difunt, casada amb el revenedor Jaume Planas. L’inventari, però, no es va poder acabar aquell dia i no es reprengué fins al 14 d’octubre. Com sempre, es tractava d’iniciar-lo per gaudir dels drets assenyalats a les Constitucions de Catalunya, amb la intenció de recomençar la feina quan el moment no fos tan crític. Així, aquell dia 9 es llistaren tan sols alguns mobles i el gruix del treball es realitzà el 14 d’octubre.

Al testament consten els deutes que un considerable nombre de persones tenien amb l’hostaler, moltes de diversos llocs de Catalunya, com ara Solsona, Reus o Puigcerdà, i en especial de Planoles, d’on sovint venien clients a l’Hostal d’en Llopis. Magdalena declarà, en virtut del jurament extrajudicial que es podia fer davant notari, que durant el setge ella i Llogari Riera, «lo qual morí en lo siti», prengueren «diferents mercaderias de Jaume Planas revenedor, son cunyat, per son sustento […] y diferents quantitats en diner, tant per son sustento com per pagar la sepultura y missas de dit quondam Llogari Riera, que junt importa la quantitat de 323 lliuras 18 sous; per lo que diu y fa la present escriptura en descàrrech de sa conciencia y pera que lo dit Jaume Planes en son temps tinga la deguda satisfacció». La vídua Magdalena era honesta i, segons el costum, en volia deixar constància notarial.

L’enderroc de cases per aixecar la Ciutadella posà fi a la història, de més de cinc dècades, de l’Hostal d’en Llopis. El solar, sense cap empremta dels molts clients allotjats a la casa durant mig segle, acabà formant part de l’esplanada del fort borbònic, molt a prop de l’actual jaciment del Born.272





L’OMNIPRESÈNCIA DE LES MISSES


4 DE SETEMBRE DE 1714



No hi ha ningú millor que els notaris per advertir un canvi que es produïa a Barcelona: si l’augment de la por i dels ferits havia provocat, primer, una allau de testaments i d’inventaris, les misses per les ànimes dels difunts testadors prenien cada vegada més protagonisme. Si els fedataris així ho constataven era perquè els cobraments per la celebració de les misses portaven a les notaries tant els clergues que les celebraven com els marmessors dels difunts, interessats, els uns, a deixar constància de la feina feta i, els altres, a fer constar que s’havien fet els pagaments.

Els exemples de les misses celebrades en sufragi de les ànimes del noble Magí de Ninot i Negrell i del candeler de cera Ignasi Tarradellas mostren prou bé l’omnipresència de les misses a les esglésies i també, indirectament, a les notaries.

El 4 de setembre, el notari Josep Francesc Fontana redactà una escriptura a la seva casa de la Davallada de Santa Eulàlia per donar fe pública que Enric Torres, religiós del convent del Bonsuccés, havia rebut dotze lliures i deu sous per les vint-i-cinc misses celebrades per sufragi de l’ànima de Magí de Ninot i Negrell. Els testimonis foren els valencians Pere Vallterra i Antoni Sebastià. El mateix dia, el notari Fontana va escriure una altra acta que tenia a veure amb les misses per l’ànima de Ninot. Aquesta vegada constà que Josep Soler, prevere de Sant Jaume, havia cobrat 40 lliures i tretze sous per les misses celebrades. Els testimonis foren, aquesta vegada, el prevere Francesc Singla i Antoni Sebastià.

Els dies següents continuaren les visites a la notaria de la Davallada de Santa Eulàlia relacionades amb les misses per l’ànima de Ninot. El dimecres 5 hi passaren Joan Sanpere, prevere receptor de les caritats de misses de l’església de Sant Miquel, i Joan Calvet, religiós del convent de Sant Francesc de Paula, que també declararen davant els testimonis Vallterra i Sebastià. El divendres 7 s’hi acostà, per la mateixa raó, el doctor Josep Vallbona, prevere de la seu, amb Antoni Sebastià i el prevere Pere Fàbregas en el paper de testimonis. El dissabte 8 hi anaren Francesc Baldrich, prevere i receptor de la caritat de misses de Santa Maria del Mar, amb Vallterra i Sebastià de nou com a parella testimonial. I les misses seguiren més enllà del final del setge.

Una successió semblant de visites a un notari va tenir lloc en relació a les misses en benefici de l’ànima del candeler de cera Ignasi Tarradellas.

El 8 de setembre, Fèlix Vergés, sagristà del convent de Montcalvari, es va presentar a la notaria de Josep Simon per reconèixer a Paula Galant, vídua del candeler de cera Ignasi Tarradellas, i a Francesc Tarradellas, fill seu i fadrí candeler de cera, marmessors del testament del difunt marit i pare, que havia cobrat trenta lliures per la celebració de 100 misses. El mateix dia, el notari Simon deixà per escrit que Llucià de l’Encarnació, sacerdot del convent de la Trinitat, reconeixia a Paula Tarradellas haver rebut d’ella quinze lliures, per 50 misses en sufragi de l’ànima del seu difunt marit.

Les actes de Josep Simon que tenien a veure amb les misses demanades en el testament de Tarradellas anaren força més lluny d’aquell dia. El dilluns 10 de setembre, Nicolau Coll, religiós del convent de Sant Agustí, reconegué a la vídua Tarradellas haver cobrat trenta lliures; i Pons Planas, sacerdot de la Casa de Congregació de les Missions, haver-ne rebut 130. L’11 de setembre de 1714, el notari Josep Simon no va fer cap anotació al manual d’aquell any, però el dia 12, com si res no hagués passat la jornada anterior, aixecà una acta que establia que Josep de la Creu, sagristà del convent de Sant Josep, havia cobrat trenta lliures de Paula Galant, vídua de Tarradellas. El 13, era el sagristà Casimir Monson qui reconeixia haver cobrat d’ella set lliures i deu sous. El 14 de setembre, Jaume Junyer, religiós del convent del Bonsuccés, admetia haver rebut tres lliures; Gabriel Guasqui, deodat del convent de Sant Francesc, 60; Josep Torrents, deodat del convent de Sant Francesc, 60 més, i Pau Riber, sagristà del convent de Sant Gaietà, quinze lliures. El mateix dia 14, Josep Monfar, prevere de la seu, va acceptar haver cobrat de Paula Tarradellas 57 lliures, deu sous i tres diners per la sepultura del cadàver del seu marit a la catedral, els drets, el fosser i la misericòrdia, i també per una feina semblant feta el 5 de setembre, per a un albat que era una filla del mateix Tarradellas. El 15, Antoni Grau, religiós del convent de Santa Caterina, va reconèixer a Paula haver cobrat d’ella 155 lliures, i el 17, l’esmentat Joan Calvet signà que havia rebut tres lliures de mà de Paula Tarradellas.

La salut de l’ànima del candeler de cera Ignasi Tarradellas ja havia costat més de 500 lliures. Un lector del manual de l’any 1714 del notari Josep Simon que no conegués la situació de Barcelona aquells dies podria pensar que els seus habitants, sense més problemes, procuraven que la vida eterna dels difunts fos la millor possible.273





L’AFER BIMBORRO


4 DE SETEMBRE DE 1714



Tretze anys abans d’iniciar-se el setge, Josep Bimborro, natural de Peñaranda, bisbat d’Àvila, i Francesca Bordas, nascuda a Rupià, bisbat de Girona, van demanar llicència per contreure matrimoni. Va ser a la parròquia de Santa Maria del Mar de Barcelona, on vivia la família de la donzella. El 26 de gener de 1700, els fou concedida la llicència i el 2 de febrer se celebrà el casament.

El 4 de setembre de 1714, Francesca Bimborro, aleshores ja vídua del negociant Josep Bimborro, va comparèixer davant el notari Jeroni Casetas. La dona va prometre solemnement a Francesc de Sayol i de Quarteroni, lloctinent del portaveu del general governador de Catalunya, i a Ignasi Sans i de Miquel, jutge de la Cort Reial, absents però convenientment representats, que sota pena de 500 lliures en cas d’incompliment restaria arrestada a la seva casa del carrer d’en Serra, i que no extreuria ni faria extreure d’allà gèneres, or, plata o escriptures. Francesca Bimborro posà com a avalador Ignasi Arós, furrier major del regiment de la Fe esmentat més amunt, com a tinent, present, i concretà notarialment la seva promesa a l’algutzil Josep Romeu.

És estrany que autoritats tan rellevants com Francesc de Sayol i Ignasi Sans figuressin en un assumpte que implicava una simple vídua de negociant i que fos tan elevada la pena imposada a la dona en cas de desobediència.

Quan Josep Bimborro i la seva dona van batejar a la parròquia dels Sants Just i Pastor una filla dita Petronila, el 1708, un fill de nom Guillem, el 1710, i un altre fill dit Ramon, el 1712, el pare va ser anotat com a «cortiner de Sa Magestat», la primera vegada, i com a «porter de Sa Magestat», les altres dues. Josep Bimborro, doncs, va servir almenys durant quatre anys a la cort de Carles III.

A més, els padrins del segon fill no foren persones qualsevol, sinó el baró Guillermo de Keller, secretari de Sa Majestat per a la negociació de Flandes, i Gertrudis de Vilana Perlas, filla de Ramon de Vilana Perlas, casada amb Josep de Figuerola i Argullol. I els padrins del tercer fill van ser Ramon Llaurador de Vilana Perlas, oficial de la Secretaria d’Estat, i Antònia Llampillas, donzella i filla del jutge de la Reial Audiència Rafael Llampillas. Pel que sembla, durant aquells anys els Bimborro tenien bones i estretes relacions amb l’influent entorn del poderós secretari d’Estat Ramon de Vilana Perlas.

Quina era la raó per la qual se li havien torçat les coses a la vídua Bimborro el setembre de 1714? Tal vegada les autoritats dels assetjats la consideraven sospitosa de col·laborar amb l’enemic i volien impedir que fes arribar informació al bàndol contrari. El 4 de setembre era una jornada de tensió elevada, ja que s’havia de decidir la resposta al duc de Berwick: potser aquesta situació va provocar sospites, fundades o no.

En tot cas, el final del setge i la victòria borbònica van permetre que Francesca Bimborro quedés deslliurada dels problemes reflectits a l’acta notarial de Jeroni Casetas. Acabades les batalles, la dona continuà sent propietària no d’una sinó de tres cases, situades a l’estreta illa entre els carrers d’en Serra i d’en Carabassa. Vivia aleshores en un dels habitatges, amb dos fills, tres filles i una criada.274





LA TERRA FERMA DEL PI


5 DE SETEMBRE DE 1714



A primera hora del matí del dimecres 5 de setembre, Josep Antoni de Ribera i d’Espuny-Claramunt, comte de Claramunt, comunicà al general comandant Antoni de Villarroel la resolució dels Tres Comuns de no rendir la ciutat. El militar, que havia intentat que el resultat de les deliberacions fos el contrari, no volia encarregarse de comunicar la notícia als assetjants. Es tornà a fer reunió a les tres de la tarda, i s’insistí a dir a Villarroel que contestés ell.

El foc dels canons enemics continuava enèrgicament, però els treballs per facilitar l’assalt a la plaça no podien avançar a causa de la forta pluja. La fam a Barcelona era molta i, per força, havia de ser-ho cada dia més. Amb gran perill de la seva vida, moltes dones i nens sortien de la ciutat per recollir herbes dels camps situats entre les muralles i la circumval·lació enemiga.

Aquell mateix dia 5, el notari Josep Amat i Reixach aixecà una acta en la qual Miquel Busquets, prevere i vicari de Santa Maria del Pi, reconeixia als marmessors testamentaris del revenedor Ramon Noguera que havia rebut el seu cadàver. El cos inanimat estava vestit amb l’hàbit de sant Francesc i a l’interior del bagul de mort hi havia, seguint el costum, un petit vas de vidre amb un rètol dins, on es podia llegir: «Cadàver de Ramon Noguera revenedor ciutadà de Barcelona.» Les despulles es portaren en processó de clergues a l’església del Pi, on foren sepultades en terra ferma entre la capella del Sant Sepulcre i la porta de les escales del campanar: el cap del difunt quedà a prop de la paret de l’altar major, i els peus davant de la capella.

De nit, la guarnició del reducte de Santa Eulàlia va fer una sortida contra els «cordons» enemics, arribà fins al tercer, matà molts assetjants i es retirà amb pocs morts i ferits.275





LA MORT DEL CAPITÀ VICENÇ DURAN


5 DE SETEMBRE DE 1714



El col·legi d’adroguers i confiters es reuní el dia 5 a la caseta del Portal de l’Àngel on es col·lectaven els drets de la ciutat. Fins a 35 homes havien de deliberar sobre la situació de la seva companyia, inclosa al primer batalló de la Coronela, el de la Santíssima Trinitat. L’adroguer Vicenç Duran, capità tinent de la companyia, havia expirat el dia 16 d’agost, després de caure ferit al baluard de Santa Clara, i a l’acta quedà escrit que Nostre Senyor havia «estat servit aportarsen a millor vida la ànima del magnífic Vicenç Duran». Fou una víctima més dels atacs del mes d’agost.

A més, a la reunió es va assenyalar que Joan Fals, alferes de la companyia, estava «desganat», de tal manera que la companyia havia quedat sense oficials majors. S’havia consultat el conseller en cap i coronel, Rafael Casanova, i també el sergent major de la Coronela, Fèlix Nicolau de Monjo, sobre la manera de procedir i, per indicació seva, tocava fer elecció d’alferes. No podien ser-ho ni el sergent Josep Bolló, que presentava l’indiscutible pretext d’haver mort, ni el sergent dragó Josep Bohigas, convalescent. Calia començar, doncs, per fer elecció de dos sergents entre els quatre caps d’esquadra de la companyia: Anton Comes fou triat sergent i Josep Anton Guimerà, sergent dragó.

Els adroguers havien sofert, potser més que ningú, els episodis bèl·lics recents. Si més no, es pot comprovar documentalment que Josep Bohigas, Anton Comes i Josep Anton Guimerà van superar el setge.276





LA PROCURA D’ANTONI GOLORONS


6 DE SETEMBRE DE 1714



El 6 de setembre, el general Antoni de Villarroel va rebre la resolució dels Tres Comuns sobre no rendir la ciutat i manà a Gregorio Saavedra que des de la bretxa principal ho comuniqués a l’enemic. Eren poc més de les tres de la tarda quan, en un insòlit silenci, sonà la frase: «Los Tres Brazos han resuelto no admitir capitulación alguna.» Per part dels assetjants, el marquès d’Asfeld contestà de manera més aviat concisa: «Bien está.» I de seguida el foc tornà a començar. Els Tres Comuns van demanar a les parròquies i als convents que fessin rogatives.

El 6 de setembre, el negociant Antoni Golorons es presentà als estudis del notari Pau Cabrer, a prop del carrer de l’Argenteria. Volia nomenar Llorenç Alemany, també negociant, procurador seu, cosa que va fer en presència dels testimonis Josep Jordis, esparter, Antoni Colomer, negociant, i Miquel Cabrer, escrivent. Sens dubte, era la por de morir en els combats el que va portar Golorons a establir notarialment que algú de la seva confiança pogués actuar en el seu nom.277





EL DEUTE DE L’AGRICULTOR JOSEP SALA


6 DE SETEMBRE DE 1714



A la notaria de Josep Simon al carrer de la Basea, l’agricultor Josep Sala reconegué a Madrona Paretas que li devia 60 lliures. Era el 6 de setembre, i no se sabia què podria passar en la lluita que tenia lloc als baluards: més valia deixar les coses clares, per prudència i també per honestedat. La millor manera de fer-ho, sens dubte, era declarar notarialment el deute.

A les nou del vespre entraren al port de la Santa Creu dos pincos i dos vaixells més, i els patrons confirmaren la propera arribada d’un comboi, que estava a punt de partir de Mallorca. Animats per la notícia, alguns voluntaris i les companyies dels hortolans van demanar permís per fer una «sortida» pel costat del reducte de Santa Eulàlia. No gaire més tard, a les onze de la nit, 200 homes van penetrar a la trinxera enemiga i van sostreure instruments que l’enemic feia sevrir per remoure i retirar la terra. En el decurs de l’acció, però, moriren vint-i-quatre defensors de la ciutat.278





LA FILLA DEL PAER EN CAP


7 DE SETEMBRE DE 1714



El 7 de setembre, els Tres Comuns notificaren al general Antoni de Villarroel que acceptaven la dimissió que havia presentat en considerar indefensable la ciutat. Així, quan arribessin les fragates que venien de Mallorca, el militar s’hi embarcaria amb la seva família. Fins aleshores resultava essencial mantenir en secret l’abandó de Villarroel i la seva marxa.

La fam dificultava la feina dels defensors a les bretxes. Amb la manca d’aliments, la força era molt escassa i de poc servia que s’augmentés la paga si no es menjava prou. Faltava també pólvora, i per això el foc dels defensors no era gaire intens. Només els fusellers i els morters disparaven, quan no plovia. Mentrestant, les bombes continuaven malmetent els edificis, ja que el partit contrari insistia a tirar «a la ruina de las casas» i a la no menor desgràcia dels que hi vivien.

Aquell dia 7 també fou, malgrat tot, una jornada de feina per als notaris. Pau Cabrer, per exemple, va rebre al seu estudi Josep Pla, prevere de Santa Maria del Mar, que volia deixar notarialment clar que el rellotger Antoni Rovira li havia lliurat el cadàver de la donzella Francesca d’Olzinelles, filla de Francesc d’Olzinelles, senyor de Mollerussa, Torreserona i Malpartit, paer en cap de Lleida, i de Cecília de Fluvià i d’Aguilar. El notari va anotar que el cos de la jove, posat dins una arca de fusta, havia estat sepultat al monument número 149 de l’església de Santa Maria del Mar, prope columna tabula opera. Els Olzinelles foren uns dels molts catalans de fora de Barcelona que s’havien refugiat a la capital quan les tropes felipistes ocuparen el seu territori i, com molts d’ells, pagaren un preu altíssim.279





ELS NOBLES ALIAGA


7 DE SETEMBRE DE 1714



Amb data 7 de setembre, el notari Sever Pujol formalitzà una escriptura al seu estudi del carrer de n’Arlet. Els protagonistes eren dos nobles aragonesos: Isidro de Aliaga, és a dir, Isidro Francisco Fadrique de Silva Portugal y de Silva Fernández de Íxar y Pignatelli de Aragón, duc d’Aliaga, Íxar, Lécera i Oraní, comte de Vallfogona, Guimerà, Belchite, Salinas i Ribadeo, vescomte d’Illa, Canet, Alquerforadat i Ansovell, i duc della Palata; i el seu fill, dit en versió breu, Francisco de Aliaga. Els dos formaven part del nombrós grup de nobles aragonesos que van decidir participar en la resistència de la Barcelona assetjada. S’acostava el final del setge i, com altres, van optar prudentment per nomenar procurador, en aquest cas Pere Singla, prevere de Santa Maria del Pi.

Feia un temps, el valencià Josep Camañes havia escrit, sense posar data a l’anotació: «Ms Agustin Texedor [Agustí de Teixidor] le dijo en Monjuique a don Isidro Aliaga se compadeciera de Leonardo, pues en tan duro sitio no tenía pan para comer, y no quiso Aliaga aliviar a Leonardo en un dinero para pan.» El setge no havia amorosit el cor de tots els assetjats.

Al manual cinquè del notari Sever Pujol, on s’inclou l’acta del 7 de setembre, no se’n va escriure cap altra fins al 25 del mateix mes. Entre les dues actes va quedar un espai en blanc.280





L’AJUDA AL NOTARI RAFAEL ALBIÀ


7 DE SETEMBRE DE 1714



El notari Rafael Albià i la seva dona, Maria Faget, van anar el 7 de setembre al carrer de Sant Domènec, a la casa i notaria del col·lega Francesc Roig. La parella volia reconèixer, amb el compromís que suposava fer-ho amb la fe pública notarial, que devia al negociant Jaume Rius, home decent, 250 lliures «per alimentarnos a nosaltres i família durant la present guerra», i 50 més per a obra de teules i rajoles. En compensació, Rafael Albià cedia al negociant Rius la collita de la terra plantada de mallola situada al costat de la vinya vella, sota el monestir dels caputxins de Montcalvari.

Poca vinya jove hi devia haver aleshores, però potser això canviaria en un futur proper. En tot cas, val la pena subratllar que, en una ciutat que estava en una situació tan desesperada, persones que tenien deutes acudien a les notaries per deixar-ne constància i per reconèixer les quantitats que devien.

Uns mesos més tard, l’1 de febrer de 1715, Maria va assegurar que pagaria el deute l’agost següent, si en aquella data s’havia acabat el segrest imposat per Felip V a les propietats que ella i el seu marit tenien a la vegueria de Barcelona. Si no era així, no es podria satisfer fins a l’agost de 1716. De fet, les penalitats que la parella va patir durant el setge continuaren després de la derrota, per raó de ser austriacistes.281





EL CONSELL AL BALUARD


7 DE SETEMBRE DE 1714



La confraria del gloriós Sant Julià dels julians i mercers vells estava reunida en consell el 7 de setembre al baluard de Jonqueres, on la seva companyia, la quarta del batalló de la Immaculada Concepció de la Coronela, combatia sota les ordres del capità Carles de Ribera.

El notari Josep Simon era l’encarregat d’aixecar acta del consell: assistia a les reunions de la confraria allà on es fessin i passés el que passés, en cas de calma o de perill extrem. Aquesta vegada s’havien reunit 36 confrares de Sant Julià, entre ells, els destacats cartaires Pere Pau Rotxotxo i Joan Grosset, per decidir sobre una qüestió important: la substitució del pentiner Rossell en el càrrec d’alferes de la companyia dels julians i mercers vells. Havia estat triat al consell del 28 de juliol anterior, celebrat a l’església del convent de Jonqueres, d’una terna que completaven el sombrerer Josep Batllera i el guanter Maties Soler. Rossell, però, hi havia renunciat i calia escollir-ne un substitut entre tres candidats. Es decidí ràpidament que serien Josep Comas, Miquel Jaumar i Josep Batllera, i aquest últim sortí elegit.

El notari Josep Simon va fer constar que «a vista de que dit Francesc Rossell ha estat oficial tant temps de dita companyia, que sia afranquisiat de ser sentinella, pero que dega entrar y exir las guardas y ferhi tota assistència com los demés». Eren set els anys que feia que Rossell era oficial de la companyia dels julians i mercers vells i es mereixia un mínim descans.282





LA DISPUTA DEL PREVERE ANTONI PUJOL


7 DE SETEMBRE DE 1714



Antoni Pujol, prevere oriünd de Vinaròs, de trenta-set anys d’edat, es «constituí personalment» davant el vicari general Josep Rifós. Volia denunciar un home per raó d’un succés desagradable. Segons la documentació del procés celebrat al bisbat de Barcelona, el reverend Pujol va narrar: «Trobantme ahir dijous 6 de setembre a la porta de un aposento sota la capella de Nostra Senyora del Mar davant del moll, dita la Llanterna Vella, y al capdemunt de una escaleta per la qual se puja de dita vora del mar a dit aposento que dóna al davant de dit moll; acabantme de vestir y calsantme las mitjas (en la qual capella y aposento jo denunciant junt ab mos pares y germana per causa del present citi y bombardeig de la present ciutat me soc retirat) a la que serien entre les set y vuyt horas del matí del mateix dia arribà a la capella y puesto […] un jove o aprenent de la botiga de la senyora Cecilia Remanya, viuda, enviat per part de aquella ab recado quem donà perquè […] compràs per ella algunas cebas y algun forch de alls dels que havien vingut de Mallorca; y en efecte […] comprí los alls […] y entregats al dit jove o aprenent sen anà; y al cap de poch rato tornà lo dit jove ab nou recado [de comprar] dos forchs de alls més […]. I digué jo a Josepa Vidal, ma mare […], que anés a un llaut o llanxa que devant de dita capella en la vora del mar se trobava, en la qual se venien forchs de alls […]. Una senyora, que axí mateix se trobava a la vora del mar y al davant de dit llaut, digué a la mia mare que li fes el favor de ferli triar un forch de alls per la dita senyora, y responent la mare mia (segons ella mateix me referí après):“Senyora li costaria a cinc sous quiscun forch” […]. Jo oí i comprenguí que un home que estava al costat de la mare li digué:“Valga al diable la bruta de merda” […]. Mogut per la alteració de sang que ditas paraulas me causaren […] baixí los esglaons de la dita escaleta que baixa a dita vora del mar […], me encaminí cap al dit home, lo qual estava de cara al mar y de esquena a mi […], y arribant a aquell lo agafí per lo pany de la capa que sobre sa esquena aportava y fentlo girar de cara a mi y donantli una palmadeta als pits y una empenteta li digué:“Xarrayre què xarrau, desllenguat, desvergonyit, que bastava que fos dona per no perdreli lo respecte y no tractarla tant oprobiosament, y que encara que ella vos hagués perdut lo respecte (lo que es fals, puix no us ha dit paraula) no la hauriau de tractar tan malament, que bastava que fos dona”. Y a las horas lo dit home se descomponguí de paraulas contra mi, tractantme de tu a cada pas», cosa intolerable: el tuteig no consentit era una ofensa greu.

Pujol explicà que després d’això es va retirar del lloc per evitar un escàndol més gran i digué que no recordava totes les paraules dolentes que li havia dit l’home. L’individu en qüestió no sabia que Pujol era religiós, ja que, com explicà el reverend: «Me trobava anar sens balona al coll, ni altre insignia ni senyal de sacerdot y ecclesiàstich, per trobarme en ocasió en que me acabava de vestir.»

Pujol seguí declarant: «Haventme tornat […] dalt dita escaleta y al portal de dit aposento, me girí de cara al dit home y vaig veure que aquell parlava amb altre home; y vaig veure y oí molt bé com aquell digué: “Si jo no hagués anat embarassat ja me la haguera pagat”; i jo responguí: “Què havies de fer xerrader, lo mateix que has fet ara”; […] i ell me digué:“Ja pots agrair que estich embarassat”; […] i jo:“Si estàs embarassat desembaràssat, coneixme bé ab la cara, que la mia cara ni ara ni may se amaga per ningú”; i digué l’home:“Aguardam aquí que luego torno”». Anar emborrassat, és a dir, tapat amb la capa, sota de la qual es podia amagar una arma, era considerat un agreujant en cas de plet per disputa.

Acabada la discussió, el prevere es preparà per celebrar missa, es posà la balona i el collet al coll i, entre les vuit i les nou del matí, s’inicià la segona part dels fets, que Antoni Pujol també va relatar: «Revestit per dir missa en dita capella […], me vingué necessitat corporal; isquí de la capella vestit ab cullet y balona y abrigat de capa, encaminantme en vers lo moll vell.» Pujol explicà a continuació que, mentre anava pel camí, va veure l’home amb qui s’havia enfrontat. El reverend narrà la breu conversa que tingueren, començant per la frase que llançà l’home en qüestió: «Vostra mercè no és lo qui de matí me ha pagat la manutada?» Pujol contestà: «Y vos no sou lo que tant desvergonyidament haveu parlat?» El prevere explicà a continuació: «L’home anava de guerra, vestit ab justacós, cenyint una espasa o espadí […], arrencà de un punyal que aportava als pits […], me tirà set o vuyt punyaladas de las quals quedí nafrat, de las dos en lo bras esquerra, fentme ab ellas dos feridas de la una de las quals me isqué sanch; y desabrigantme de la capa […] y volent arremetrer a dit home per defensarme, fugí aquell […]; y a no fer jo la acció de voler-lo agafar per lo coll me hagués mort.»

Més tard, segons explicà, va trobar a la capella un home que anava emborrassat, i va comprendre que era guardaespatlles de l’agressor. No hi va haver, però, més baralles i el reverend acabà la seva declaració dient: «He oit que l’home que m’atacà és un corder de Barcelona, a qui havien agafat o capturat davant del Portal de Mar.»

Tothom sabia que l’atac final a la ciutat era imminent, i convenia guardar forces i no perdre gaire temps en afers secundaris. Això no volia dir, però, que no s’hagués de fer allò que calia: en el cas del reverend Antoni Pujol, primer, defensar l’honor de la seva mare, i després, denunciar l’agressió rebuda a l’autoritat pertinent.283





EL SASTRE FRANCESC ESTEVE


7 DE SETEMBRE DE 1714



El 22 d’agost, el notari Sever Pujol havia redactat el testament de Teresa Blanch, dona del sastre Francesc Esteve i filla del notari Josep Blanch. Des d’aquell moment, Pujol sabia que el document nomenava hereu el seu marit, però la discreció dels notaris, no en va qualificats de «discrets», era sagrada i sempre calia esperar la mort d’un testador per fer públiques les seves darreres voluntats.

El 7 de setembre, després de la defunció de Teresa Blanch, a Pujol li tocà llegir les últimes voluntats de la dona: ho va fer a la notaria del carrer de n’Arlet i en presència dels testimonis Josep Ignasi Parera, negociant, i Baltasar Viver, fadrí torner.

El sastre Francesc Esteve consta, als documents cadastrals de 1716, vivint en una casa del carrer de les Semoleres, amb la dona, cinc fills, dues filles, un aprenent i una criada. Francesc Esteve fou un dels molts barcelonins que es tornà a casar no gaire després d’acabar el setge.284





LES FILLES DE L’ESCUDELLER FRANCESC GUAL


8 DE SETEMBRE DE 1714



El divendres 8 de setembre la pluja continuava. Els assetjants disparaven les seves bateries amb vigor i es preparaven per a l’assalt final, que tindria lloc tan bon punt deixés de ploure. A l’altre costat de les muralles, els defensors confiaven poder fer un foc més contundent gràcies a la pólvora que havien portat les embarcacions entrades al port de nit. Una multitud s’havia acostat als vaixells, no interessada per la pólvora, sinó per reclamar que es fes pa i que es posés a la venda.

Tot i que es vivien moments excepcionals, calia que aquells que es trobaven a la ciutat assetjada s’ocupessin de qüestions sempre considerades fonamentals. El 8 de setembre van comparèixer a la notaria de Francesc Topí i Comes, al carrer de la Boqueria, el frener Josep Lacreu i l’escudeller Jeroni Gual, i també Isabel Masseres, vídua de Francesc Gual, escudeller i rajoler de rajola de València.

Isabel Masseres, filla de l’escudeller Eloi Masseres i vídua de l’escudeller Miquel Lapuja, s’havia casat el 1707 amb el vidu Francesc Gual. El 26 de febrer de 1710, la parella batejà a la parròquia dels Sants Just i Pastor una nena, dita Maria Francesca Isabel Anna Libèria. Els padrins foren ni més ni menys que Gaspar de Reart i Queralt, fill de l’il·lustre Andreu de Reart i Queralt, comte de Santa Coloma, i Anna de Rocabertí i Descallar, donzella i filla del també il·lustre Francesc de Rocabertí. En poques ciutats dos joves nobles voldrien ser padrins de la filla d’un escudeller. A Barcelona, ciutat de barreges i d’ascensos socials sovintejats, això resultava possible.

El 6 d’abril de 1712, Francesc Gual i Isabel Masseres van batejar una altra filla, de nom Antònia, i aquesta vegada els padrins foren més modestos: Antoni Tey, carnisser, i Eulàlia Tey, vídua.

Després d’uns anys de matrimoni, Francesc Gual va tenir una «indisposició corporal», potser una ferida, i va fer testament: era el 4 de juliol de 1714. L’escudeller morí poc després, i el 10 de juliol consta al llibre de la funerària de la parròquia dels Sants Just i Pastor la processó feta per conduir el seu cos des del carrer dels Escudellers, on havia viscut, fins al convent de la Mercè, on s’estaria el temps a venir.

Les últimes voluntats de Gual es van fer públiques l’11 de juliol i l’inventari dels seus béns, sempre amb actuació del notari Topí, es va dur a terme el 4 d’agost.

En virtut del testament, la vídua era usufructuària dels béns del difunt, i Jeroni Gual, germà, i Josep Lacreu, primer sogre de Gual, serien els tutors de les filles del difunt escudeller: Rosa, de nou anys, que va tenir amb Gertrudis Lacreu, la seva primera muller; Dionísia, de set anys, i Anna, de cinc, fruit de la relació amb Isabel Masseres i nascudes abans de Maria i Antònia. Aquestes dues filles no constaven en les darreres voluntats de Francesc Gual, ja que havien estat víctimes de l’elevada mortalitat infantil del període. Les darreres voluntats establien també que l’hereu seria el «pòstum o prenyat» que Isabel portava al ventre, si era mascle, i en cas contrari ho seria Rosa, la filla primogènita. Fos nen o nena, era segur que la criatura havia estat engendrada durant el setge.

El dia 8 de setembre, en presència dels testimonis Joan Janet, escudeller, i Pere Matas, corder de viola, el notari Topí recollí les manifestacions dels tutors Josep Lacreu i Jeroni Gual, per un costat, i de la vídua Isabel, per l’altre. Els primers van comunicar a la dona que, en principi, era usufructuària de l’heretat del seu difunt marit, però que per ser-ho veritablement havia de complir la disposició testamentària que l’obligava a presentar «caució», és a dir, a aportar una «fermança» o seguretat que resultés idònia de cara a restituir els béns si arribava el cas. La dona va respondre que estava «promta a executar la disposició» i que oferia com a avaladors o «fermances» Joan Janet i Pere Matas. Els tutors Lacreu i Gual contestaren que les dues fermances eren les que ja de paraula havia ofert la vídua Isabel, i que, havent fet diligències sobre els havers que es necessitaven i amb l’informe que tenien, no podien admetre les dues persones proposades. Com a tutors, consideraven que la vídua no podia ser la usufructuària dels béns del seu difunt marit, sinó que els havien de rebre ells. La dona contestà que les seves fermances eren idònies i que «per la ocurrència del temps», és a dir per raó del setge, no en podria donar d’altres aviat, i afegia que no volia «deixar de son poder» els béns del difunt marit. Aleshores, els tutors manifestaren que el seu ànim no era treure l’usdefruit a la vídua, sinó que en compliment de llur obligació volien posar els béns sota la seva custòdia fins que es presentés una caució idònia. I afirmaren que, en cas d’encarregar-se ells de l’herència, donarien l’usdefruit anual a Isabel.

Davant d’un desacord tan manifest, els implicats havien d’acudir per força a la justícia.

Uns mesos després de la reunió a la notaria de Francesc Topí i Comes, el 16 de novembre de 1714, es batejà a l’església parroquial dels Sants Just i Pastor Maria Magdalena Francesca Elizabeth, filla del difunt Francesc Gual i d’Isabel. Atès que es tractava d’una nena, i seguint les disposicions testamentàries de l’escudeller, la filla primogènita Rosa fou declarada hereva de Francesc Gual.285





LES PRECAUCIONS DE L’ARGENTER FRANCESC PONS I ARENAS


9 DE SETEMBRE DE 1714



El foc de les dues parts era molt viu. La pluja, però, no cessava, i això dificultava les accions a les trinxeres dels assetjants. Per la seva banda, els defensors feien tot allò de què eren capaços. Malgrat que llurs forces eren ja molt escasses i que a la ciutat la fam s’aguditzava, no s’hi sentia cap veu que parlés de capitular.

Com tothom a la ciutat, l’argenter Francesc Pons i Arenas temia l’atac enemic, considerat imminent, i pensava que era probable que aviat perdés la vida lluitant als baluards. El diumenge 9 de setembre, es va dirigir cap a casa del cirurgià Miquel Roca al carrer Ample, on es reuní amb ell i amb Joan Carrera, argenter de Lleida. Pons explicà als dos homes que havia «fet testament escrit y firmat de sa ma y lletra» i que el tenia «recondit en un calaix dels més baixos de la sua archilla, continuat en un mig full de paper». L’havia escrit el 24 d’agost, «per los perills a que se exposava muntant y entrant las guardas».

El 22 de setembre següent, onze dies després del final del setge, Roca i Carrera explicaren al notari Pau Cabrer, en presència dels testimonis Sebastià Armengol, fadrí argenter, i Miquel Cabrer, escrivent, el trist destí del seu amic argenter: «Lo dia que las tropas de Nostre Rey y Señor Felip Quint (que Déu guarde) avansaren y entraren a la present ciutat, dit Francisco Pons y Arenas restà mort en lo baluart de Llevant.» L’acta notarial segueix: «Avui [22 de setembre] en presència nostra se han despeñat [trencat] los dos calaxos baxos de la dita archilla […] que se troba en las casas del notari […], sota una volta grassa per los perills del bombardeig de dit siti y en un dels dos calaxos se ha trobat lo dit paper, per conèxer molt bé la sua lletra y haverlo vist escriure moltes vegades.»

El paper, que conté el testament manuscrit de Francesc Pons i Arenas, avui està inserit en el llibre de testaments del notari Pau Cabrer. El text no va ser escrit per un personatge rellevant, ni recull cap heroïcitat. Fou redactat per un argenter temorós com qualsevol home, valerós com tots els que tenen por però no es deixen vèncer. Un home que, lluitant, morí sense glòria, però que ha deixat un dels documents més colpidors sorgits dels fets de 1714.

L’argenter caut havia escrit que, en cas que morís, se celebrés un ofici cantat d’ànimes a la parròquia de Sant Genís de Vilassar, i que les campanes toquessin immediatament després de l’òbit. Deixava dit que es fes un seguit de misses en diversos llocs i nomenava usufructuària la seva dona, Eulàlia. Segons indicava, els marmessors havien de ser Josep Roca, argenter i cunyat, i Salvador Gibert, amic del mateix ofici. Als dos els demanava que miressin els seus assumptes com a propis i que encaminessin els passos dels seus fills i filles, consultant sempre la mare. Indicava també que, si la seva dona es tornava a casar, li donessin «les manilles de perles grosses que acostuma a dur i la creu de diamants i collaret de perles que se serveix i les arrecades de diamants de son servei». I 50 dobles «per lo bon tracte me ha tingut». Segons el paper manuscrit, l’hereu era Francesc, fill del testador. Si aquest no podia ser-ho, ho seria Salvador, també fill seu, i si tampoc no era possible, ho seria Eulàlia, la filla primogènita, i si aquesta tampoc podia heretar ho faria Teresa, la filla petita. Si la darrera alternativa quedava igualment truncada per les dificultats insuperables que origina la mort, una part de l’herència seria per a Marià Pons i Arenas, nebot de l’argenter, en cas que la mare de Francesc Pons i Arenas seguís viva, ja que aquest nebot seria l’encarregat de cuidar-la. Per a més prudència, l’argenter anotà també al testament autògraf: «En cas ma mare visqués, sia mantinguda y beguda, calsada y vestida, sana y en malaltia, si fos cas que es desavingués ab mon nebot Mariano Pons i Arenas.» Els altres fills havien de rebre 200 dobles cadascun. A més, el testador apuntava que, si la seva dona es tornava a casar i novament tornava a quedar vídua i amb «falta de convenièncias per poderse alimentar», seria obligació de l’hereu mantenir-la.

L’argenter, de ben segur reconfortat per la redacció del testament, acabava el document autògraf escrivint: «Esta és ma disposició, a 24 agost 1714.»

El 10 d’octubre d’aquell any, quasi un mes després de la derrota de la ciutat, el notari Pau Cabrer va dur a terme, a instàncies de la vídua Eulàlia, l’inventari dels béns del difunt a la casa i botiga de l’argenter.

Qualsevol que llegeixi les pàgines de l’inventari podrà comprovar que la producció de Francesc Pons i Arenas era diversa i rica, com corresponia a un argenter important d’una ciutat que excel·lia en aquest camp. L’inventari també permet comprovar un altre tret comú als argenters de Barcelona: Pons i Arenas gaudia d’una clientela molt diversa, tant des del punt de vista geogràfic com per la diferència de nivell social entre les persones que la formaven. Com en altres casos d’argenters de la capital catalana, entre els que tenien deutes amb Pons i Arenas figurava una gran quantitat de nobles i de persones socialment rellevants: el comte d’Erill, Magí Mercader, Jaume de Copons, Josep d’Alòs, Antoni Potau, Francesc Fiviller, Jeroni de Mascaró, Ramon de Sagarriga, Bru de Cardona, Antoni de Magarola, el marquès de la Casta, Antoni Abarca i Velasco, etc. Però, alhora, persones de nivell social i econòmic baix, com ara «una dona que se diu Paula», el ja esmentat Pere Joan Xivixell, cec, el carreter Josep Colomer, «un cotxero que se diu Alonso», «Joan lo comprador de casa la Casta», «una de les germanes ermitanes», etc. Val la pena subratllar que les joies i els objectes de plata comuns i amb un paper important en els moments sobresortints del cicle vital eren, fins a un cert valor, accessibles per a quasi tothom.

Francesc Pons i Arenas havia deixat escrit, respecte dels deutes que molts tenien amb ell, que calia tenir un «grandíssim cuydado en cobrarlos». En efecte, sumaven més de 4.500 lliures (!). Entre els principals deutors hi havia Francisco Arrojo, que devia a l’argenter més de 1.600 lliures, Jaume de Copons, amb un deute de 357 lliures, i el marquès de la Casta, que li n’havia de pagar 264. La confiança dipositada en els compradors, fossin nobles o persones modestes, era un element clau: d’una altra manera no s’haurien pogut fer, en aquest i en molts altres casos, vendes fiant els diners. En tot cas, però, les actes notarials on els deutes quedaven especificats aportaven un grau de seguretat.286





EL VELLUTER VICENT ESPINÓS


9 DE SETEMBRE DE 1714



El 9 de setembre de 1714, el notari Fèlix Cussana era a la seva notaria del carrer de la Boqueria. Era diumenge, però també en el dia del Senyor la guerra i el treball continuaven. Res no podien objectar les autoritats religioses al fet que Cussana treballés un dia festiu, ja que l’ocupació d’un notari no era de l’anomenada «mecànica», prohibida en aquestes jornades, sinó «de ploma».

Acompanyaven el notari el velluter de València Vicent Espinós i la seva dona Hipòlita Sànchez, que volien reconèixer que Josep de Vilanova, mercader de València resident a Barcelona i oncle d’Hipòlita, els havia donat 600 lliures en moneda valenciana, equivalents a 840 lliures barcelonines. Els diners rebuts eren a canvi d’una part dels béns que el seu germà Vicent de Vilanova, mort a Barcelona, havia llegat a Hipòlita Sànchez.

Altres béns ja havien quedat en poder de la dona de Vicent Espinós, de manera que el notari va incloure a l’acta un «Memorial dels mobles alajas vestits y prendas que la Senyora Hipòlita Sanchez se ha retingut dels que li entregà don Joseph Vilanova son oncle». En aquesta llista constaven robes, plata i diversos objectes destacables, com ara «una espasa de cavall guarnida ab puny de plata ab la fusta toledana», «un sabre», «un parell de pistolas de funda desiguals ben ensapadas», «una capsa de marfil de portar tabaco ab xarneras y retrato ordinari», «sis coxins de estrado de catalufa», «dotze plats de estany a la moda» o «una xocolatera ab sos arreus».

Els corredors de coll Benet Vergés i Josep Pasqual signaren el memorial, com a experts que eren. Els testimonis foren Bartomeu Dulach, agricultor de Sant Sadurní, Domènec Corts, agricultor de l’Hospitalet, i el notari Bonaventura Olzina. En aquelles hores dramàtiques, un assumpte poc urgent havia mantingut ocupades unes quantes persones a la ciutat assetjada.287





LES CASES DEL RELIGIÓS JERONI MIR


9 DE SETEMBRE DE 1714



Jeroni Mir, religiós del convent de Montcalvari, va anar el dia 9 a la notaria de Francesc Duran al carrer Mitjà de la Blanqueria. Tot i que un dia com aquell semblava que ho havia d’aturar quasi tot, l’home volia deixar constància de la possessió de dues cases del carrer d’en Robador, donades per Isabel Texidor, difunta dona de l’hortolà Pau Texidor.

Entre les nou i les deu de la nit, Antoni de Villarroel visità els llocs principals de la defensa. Passada la mitjanit, ordenà al general Francesc Sans i de Miquel, general de dia, que toqués campana «a rebato» dues hores abans de sortir el sol i que estigués especialment vigilant abans de rompre el dia. S’esperava, en efecte, l’atac de l’enemic en la foscor d’aquella nit plujosa.288





EL VALENCIÀ ANTONI DE LA COLA I RIBERA


10 DE SETEMBRE DE 1714



La matinada del dia 10, encara sota la pluja, els assetjants començaren a disparar les bateries per continuar demolint les defenses de Barcelona i inutilitzar els seus canons. La resposta de la ciutat fou el màxim d’enèrgica, encara que ja no podia ser-ho gaire. La població de Barcelona estava molt cansada per les alarmes de les campanes de les nits anteriors, i la fam era extrema. Havia entrat al port el petit vaixell Sant Josep, amb pólvora, blat i provisions, i la multitud que el va rebre va saber, per boca dels mariners, que a la nit arribaria l’esperat comboi que venia des de Mallorca. Aquesta notícia animà els defensors, i alguns eclesiàstics, sempre atents als senyals que els altres mortals no saben interpretar, hi van veure un miracle i exhortaren a la resistència. El Govern ordenà que se celebressin 500 misses per ajudar el comboi a superar tots els entrebancs que, de ben segur, trobaria.

Els Tres Comuns avisaren els generals per tal que, entre les dues i les tres de la tarda, anessin al Portal de Sant Antoni per tractar assumptes molt importants. A la trobada assistiren els generals Miquel de Ramon i Tord, Francesc Sans i de Miquel i Josep Bellver. S’havia de deliberar de quina manera es resoldria la immediata absència d’Antoni de Villarroel, que, tal com estava previst després de la seva dimissió, marxaria de la ciutat amb el comboi que havia d’arribar al vespre. Una vegada absent el militar, el general comandant passaria de ser la Mare de Déu de la Mercè, i era necessari establir el procediment per rebre d’ella el sant i senya i altres ordres. Per resoldre la qüestió, es va decidir que es posarien diversos papers amb noms de sants i senyes dins una urna, un nen en treuria un, el posaria a la mà de la imatge de la marededéu, i el conseller en cap Rafael Casanova l’agafaria i el distribuiria als generals. D’aquesta senzilla manera, la Mare de Déu tindria el comandament efectiu.

Aquell dia ingressà, a l’Hospital General de la Santa Creu i de Sant Pau, Antoni de la Cola i Ribera, fill d’Agustí i natural de la ciutat de València. L’home anava vestit amb casaca, calces i mitges de color fosc, barret, camisa, «plantofins», cota de xambra i jupa de «domasquillo» negre.

Dues setmanes més tard, el 24 de setembre, Antoni de la Cola dictà testament al notari valencià Fulgenci Artich. Deixava com a hereva la seva dona Tomassa Ferrer, que havia de repartir l’herència entre els fills comuns, «donant a un més, a altre menys, a altre tot, y a altre no res, del modo y manera que li apareixerà y ben vist li serà, dexantho a sa disposició». Una completa confiança en la muller, doncs.

El noble valencià va expirar a l’hospital el 4 d’octubre de 1714. Era un més dels valencians sacrificats en defensa de Catalunya, però també dels furs i privilegis de la seva nació. En certa manera, el setge de Barcelona va ser també el setge de València.289





ELS BESSONS FIGUEROLA


10 DE SETEMBRE DE 1714



El mateix dia 10, dos bessons foren batejats a l’església parroquial dels Sants Just i Pastor. Una alegria doble en un dia molt difícil.

Eren fills de Francesc Figuerola, ajudant de la plaça, i de Rosa Nolla, i van rebre els noms de Francisco Joseph i Joseph Francisco: eren moments poc favorables a la imaginació. Els padrins del primer foren Ambrós Nolla major, tinent del regiment de fusellers de Josep Martí, i Eudalda Sabater, dona del cirurgià Francesc Sabater; i els del segon, Ambrós Nolla menor i Arcàngela Vinyas, dona del cotxer Joan Vinyas.290





DIMARTS 11 DE SETEMBRE





Els fets del dimarts 11 de setembre són molt coneguts i han estat narrats amb gran detall per diversos cronistes.291 Emanuel Mas i Soldevila va escriure: «A la una de la matinada del dia 11 de setembre de est mateix any 1714, en què ab lo favor de la obscuritat de la nit donà lo exèrcit dels sitiadors, de improvís y ab gran fúria y ímpetu, avanç general, no sols en un mateix temps a totas las ditas bretxas de muralla y baluarts de la plaza, sinó també al fortí de Santa Eulàlia. A tan imminent perill de internar-se ditas tropas de l’exèrcit per la ciutat y experimentar ésta sa total desolació, y sos ciutadans y habitants lo major rigor de la guerra, se donà prompta providència, tapant ab bótas, caixas, matalassos y altras cosas totas las bocas de carrers de aquella part de la Ribera, Sant Agustí, plaça de Palàcio y demés parts per ahont podían internar-se més ditas tropas dins ciutat. A las quals, dins dit clos de tàpias, des dels alts de las casas vehinas, disparàvan incessantment los paysans, y ditas tropas a estos. Avansada ja la matinada de est mateix dia 11, poc antes de mitg dia, se arribà a parlament entre los de la plaza y de l’exèrcit; de resulta del qual nasqué una general suspensió de armas de una y altra part.»292

L’altre punt de vista quedà reflectit a l’obra Anthelme Tricaud Histoire de la dernière révolte des catalans et du siège de Barcelonne, en la qual parlà del duríssim combat del baluard de Sant Pere: «Jamais un combat ne fut plus vif que celui-là, et il se passa en cet endroit, de part et d’autre, durant près de douze heures, des actions de bravoure au-dessus de toute expression; en effet, il est assez difficile de comprendre comment des bourgeois, des écoliers, et des païsans, purent marquer tant de valeur et se battre avec tant de courage, pendant un temps si considerable; et comment aussi une défense si désesperée ne rebuta point à la fin nos troupes.»293

Totes les notícies del dia 11 de setembre recollides en aquest apartat són interessants, però val la pena ressaltar-ne una: el casament, a la parròquia de Santa Maria del Mar, del capità del regiment de Sant Narcís, Sebastià Molet, amb Leocàdia Comellas. Un esdeveniment insospitat en un dia com aquell, un element de normalitat en una societat assetjada en què, malgrat tot, la vida continuava.





LA MORT DE L’ALACANTÍ FRANCESC MARTÍNEZ


11 DE SETEMBRE DE 1714



Unes hores després que l’exèrcit de Felip V entrés a Barcelona amb el furor de les armes, Francesc Martínez, natural d’Alacant, alferes del regiment de Santa Eulàlia, morí combatent entre els defensors.

Pocs dies després, la seva vídua, Àngela Ruiz, va haver de demostrar que era soltera per poder-se casar de nou. El dia 20 de setembre, declarà al bisbat de Barcelona Luis de Santiago, natural de Màlaga, casat i de vint-i-cinc anys, cap d’esquadra del regiment de Santa Eulàlia. L’home va afirmar sota jurament que Francesc Martínez havia mort l’11 de setembre, entre les set i les vuit del matí, «en lo avans ques donà a la mitja lluna del Portal Nou». I afegí que ell mateix l’havia enterrat quan arribà la suspensió de les armes.

A la vídua li tocava passar pàgina i, casada de nou, refer la seva vida: un cas entre molts altres de registrats els dies posteriors al final del setge.294





EL CONFESSOR DE FERITS


11 DE SETEMBRE DE 1714



El frare Manel Soler anotà al seu diari que el reverend Esteve Batlle, lector en filosofia, havia mort la matinada de l’11 de setembre. Una bala de fusell «li pegà al pols y li isqué per lo altre, sols digué: Ay!, perquè morí de repente en la muralla, sobre lo Hort d’en Favar, al temps que los enemichs donaren lo avans general a esta plaça, advertint que lo trobar-se allí no fou perquè portàs armas sinó que anà per confessar los ferits».

Entrada la nit, Esteve Batlle fou enterrat al convent de Sant Josep, sense tocar campanes. L’endemà se li van dir vespres i matines resades i es va fer un ofici de cant pla.295





EL PINTOR PAU PRIU


11 DE SETEMBRE DE 1714



Després de ser ferit al baluard de Llevant, el pintor Pau Priu, sergent de la seva companyia de la Coronela, va morir a la casa de la Rambla on vivia, just al costat del convent de Sant Josep. El cadàver fou dipositat a Santa Maria del Pi, la seva església parroquial, i el rector Joan Tollenda va cobrar les sis lliures corresponents pel dret de parroquiatge. De ben segur, Tollenda va recordar que el parroquià Pau Priu havia realitzat, uns anys enrere, les pintures zenitals de la sala capitular de la catedral de Barcelona.296





ELS GERMANS BERARDO


11 DE SETEMBRE DE 1714



Antoni de Berardo i Morera, fill de Francesc de Berardo i Espuny, marquès de Montnegre i ambaixador català a Viena, fou ferit durant el contraatac dut a terme pel conseller en cap Rafael Casanova. El van portar a casa seva, al carrer de la Canuda, on no trigà a morir. De seguida que fou possible, el seu cos es diposità al convent de Sant Francesc.

L’endemà, el seu germà Ramon, canonge i sagristà de la catedral de Vic, va morir a la mateixa casa i les seves despulles foren portades al mateix convent.

El marquès de Montnegre, pare d’Antoni i Ramon, no va sobreviure gaire més als seus fills: traspassà a Viena a finals de 1714.297





LES DARRERES VOLUNTATS DEL CAPITÀ SEBASTIÁN MARTÍNEZ


11 DE SETEMBRE DE 1714



El tinent coronel aragonès Juan Antonio Menguijón comandava el baluard de Llevant, violentament atacat per les tropes borbòniques. Hi lluitaven les companyies dels argenters, dels fusters i dels estudiants de teologia i filosofia, i, de reforç, hi havia els cerers i els pintors.

Durant la defensa del baluard va caure ferit, l’11 de setembre, el seu sergent major, el capità Sebastián Martínez. Veient-se morir, el militar dictà les últimes voluntats al seu comandant: volia que Menguijón li recollís els béns i, amb la venda, procurés per la seva ànima.

Una setmana més tard, el comandant va fer inventari de les pertinences del difunt, davant el notari Francesc Babot. Al document notarial quedaren llistades dues pistoles franceses de funda, una pistola de faltriquera, una perruca i les escasses peces de roba del sergent. Malgrat la bona voluntat de Juan Antonio Menguijón, poques misses es podrien dir amb els diners obtinguts de la venda en encant públic dels béns del capità Martínez.298





ELS SOLDATS INGRESSATS A L’HOSPITAL


11 DE SETEMBRE DE 1714



El dia 11 es van registrar al llibre d’entrades de soldats de l’Hospital de la Santa Creu els ingressos de molts soldats, tots ferits en combat i alguns de gravetat irreversible: Bernardí Beatriu, natural de Jou, artiller de la companyia de Figueres; Martí Vilella, natural de Perelló, artiller, que expirà el 13 de setembre; Sebastià Costafreda, natural de Gomés (?), fuseller de la companyia del coronel del regiment de Rau, que acabà els seus dies el 15 de novembre; Salvador Bofarull, de Santa Coloma de Queralt, fuseller de la companyia de Bertran del regiment de Rau; Miquel Peris, d’Antequera, artiller de la companyia de Barada; Josep Lebrés, natural de Xàtiva, capità del regiment de la Concepció que ja havia ingressat a l’hospital altres vegades, com ara el 26 d’agost de 1713, i que hi morí l’11 de setembre; Miquel Cañelles, nascut a Illa, fuseller de la companyia del tinent coronel del regiment de Rau; Joan Gil, de Sòria, soldat de la companyia del tinent coronel del regiment de Santa Eulàlia; Josep Regi, d’Olot, fuseller de la companyia de Segimon del regiment de Rau; Joan Cristòfol, soldat d’una de les companyies d’hongaresos; Lorenzo Martínez, de São Bartolomeu de Messines, alferes agregat al regiment del Roser; Pere Joan Manent, nascut a Sant Cugat, soldat de la companyia d’Homdedeu, del regiment de Sant Jordi, que va expirar el 15 de setembre; Josep Merli, natural de Carmona, soldat de la companyia de Pallàs, del regiment de la Concepció; Manuel Suandelan Castro, portuguès, alferes agregat al regiment de Sant Narcís, que va perdre la vida el 19 de setembre; Joan Martín, soldat de la companyia de Roca, del regiment dels Desemparats; Joan Baptista Olás, nascut a Fieransola, alferes del regiment dels Hongaresos, que morí el 6 d’octubre; Joan Josep Siris, de Montardit, soldat de la companyia de granaders del regiment de la Concepció; Gabriel Orell, natural de Porreres, soldat de la companyia del coronel del regiment de Ferrer; Francesc Demar Farré, natural de Gallecs, soldat del regiment del Roser; Lorenzo Navarra, de Montsó, soldat de la companyia del coronel del regiment de la Concepció, mort l’1 d’octubre; Joan Postius, natural de Barcelona, sergent de la companyia de Sisa del regiment de Santa Eulàlia, que expirà el 2 de febrer de 1715; Narcís Pau, nascut a Arenys de Munt, soldat de la companyia de Pomareda del regiment del Roser; Antoni Bover, natural de Porreres, artiller de la companyia de Figueres, que el 21 de setembre acabà els seus dies; Francesc Sellerès, de Sant Pere de Riudebitlles, fuseller de la companyia de Joan Pau del regiment d’Ortiz; Salvador Farré, barceloní, artiller de la companyia de Figueres; Fernández Gayoso, de Madrid, caporal de la companyia del coronel del regiment de Sant Jordi, que va expirar el 13 de setembre; Ginés de Xea, d’Oriola, soldat de la companyia de granaders del regiment de la Concepció, mort el 23 de setembre; Pere Morell, nascut a Manresa, fuseller de la companyia de Carbonell del regiment d’Ortiz, que expirà el 30 de setembre; un home que no parlava, mort el 13 de setembre; Josep Valls, nascut a Barcelona, artiller de la companyia de Barada, que expirà el mateix dia; Paulo Moriner, soldat d’una companyia d’hongaresos; Juan Antonio de Silva y Mendoza, castellà de Valdemoro, oficial agregat, mort el dia 12; Matías Romero, natural de Morón de la Frontera, tinent de la companyia de Novales del regiment de Sant Miquel; Joan Camps, nascut a Arfa, tinent de bombarders de la companyia de Francesc Costa; Agustí Corasina, natural de Barcelona, soldat de la companyia d’Abella, del regiment de la Fe; Tomàs Estañol, alferes de la companyia de Castellarnau, del regiment de Sant Narcís, que passà a millor vida el 25 de setembre; i Felipe Pedrosa, natural d’Alameda de la Sagra, Toledo, soldat de la companyia del comandant del regiment de la Concepció, mort el 21 de setembre.

Disset dels 37 soldats ingressats l’11 de setembre de 1714 a l’Hospital de la Santa Creu, gairebé la meitat, hi moriren. Malgrat la cruesa de les xifres, però, l’hospital mai no havia deixat de funcionar amb considerable eficàcia. Sense aquesta institució, les conseqüències del drama haurien estat encara més grans.

Els presoners Laforte, Bisfer i Pedro Marieta van ingressar, també aquell dia, a l’hospital, on reberen l’assistència deguda, encara que la Santa Creu fos l’hospital dels vençuts.299





L’ENTRADA DE RAFEL CASANOVAS A L’HOSPITAL


11 DE SETEMBRE DE 1714



El dia final del setge van ingressar a l’Hospital de la Santa Creu 127 civils i en van morir 44. Més del 34 %, homes, dones i nens, no van sobreviure al seu ingrés a la institució. Dels ingressats aquell dia, 44 eren de Barcelona, una mica més de la tercera part del total, i set eren dones, una «minyona» i sis «minyons», víctimes ben possiblement dels darrers projectils del setge.

Rafel Casanovas feia el número 34 dels civils ingressats i quedà inscrit al foli 184r del llibre corresponent, on es pot llegir que l’home era fill de Rafel, que era natural de Vilafranca del Penedès i que estava casat amb Esperança. Al marge dret, al costat de l’anotació de l’ingrés, s’apuntà que l’òbit s’havia produït el 18 de setembre. La tinta, però, hi apareix correguda: algú va voler esmenar l’error, ja que Rafel Casanovas no morí aquell dia a l’hospital.

Dos anys i uns mesos abans, el 23 d’abril de 1712, després de tres dies de publicitat a l’església parroquial de Santa Maria del Pi i de no haver rebut cap impediment, Rafel Casanovas havia contret matrimoni amb Esperança Clerch, en aquell moment parroquiana del Pi. Rafel era fill del blanquer Rafel Casanovas i de Teresa, naturals de Vilafranca del Penedès i ja difunts. I els pares d’Esperança eren Pau Clerch, pagès de Sabadell, i Margarida, també morts tots dos quan la parella es va casar.

A tocar del final del setge, el 22 de juliol de 1714, es va escriure al llibre de la funerària de la parròquia dels Sants Just i Pastor que Ramon, fill albat de Rafel Casanovas, jove (fadrí) sastre, i de la seva dona Esperança, fou portat a enterrar a l’església parroquial.

Passades unes setmanes de l’ingrés de Rafel Casanovas a l’Hospital General de la Santa Creu, l’1 d’octubre de 1714, quedà inscrit al volum de baptismes dels anys 1703 a 1716 de la mateixa parròquia el bateig d’Elena Maria Teresa, filla de Rafel Casanovas, fadrí sastre, i d’Esperança Clerch. Era el primer bateig que es feia a l’església parroquial després de l’etapa de bateigs a Sant Bertran i al Col·legi de la Mercè.

Cal subratllar que en els documents del cadastre borbònic del maig de 1716 consta el fadrí sastre Rafel Casanovas. Estava perfectament viu i vivia amb la dona i un fill a la botiga d’una casa del cavaller Fèlix Boneu al carrer de l’Hostal del Sol, a la parròquia dels Sants Just i Pastor (havia mort la filla Elena, però havia nascut un fill del matrimoni Casanovas).

Uns segles després, alguns van confondre Rafel Casanovas, fadrí fuster, amb Rafael Casanova, doctor en drets i conseller en cap. Ho van fer amb una insistència voluntariosa, tot i que gràcies a la documentació de l’hospital no costava gaire comprovar que la persona ingressada l’11 de setembre de 1714 es deia Casanovas, amb una essa al final del cognom, i que era natural de Vilafranca, fill de Rafel i casat amb Esperança; tampoc era difícil, amb les dades de la parròquia dels Sants Just i Pastor, constatar la seva condició de fadrí sastre i el nom i cognom de la seva dona, Esperança Clerch; i es podia saber, a partir dels documents cadastrals de 1716, que vivia al carrer de l’Hostal del Sol, i no, com el doctor en drets Rafael Casanova, al carrer dels Banys Nous.300





EL PAGÈS JAUME GIRÓ, FERIT


11 DE SETEMBRE DE 1714



Domènec Rojas exercí les seves funcions de notari l’11 de setembre de 1714. Havia de recollir en acta el testament de Jaume Giró, pagès de Cornellà. Els testimonis havien de ser el blanquer Francesc Canyadell i el pagès de l’Hospitalet Vicenç Ter. Moltes persones que vivien en llocs propers a Barcelona, com ara Giró, es van refugiar a la ciutat poc abans que s’iniciés el setge. Una vegada consumada la derrota, ja podien tornar a llurs cases, o al que en quedés. Potser va ser el cas de Vicenç Ter, però no el del pagès de Cornellà.

El notari va posar per escrit la fórmula habitual, corregida per a l’ocasió: «Estant en lo llit nafrat de la qual nafra temo morir, si bé ab mon bon enteniment sana e íntegra memòria y ferma paraula…» Anotà a continuació que els marmessors testamentaris fossin Coloma, caríssima muller de Jaume Giró, Pere Màrtir Coll, religiós de l’orde dels predicadors del convent de Santa Caterina, i Climent Solanes, agricultor de l’Hospitalet.

El pagès nafrat volia, i així ho va fer constar Rojas, que la sepultura del seu cos es fes al convent de Santa Caterina i que se celebressin dotze misses baixes. No era demanar gaire. A Maria, donzella i filla del pagès d’Esplugues Antoni Coll, li llegava 50 lliures. I feia usufructuària la seva dona fins que es tornés a casar. Era més que probable que ho fes, ja que aquesta era una manera de començar a superar alguns dels efectes de la guerra.

Deu dies més tard, el 21 de setembre, el testament de Jaume Giró es va fer públic a instàncies dels marmessors a casa del notari Domènec Rojas, a la plaça de l’Oli. Durant la mateixa jornada es va portar a terme l’inventari post mortem dels béns del pagès, a requeriment de la seva vídua Coloma, de Pere Màrtir Coll i de Climent Solanes, tutors de la filla del difunt, Isabel Giró. Domènec Rojas treballà al convent de Santa Caterina, on el finat havia traslladat pertinences seves i on el notari trobà, entre altres coses, «una carreta de tirar bous ab sa barana», «un jou ab la traiga i xanguer», dos volants i dues quarteres de faves i moreus. Continuà la feina a casa de Dalmau Moragas, al carrer d’en Trentaclaus, on també hi havia béns del difunt: les seves dues mules velles, monedes que sumaven més de 220 lliures i força objectes de valor deixats en penyora per diverses persones, en bona part a canvi de blat. El notari també apuntà a l’inventari alguns deutes al pagès de Cornellà, entre els quals hi havia el preu de 39 quarteres de blat que havia subministrat al convent de Santa Caterina.

Acabada la feina, el notari tornà a casa seva, molt derruïda a causa de les bombes: ara que havia acabat la guerra, havia de pensar d’on treuria forces i diners per poder-la reparar.301





LA PLICA DEL GARBELLADOR GABRIEL LLEONART


11 DE SETEMBRE DE 1714



El dia que feia 414 des de l’inici el setge, és a dir, l’11 de setembre de 1714, el notari Francesc Minguella, com altres col·legues seus, també treballà. Gabriel Lleonart, descarregador de mar i garbellador, el va cridar a casa seva, al carrer dels Tallers, on estava «detingut de malaltia corporal» però amb plenes facultats mentals. Joan Soler, fadrí mestre de cases, i Pau Garí, fadrí fuster, també hi eren, com a testimonis de l’acta que s’havia de formalitzar.

Gabriel Lleonart lliurà a Minguella una plica de papers tancada i, fent de manera que els testimonis ho sentissin, li explicà que es tractava del seu testament, escrit i signat per ell mateix. Afegí que després del seu òbit s’havia d’obrir la plica i fer públiques les últimes voluntats.

Dos dies més tard, el 13 de setembre, mort ja Lleonart, Francesc Minguella retornà a la casa del carrer dels Tallers. Per procedir a la sepultura del difunt, calia saber el nom dels marmessors testamentaris, en quin lloc s’havia de fer la sepultura i com havia de ser el funeral. Aquell, en efecte, era l’ordre correcte dels actes a realitzar, tant en pau com en guerra. Així doncs, a instàncies de la vídua Marianna i en presència, aquesta vegada, dels testimonis Joan Foguer, fadrí farmacèutic, i Pau Garí, fadrí fuster, el notari obrí la plica de papers que contenia el testament autògraf del difunt Gabriel Lleonart.

El 17 de setembre, ja sepultat el cos del garbellador i a instàncies dels marmessors testamentaris, la vídua Marianna i el ciutadà honrat Lluís de Boatella, Minguella llegí públicament les darreres voluntats de Gabriel Lleonart, cosa que va fer al gimnasium o estudi de la casa de Minguella, al carrer de la Portaferrissa, davant dels testimonis Josep Broch, sabater, i Jacint Casals, agricultor de Sant Andreu del Palomar.

Gabriel Lleonart havia redactat el testament el 4 de maig de 1714, gaudint, segons havia escrit, «ab entera salut corporal per gràcia de Déu Nostre Senyor, ab mon bon enteniment sana e íntegra memoria». Feia uns dies, però, que havia començat el bombardeig de la ciutat i possiblement per aquesta raó el garbellador havia decidit testar; i tal vegada també hi va tenir a veure el fet que estava esperant descendència.

Lleonart nomenava marmessors Lluís de Boatella i Marianna, la seva caríssima muller, que serien, «en son cas lloch y temps, tudors y curadors de les persones y béns de mos fills, si se me esdevindrà tenirlos en lo die de mon òbit». El garbellador manava que primer de tot es paguessin els seus deutes. Indicava que la sepultura es fes a l’església parroquial de Santa Maria del Mar, al vas dels descarregadors, «si és que habito en casa de dita parròquia lo die que moriré», i, en cas contrari, ho deixava a disposició dels marmessors, amb la condició que la sepultura fos de «general simple». Lleonart, a més, volia que se celebressin deu misses de caritat de sis sous cadascuna, a més del «trentenari de Sant Amador que se acostuman dir a tots los confrares». Feia Marianna usufructuària dels seus béns, «en cas que vingui a llum el Pósthumo o Póstumos que de present aporta en son ventre», o altres fills que pogués tenir quan ell morís, i establia com a hereus aquests fills que encara no tenia. Per la gran fidelitat mostrada per la seva dona, el garbellador esperava que, tant si conservava el cognom Lleonart com si es tornava a casar, es recordaria de les ànimes d’ell i dels seus avantpassats.

Al final del document, Gabriel Lleonart deixava constància d’una qüestió que el preocupava fins i tot trobant-se la ciutat assetjada: calia pagar al flequer Martí Andreu (esmentat més amunt entre els austriacistes detinguts pel virrei Velasco l’any 1704) «quan vinga al cas de cobrar de la libransa de Joan Plana de Vilallonga, que importa passades de 700 lliuras, de las quals tocan en lo cas de dita cobransa 70 lliures a dit Martí Andreu y a mi dit Lleonart 200 lliures y les restants a dit Joan Plana, amo de la mercaderia que prestà a dit Lleonart, y dites 200 lliures són del plus del benefici de dita mercaderia».

El garbellador deixà en ordre els seus assumptes terrenals, però no va poder conèixer el fill que la seva dona portava al ventre. Una criatura que viuria en una societat ja força diferent de la que els seus pares havien conegut.302





LES FEINES PARROQUIALS


11 DE SETEMBRE DE 1714



L’11 de setembre de 1714, es van anotar al llibre de defuncions de la parròquia dels Sants Just i Pastor les sepultures dels cadàvers de Josep Maseras, fadrí daguer, fill del difunt daguer Celedoni; de Gaspar Mussons, mestre fuster; de Teresa Soldevila, natural de Cardona, i de Pau Seguí, cap d’esquadra natural d’Alzira.

El mateix dia foren apuntades al llibre d’òbits de la parròquia del Pi les sepultures del cossos de Josep Ribas, negociant que vivia a la Riera d’en Prim; de Caterina, muller de Josep Sebastian, pagès del carrer de l’Hostal del Bou; de Josep Basomba, el flequer del carrer d’en Roig ja al·ludit, i els enterraments dels esmentats Pau Priu i germans Berardo.

Aquell singular dia, els religiosos de la parròquia dels Sants Just i Pastor van anar en processó diverses vegades, amb el penó i les atxes corresponents, pels carrers dels seus feligresos. Així, el llibre de la funerària de la parròquia recull els viàtics aportats l’11 de setembre a Francesc Sayol, al carrer Ample; a Pau Valls, fill de l’hortolà Pau Valls, a la casa d’aquesta via que habità l’ambaixador de Portugal; a Francesca Ribas, dona de Joan Ribas, a la plaça de Sant Francesc, i a l’hortolà Josep Martínes, al carrer dels Còdols.

Ni tan sols un dia com aquell s’interrompien les processons que, avançant solemnement pels carrers de la ciutat, es dirigien a subministrar el viàtic als moribunds.303





EL BAPTISME DE DIONÍSIA VIOLANT EULÀLIA


11 DE SETEMBRE DE 1714



Emanuel Almirall, prevere i vicari perpetu de la parròquia dels Sants Just i Pastor, batejà Dionísia Violant Eulàlia, filla del velluter Lluís Gasch i Monà i d’Eulàlia Matas. Era també l’11 de setembre i en foren els padrins Josep Matas, blanquer, i Violant, muller del macip de ribera Joan Planas.

No seria fàcil que ni el vicari, ni els pares, ni els testimonis oblidessin la coincidència que s’havia produït entre la Història, amb la hac majúscula pròpia de la data, i la història, amb una modesta i esperançada hac minúscula, que acabava d’iniciar aquella nena. En el futur, alguns recordarien, almenys una vegada a l’any, que Dionísia Gasch fou batejada el dia que es consumà la desfeta de la ciutat.304





EL CASAMENT


11 DE SETEMBRE DE 1714



L’11 de setembre de 1714, es van casar a la parròquia de Santa Maria del Mar Sebastià Molet, capità del regiment de Sant Narcís, fill de l’argenter Josep Molet i de Caterina, difunts; i Leocàdia Comellas, filla del veler Llucià Comellas i de Leocàdia, igualment difunts. Oficià la cerimònia el prevere Josep Carrera i els testimonis foren el botiguer de teles Francesc Brunés i el prevere Pau Bas.

¿Potser el capità Molet i la donzella Leocàdia havien tingut por de quedar separats sense tan sols haver-se pogut casar? En tot cas, l’acte realitzat a la malmesa església de Santa Maria del Mar, el dia més insòlit per contreure matrimoni, apareix com un manifest d’esperança.305





LA SETMANA SEGÜENT





«Quedó, pues, el día 11 de septiembre del año de 1714 la tan ruidosa plaza de Barcelona y que tanto dio que decir en la Europa (y aún fuera de ella) en poder de España, después de una larga y valerosa resistencia; tal que con dificultad se encontrará otra semejante en las historias. Porque fue la que atrevidamente quiso mantenerse contra España y Francia, defendida solamente por sus belicosos naturales, osadía valerosa que en otros términos era digna de aplausos inmortales […] De esta suerte se fue sujetando el fiero orgullo de esta altiva nación; y en castigo de sus delitos, además de los crecidos derechos que se les impusieron, quitándoles todos sus fueros y privilegios que tanto estimaban, se les arregló al gobierno y leyes de Castilla (para ellos el más oprimido yugo). […] Perdieron lastimosamente los catalanes cuanto hay que perder, que fue la libertad, a la que no se la igualan cuantos tesoros encierra en sus entrañas codiciosa la tierra, ni las riquezas todas del mundo. No estaban hechos a tan fuerte martirio como el de la servidumbre.»306

La ciutat havia capitulat i ja no hi queien bombes, ni es lluitava a la muralla ni als baluards. La situació, però, continuava sent dramàtica. Calia intentar salvar els ferits, enterrar els morts i sobreviure en cases que es trobaven majoritàriament en un estat ruïnós.

El treball i l’activitat econòmica s’havien de reprendre lentament. No seria durant aquella setmana: caldria tenir les botigues, els tallers i les eines en condicions, disposar de matèries primeres que feia temps que no arribaven i poder vendre productes que no s’havien pogut elaborar durant el setge. A la ciutat es podien obrir poques portes de botigues i hi havia molt poca cosa per vendre. Durant la primera setmana, les urgències no passaven per la represa de la feina i del comerç. És precisament pel fet que la ciutat estava encara immersa en un estat de total excepció que té un interès especial saber quines eren les escriptures que es formalitzaren a les notaries.

Com era d’esperar, moriren molts dels ferits durant els episodis finals del setge i continuaren els enterraments seguint les maneres de fer habituals. Els drames es prolongaren inevitablement, però també es van produir força casaments dels vidus i les vídues del setge, com a passos necessaris per a la recuperació.





EL DIA DESPRÉS


12 DE SETEMBRE DE 1714



El dietari del consell barceloní va recollir en unes poques línies, fredes i distants, el fet significatiu del 12 de setembre de 1714: «Al matí fou enviada ambaixada a l’excel·lentíssim senyor duc de Berwich sobre la pretensió tenia; i tornaren resposta que volia se rendissin a mercè de Senyor, i luego se ajuntà lo consell i se deliberà se donés gust a dit senyor, i per ço se envià altre ambaixador a dit senyor donantli noticia de la deliberació del consell i concedí als ciutadans de Barcelona vides, honors i hisendes i després de moltes gràcies, cortesies i reverències se despediren, i esta relació feren dits senyors ambaixadors després de tornats de dita legació.»

Josep de Peguera i Vilana-Millàs i Francesc de Castellví, tinent coronel i capità de la Coronela, van anar al Col·legi de la Mercè a llegir la capitulació al conseller en cap Rafael Casanova, que estava ferit. Els vencedors entraren a Barcelona mentre algunes de les persones més protagonistes que havien resistit l’empenta borbònica es van poder embarcar i van marxar de la ciutat.

Com és lògic, els efectes de les darreres batalles, incloses les de l’11 de setembre, no acabaren amb la rendició.

El dia 12 de setembre, el flequer Melcior Puig va voler fer testament, i és fàcil imaginar per quina raó. El notari Melcior Cortès i Oriol recollí a l’inici del document: «Detingut en lo llit de indisposició y de una ferida corporal de la qual temo morir, estant emperò per la gràcia de Déu sà de enteniment y en bona e íntegra memòria y ferm parlar, fas y ordeno lo present meu testament, última y darrera voluntat mia.» El flequer havia caigut ferit durant els últims combats del setge.

Els marmessors testamentaris serien la dona del flequer, Madrona, i el teixidor de lli Joan Bo. La sepultura es faria a Santa Maria del Pi i se celebrarien 150 misses per la salvació de l’ànima del difunt. Melcior Puig nomenà usufructuària la seva muller, amb l’obligació que aquesta proporcionés a la filla d’ambdós, Gertrudis, «els aliments necessaris a la vida humana, segons nostre estat y possibilitat, sana y malalta fins sia en matrimoni collocada». Però si no es tornava a casar, a Madrona no li seria fàcil procurar a la seva filla una vida humana digna.

El flequer va designar com a hereva la seva filla i va deixar estipulat que els seus tutors serien els marmessors del testament. Puig no oblidà dictar al notari: «Fas memoria que Josep Bassa, doctor en medicina de Bellpuig, me deu setze dobles.» Aquests diners podien ser més que necessaris en el futur, si s’arribaven a cobrar.

El mateix dimecres 12 de setembre, silenciós sense l’esclat de les bombes, Vicenç Torres, religiós del convent de Sant Francesc, va admetre davant el notari Josep Simon que el doctor en medicina Oleguer Vilaseca li havia lliurat el cadàver de l’adroguer Josep Fals. El cos, posat en una arca de fusta guarnida amb veta blanca i entatxonada amb tatxes negres, vestia l’hàbit de sant Francesc. La sepultura de les despulles de l’adroguer es va fer davant la capella d’aquest convent dedicada al gloriós sant Antoni de Pàdua.

Unes setmanes més tard, el 3 d’octubre, el notari Jeroni Casetas va fer l’inventari post mortem dels béns de l’adroguer mort. Fou a la casa i botiga que tenia al carrer del Born al Pla d’en Llull, cantonada amb el carrer d’en Corretger. L’inventari es feia a instàncies de la vídua, Anna Maria Pujol, que aleshores ja estava casada amb el negociant Llorenç Giralt. Havien passat pocs dies des de la mort de Josep Fals, l’anterior marit, però contreure un nou matrimoni era, per a moltes dones, l’única manera de tirar endavant.

A la casa i botiga esmentades es van llistar el lleó de fusta daurat amb el seu ferro, que era l’ensenya posada a la porta de la botiga; el paper marcat amb el lleó per embolicar els productes que s’hi venien, i la marca del lleó de fusta: queda clar que el lleó era el símbol de la botiga de Fals. Jeroni Casetas trobà a la botiga capses per posar te i també d’altres, de diversos tipus, per guardar-hi tabac. Entre altres coses més, llistà sis grosses de pipes fines i 55 grosses i mitja de pipes angleses, és a dir, més de 8.800 pipes arribades d’Anglaterra. A la ciutat tothom coneixia la importància de l’adrogueria Fals. Ara bé, en el moment de fer l’inventari i després d’haver passat el setge, no hi quedaven gaires productes que es poguessin menjar: tan sols unes escasses quantitats de sucre, canyella o gingebre.

Els efectes de la guerra també es notaven a la casa de l’adroguer per l’estat d’alguns béns: el notari anotà, per exemple, un mirall de fusta, amb marc tenyit de negre i fullatge daurat d’escultura a les cantonades, «espatllat» en diversos punts a causa de les bombes.

Acabat el combat, calia fer també l’inventari post mortem dels béns de Josep Malla, mestre de fer carretes. La vídua, Maria Anna Cases, va cridar un notari aquell 12 de setembre, per tal que anés a fer la feina de llistar els béns del difunt. S’havia de dur a terme a la seva casa amb hort del carrer de l’Hospital, a prop del Padró i de l’església de Sant Llàtzer. Els testimonis presents eren l’espaser Jacint Ubach i el fadrí sabater Llorenç Capuig, oriünd de Florència. Davant d’ells, la vídua explicà al notari que, durant el setge i per ordre dels senyors consellers, havien requisat algunes quarteres de blat i ordi al seu marit. Aquest no va rebre els diners que allò costava, però li feren un rebut.

En el seu moment, el dia 28 de febrer de 1714, l’autor anònim de la «Succinta memòria» havia recollit que «per quant estava la plaça assitiada per mar y terra y no poder entrar grans», les autoritats manaren que s’anés «per las casas y convents a prendre grans, pagant als amos». Després de l’arribada de l’armada enemiga, en efecte, resultava difícil fer entrar provisions per mar. Pagar als amos dels grans, però, tampoc resultà senzill.

Aquell mateix dia 12, els escrivents de l’hospital van registrar l’entrada de «don Armenter Tarroja, capità comandant del regiment de Santa Eulàlia, fill de Jacinto, natural de Cardona». Portava casaca, jupa i calces de drap portuguès, barret, camisa, mitges negres i sabates de taló.307





ELS DRAMES MÉS VIUS


13 DE SETEMBRE DE 1714



A primera hora del dia 13, el notari Aleix Claramunt, que havia sortit de la ciutat abans de començar el setge, retornà a Barcelona «a vèurer mare y demés personas de ma estimació». Per descomptat, ell vivia aquells dies de manera força diferent de com ho feien els vençuts.

També aquell dia, Francesc de Sayol i de Quarteroni nomenà procurador seu Pau Roure, prevere de Sant Pere de les Puel·les, davant el notari Pere Llosas. Sayol, ennoblit per l’arxiduc l’any 1705, formava part del Consell de Sa Majestat Carles III i fou lloctinent de batlle general, procurador dels reials feus i lloctinent de portaveu del general governador del Principat. El dia 11 de setembre va assistir a l’última reunió dels Tres Comuns com a membre del braç militar. Per la seva rellevància en la defensa de Barcelona, sabia molt bé que la situació després de la derrota li resultaria difícil. És per això, possiblement, que delegà poders en el prevere Roure.

La por del futur immediat, però, no era el pitjor patiment del noble en aquells moments. El seu fill Antoni Francesc de Sayol i de Quarteroni havia mort com a conseqüència de les ferides rebudes durant els últims episodis del setge. El seu cadàver es diposità a la capella del Sant Sacrament de l’església de Sant Miquel, en una arca o bagul de morts cobert amb el saial de sant Francesc. Dins la caixa es col·locà un canó de vidre amb tap de cera blanca i amb un rètol que, amb data 13 de setembre de 1714 i certificació del notari Pere Llosas, deia: «Aquest és lo cadáver de Antoni Francesc de Sayol i de Quarteroni fill de Francesc de Sayol i de Quarteroni.»

Molts drames semblants al del noble Sayol es vivien a la ciutat una vegada acabat el setge.

A la notaria de Josep Simon, al carrer de la Basea, es va presentar un austriacista de renom: Joan de Lanuza-Montbui-Vilarig i d’Oms, comte de Plasència, vescomte de Rueda i de Perellós, baró de Montbui i de Llers, senyor de Ceret, les Escaules, Sant Marçal, Vilaritg, Cistella i Palol, nomenat gran d’Espanya per Carles III. En els moments finals de la batalla del dia 11, durant el contraatac que els defensors de Barcelona van fer al baluard de Sant Pere, amb el conseller en cap Rafael Casanova al capdavant, Joan de Lanuza, partidari de la resistència a ultrança, portava el cordó dret de la bandera de Santa Eulàlia, com a protector del braç militar que era.

Un dels seus fills, Josep de Lanuza i de Gilabert, capità de la companyia dels freners, del batalló de la Coronela dit de la Mare de Déu de la Mercè, va morir el mateix 11 de setembre. Dos dies més tard, el pare s’havia d’ocupar de la sepultura del seu fill Josep i, per aquest motiu, nomenà procurador un altre fill, Joan de Lanuza i de Gilabert, per tal «que pugui entregar al guarda del monestir del convent de Sant Francesc o altre qui convinga, lo cadàver de Josep de Lanuza i de Gilabert son fill, en dita església y en lo puesto ahont apareixerà a dit senyor guarda», fent els «actes segons estil». Aquest «estil», és a dir, les formes de fer apreses al llarg del temps, s’havien de respectar en qualsevol moment i amb dignitat.

Tal com es llegeix a l’acta del notari Josep Simon, l’abans esmentat frare Vicenç Torres va admetre a Joan de Lanuza i de Gilabert, com a procurador del seu pare, que aquest li havia portat el cadàver de Josep de Lanuza en una «arca guarnida de borell entatxonada amb tatxas y guarnida ab beta blanca», amb el cos del difunt «vestit de hàbit del pare sant Francesc, ab una toquilla al cap, espardenyes als peus ab sas mitjas blancas, camisa y calsotets», i, dins la caixa o bagul, «una llenca de paper fixat dins un vidre ques troba lo nom y cognom de dit Ilustre Senyor Don Josep de Lanussa y Gilabert». El cadàver, «aportat a l’església del convent per preveres de l’església de Santa Maria del Mar», quedà sepultat al «vaso nº octavo al entrar als claustros de dit monestir de Sant Francesc, a la part de ma dreta».

Força temps després, el maig de 1716, quedà constància en els documents del cadastre borbònic que Joan de Lanuza, comte de Plasència, vivia amb la seva família en una modesta casa del carrer de Sant Pau. Acollit pel clergue Alemany en aquell petit habitatge quasi apartat de tot, havia viscut un canvi radical de situació. No pocs dels austriacistes barcelonins van patir aquella mena d’«exili interior», de curta distància i llarg significat, que suposava anar a viure al Raval. El seu cas, però, va ser pitjor. El 3 de maig de 1716 es decretà el desterrament real del noble: en efecte, fou portat a Segòvia i després a Salamanca. Malalt, morí a València l’any 1723.308





ELS SOLDATS DEL NOSTRE REI


16 DE SETEMBRE DE 1714



Quan ja feia dos dies que s’havia consumat la derrota de la ciutat, un escrivent de l’Hospital de la Santa Creu anotà l’ingrés de dos «presoners»: Jan Joseph Daniel, natural d’«Es», i Llorens Nunyes, nascut a Palència. De fet, aquell 13 de setembre ja no eren presoners, sinó vencedors.

Els dies 14 i 15 no hi va haver cap anotació d’entrada a l’hospital, però sí el 16 de setembre. Sota aquesta data quedà escrit: «Lo sobredit dia començaren a entrar soldats de nostron rey Felip quint que Déu guarde.»309





LES VÍDUES


14 DE SETEMBRE DE 1714



El divendres 14 de setembre no fou un dia menys dur que els anteriors. Francesc de Castellví va escriure, volent elogiar els barcelonins però amb una exageració evident, que al matí d’aquell dia s’obriren totes les botigues i els artesans tornaren a la seva feina, «con tranquilidad, como si dentro de la ciudad no hubiera sucedido cosa alguna». I afegí que, a les botigues i tallers els mestres dels quals havien mort, van comparèixer les vídues i els fills amb els vestits de dol. Segons ell, tot «continuaba con quietud y en los semblantes de los vecinos se advertía la mayor serenidad, atentos y corteses. Cuando se les hablaba del sitio y la defensa, respondían que era un caso pasado, que era menester no hablar de ello, y con blandura desviaban el discurso para no entrar en disputas sobre las pasadas operaciones. Si algún oficial o soldado era impertinente, se apartaban y dejaban contender a las mujeres, que en los primeros días, si no podían apartar con persuasiones a los soldados, se ayudaban con palos, y al menor desmán los franceses eran siempre a favor de ellas. Éstos observaban la mayor y más rigurosa disciplina y en las contiendas siempre la tropa francesa tomaba el partido de los paisanos y ayudaban la débil fuerza de las mujeres».

Castellví no va ressenyar que totes les cases de la ciutat estaven, en més o menys mesura, afectades per les bombes, ni que era difícil vendre o treballar sense disposar del necessari. De fet, abans de vendre res o de comprar res, calia fer altres coses molt més urgents.

No poques dones havien mort durant el setge i moltes havien quedat vídues; acabats els combats, les segones tenien feines ineludibles. El 14 de setembre, la vídua Maria Malla cridà el notari Josep Vila per tal que fes l’inventari post mortem dels béns del seu difunt marit, l’agricultor Jeroni Malla, a la casa que posseïa al carrer de l’Hospital. Era una tasca previsiblement curta, ja que el difunt era un home d’economia modesta. Malgrat això, el notari va apuntar una «jaqueta de panyo blanc ab una botonada de plata», ja que, des de feia molt, ornaments com ara els botons de plata estaven a l’abast de tothom. Josep Vila també va relacionar dues culleres per rodar el molí, una carreta amb tres matxos petits, nou gallines, deu polles i dos coloms, que havien sobreviscut al setge, amb més sort que l’agricultor.

Al final de l’inventari, el notari va voler deixar clar un extrem que afectava una part dels objectes: «Los béns que se segueixen no se continuan per demostrar ni confessar esser béns de dit defunct, sinó perque no se pogués presumir haverse dexat de continuar en lo present inventari, presumintse la gent esser in bonis de dit defunct, sinó que són propis de dita Maria Malla, y axí se continuan en lo present inventari sens perjudicarse dita Maria Malla en cosa alguna.» Aquestes són unes frases molt clarificadores sobre quins eren els valors d’aquella societat. Resultava fonamental actuar segons els usos, el costum i les lleis i, a més, que aquest comportament cívic quedés clar a ulls de tothom, notarialment. I també era així en el cas d’una vídua que només podia tenir accés a béns escassos i modestos. L’obligació moral de legalitat i la voluntat ferma de transparència, referendades per la fe pública notarial, eren característiques centrals d’aquella societat. Per això era tan important, fins i tot en els moments més difícils, fer actes com el d’inventariar els béns d’un difunt, i per això els notaris eren figures clau de la Catalunya del període.310





EL BARRETER D’AGULLA ESTEVE BRUGUERA


15 DE SETEMBRE DE 1714



Amb la ciutat rendida i ocupada, ja es podia sortir. S’ha vist més amunt que, el 15 de setembre, el notari Guillem Bosom va acompanyar fins a Sant Martí de Provençals els marmessors testamentaris de l’hortolà Baptista Payssa per dur a terme un acte de possessió. Una cosa semblant va fer aquell dia el seu col·lega Bonaventura Galí en el cas d’una peça de terra de set quarteres de superfície, situada a Sant Gervasi, al costat dels carmelites descalços. Abans havia estat plantada amb vinya i, per descomptat, en aquell moment es trobava «extirpada o herma». El barreter d’agulla Esteve Bruguera actuava com a propietari pel fet de ser procurador de la seva dona Eulàlia. Els testimonis, desplaçats fins allà des de la ciutat, foren Josep Falgueras, escrivent del notari Bonaventura Galí, Joan Gasset, barreter d’agulla, i Pau Gasset, fadrí barreter d’agulla. Feia temps que cap d’ells havia pogut sortir de Barcelona, tret d’anar, poc més enllà del Portal de Mar, al port de la Santa Creu o a la platja.311





EL CANONGE JOSEP BALTASAR DE DALMASES


15 DE SETEMBRE DE 1714



Josep Baltasar de Dalmases i Ros anà el 15 de setembre a la notaria de Pau Mitjans, al carrer dels Vigatans. Era doctor en drets, canonge de la catedral i, des del 5 d’agost de 1700, superintendent de música de l’Acadèmia dels Desconfiats. Els membres d’aquesta institució s’havien reunit, des de la seva fundació, a la casa que l’il·lustre germà del canonge, Pau Ignasi de Dalmases i Ros, posseïa al carrer de Montcada.

A la notaria de Mitjans, Dalmases va fer constar en acta que nomenava procuradors seus els preveres Josep Planes i Miquel Parent, doctors en sacra teologia i canonges de Solsona, absents. Dalmases fou un dels cinc canonges del capítol de la catedral que el 27 de juny de 1708 van donar la benvinguda a la reina, dona de Carles III, que havia arribat dos dies abans a Mataró. A més, el seu germà havia estat ambaixador plenipotenciari de Catalunya a Anglaterra. Potser per aquestes raons el canonge pensava que la derrota li havia de portar conseqüències greus. I més valia tenir concedits poders a algú de confiança.312





ELS CASAMENTS DESPRÉS DEL DRAMA


15 DE SETEMBRE DE 1714



Els casaments celebrats immediatament després de la derrota foren nombrosos. Durant les primeres setmanes posteriors a l’11 de setembre de 1714, es van recollir al bisbat de Barcelona força informacions per autoritzar matrimonis: un el dia 16, dos el 17, un el 18 i un el 20, dos el 22, un cada un dels dies 23, 24, 25 i 26, cinc el dia 27, tres el 28 i tres el 30. Més d’una vintena de llicències matrimonials en total.

El 15 d’aquell mes, tan sols quatre dies després del final del setge, tingué lloc a la parròquia de Santa Maria del Pi el casament de Josep Bernet, capità tinent del regiment de Sant Jordi, fill de Simon, natural d’Alcanyís, amb Josepa Garceran, filla de Francesc, teixidor de lli; en van ser testimonis el doctor en drets Josep Escuir i el traginer de mar Benet Batlle.

El dia 16, al bisbat i a la parròquia de Santa Maria del Pi, on vivien els contraents, es registrà el matrimoni d’Emanuel de Tapia, soldat del regiment de Savoia, oriünd de Jerez de la Frontera, fill del notari Cristòfol de Tapia; i Maria Lopes, vídua del granader Josep Peralta i filla de Joan Lopes i Maria Munyòs. Francisco Penaxino, sergent del regiment de Santa Eulàlia, afirmà, sobre la viudetat de Maria, que Josep Peralta havia mort feia cosa de vuit dies, a causa d’una bala que l’havia ferit al baluard o reducte de Santa Eulàlia, i que havia estat enterrat a la seu. I afegí Penaxino que des que Maria era vídua ell la tenia per «líbera». La dona havia anat prou de pressa a trobar un nou marit.

El 17 de setembre quedaren anotats els casaments d’altres persones que aleshores també vivien a la parròquia de Santa Maria del Pi, com ara el de Sebastià de Chaves, natural de Veracruz, a les Índies, soldat granader del regiment de Castella, amb Caterina Tor, de Llumiana, a l’Urgell, filla del pagès Josep. En foren testimonis Antonio Robles, alferes del regiment de Santa Eulàlia, i Joan Armengol, teixidor de llana, que havien tractat l’home durant anys, i Elisabet Sala, vídua que habitava la mateixa casa que la dona. El mateix dia es va registrar el matrimoni de Salvador Ribera, furrier de la companyia de Joan Bornet del regiment de l’artilleria d’Espanya, oriünd de la ciutat de l’Aquila, amb Susanna Estrader, filla de Pere Estrader, pagès de Girona, i vídua de Bartomeu Corrada, artiller de la mateixa companyia. I el casament d’Esteve Ribera, espardenyer, i Maria Barnassa, vídua del pagès Bartomeu Barnassa, amb la informació prèvia per part dels testimonis JosepVernis, revenedor, i Josep Sans, sastre, sobre la segura viudetat dels contraents.313





EL LLIBRETER FRANCESC AVINYÓ


16 DE SETEMBRE DE 1714



Cinc dies després de la derrota de la ciutat a mans dels exèrcits de les Dues Corones, els vencedors van decretar la dissolució del Consell de Cent i de la Generalitat. Era diumenge i no havien trigat gaire a executar uns canvis radicals que anul·laven les llibertats bàsiques dels catalans.

Aquell funest 16 de setembre, el notari Sever Pujol va fer l’inventari post mortem dels béns del llibreter Francesc Avinyó, a instàncies de la seva vídua Elisabet Llopis. El 22 d’agost s’havia anotat al llibre de la funerària de la parròquia dels Sants Just i Pastor la processó amb el cadàver del llibreter des de casa seva, al carrer de la Llibreteria, fins a l’església parroquial.

Després de caminar una estona molt breu des del carrer de n’Arlet, el notari arribà a casa del difunt, del tot enderrocada i inhabitable a causa del setge. El col·legiat només llistà uns quants mobles i es dirigí als estudis de la casa de Francesca de Malla, dona de Bonaventura d’Alentorn, al carrer de la Ciutat. A més de roba, mobles i objectes diversos, Sever Pujol hi trobà una gran quantitat de llibres que Francesc Avinyó hi havia guardat atès l’estat ruïnós de la seva casa i botiga. Era un total de 174 títols, en molts casos amb diversos exemplars de cada obra, i el notari ho anotà tot: els 158 exemplars del Galateo español, de Lucas Gracián Dantisco, tots els que hi havia de la Guitarra española, obra del metge de Monistrol Joan Carles i Amat, algun «llibre holandès», etc.314





EL NOTARI PERE MÀRTIR VILA


16 DE SETEMBRE DE 1714



El notari Josep Llaurador i de Satorre va fer l’inventari post mortem dels béns d’un col·lega, el notari Pere Màrtir Vila. La feina es realitzà el 16 de setembre a instàncies de la vídua Madrona Bayea, a la casa amb dues botigues que el difunt posseïa al carrer dels Mercaders, quasi del tot enderrocada a causa de les bombes.

Es va fer constar a l’acta que, tot i que el notari Vila expirà el 30 de juliol de 1714, uns dies després del bombardeig qualificat de «mai vist ni sentit», la vídua no havia tingut possibilitat d’iniciar l’inventari fins aquell dia.

El notari Llaurador advertí clarament els efectes de les bombes en una de les dues sales de la casa, la que obria finestra al carreró que anava a Santa Caterina: hi trobà cadires i arquilles molt espatllades pels projectils. A l’inventari es van incloure les «cases grans» del Dormidor de Sant Francesc, que s’utilitzaven com a quarter per a la cavalleria dels vencedors.

L’any 1716, la vídua del notari Vila era propietària de la casa del carrer dels Mercaders, però no hi vivia. L’ocupaven tres famílies, malgrat que l’edifici seguia estant molt malmès.315





ELS ACTES DE POSSESSIÓ, EN PAU


17 DE SETEMBRE DE 1714



Després del període tumultuós viscut, va ser necessari aclarir la propietat d’alguns immobles.

El 17 de setembre aquesta activitat va ser especialment intensa, i el notari Josep Amat i Reixach s’ocupà d’un d’aquests actes de possessió. Es tractava de ratificar la propietat d’un habitatge situat al carrer de n’Abella, a les illes de cases de la Ribera, que havia estat propietat de la difunta Coloma Salvador, vídua del mariner Francesc Salvador i mare del doctor i capellà de Santa Maria del Mar del mateix nom. Presents aquest darrer i el notari davant de la casa, Francesc Salvador fill obrí i tancà la porta principal i es quedà dins l’habitatge en senyal de possessió. En foren testimonis el sabater Joan Jacomet i l’agricultor de Tortosa Salvador Colomer.

La casa estava llogada al pescador Pau Castells i calia procedir amb rigor respecte de les formes que el costum establia. Així, es comunicà a la seva dona, que era allà, que a partir d’aquell moment el seu marit hauria de pagar «los lloguers vençuts y vencedors de las ditas casas al dit doctor Salvador, com a amo de aquellas».

A continuació, el notari i el capellà es desplaçaren fins a una casa situada no gaire lluny, al carrer de Sant Antoni de Pàdua, també conegut com Sant Antoni a la Ribera per evitar confusions. L’habitatge havia estat, igualment, propietat de Coloma Salvador. Els testimonis d’aquest segon acte de possessió foren el forner i flequer Francesc Cruylles i el pescador Magí Parés. Atès que era la casa on vivia Francesc Salvador, amb una criada, no va caldre comunicar la possessió a cap llogater.

En tercer lloc, el doctor i capellà Salvador, el notari Llaurador i els dos testimonis van anar a la botiga contigua a la casa, que obria porta al carrer del darrere, el d’en Lladó, que alguns anomenaven Voltes d’en Rubió. Havia estat també propietat de la difunta i aleshores estava llogada al taverner Isidre Martorell. El propietari es col·locà davant de la porta i la va empènyer per iniciar el ritual de possessió. Una vegada finalitzat, es comunicà a Martorell que a partir d’aleshores pagaria «los lloguers vensuts y vencedors de la botiga al dit doctor Salvador conforme se le intimava».

Aquell 17 de setembre de 1714, ni el propietari ni els llogaters ni el notari ni els testimonis podien saber que els actes de possessió que s’acabaven de fer servirien de ben poc. Pocs anys més tard, les cases de Francesc Salvador foren enderrocades, junt amb moltes altres, per deixar lloc a l’esplanada de la Ciutadella. Abans, per ordre del tinent general Jorge Próspero de Verboom, «ingeniero general de España», autor del projecte del fort i executor de les obres, diversos pèrits taxaren els edificis de Salvador, i força més cases. Per part de Sa Majestat, foren triats com a experts Manuel de San Clemente, mestre major de les obres del rei a la plaça, i Josep Puig, fuster; i, per part dels administradors de la ciutat, Josep Juli, mestre de cases, i Domènec Gras, fuster. Ambdues parts eren, de fet, la mateixa.

La feina d’avaluació del conjunt d’aquesta zona durà des del 20 d’abril fins al 24 de juny de 1716. Les propietats del capellà de Santa Maria del Mar foren valorades en un total de 2.750 lliures, a les quals calia restar les 205 que es podrien obtenir per la venda de la desferra. Tant li feia, en realitat, perquè ni ells ni els seus hereus, ni tampoc els propietaris de les altres cases enderrocades, no cobraren mai la indemnització per l’enderroc.

Els actes de possessió del capellà Salvador no foren els únics realitzats el 17 de setembre. El notari Melcior Cortès i Oriol s’ocupà del que volien realitzar Gertrudis Olivó, vídua de Jaume Olivó, i Maria Sabau, dona del fuster Anton Sabau, per afirmar la propietat de la casa que fou de Salvador Guàrdia, prevere de Santa Maria del Pi, situada als carrers dels Tallers i d’en Sitjar. L’edifici es trobava molt enderrocat a causa de les bombes rebudes durant el setge. Tot i així, hi habitava de lloguer el taverner Maties Massana, al qual les propietàries, després de prendre possessió de la casa de la manera acostumada, li comunicaren formalment allò que calia que sabés.

A continuació, el notari, les propietàries i els testimonis van protagonitzar un nou acte de possessió, que corresponia a una casa del carrer d’en Sitjar convertida en «casolot», és a dir, en solar, a causa d’haver rebut l’impacte de diversos projectils. Durant el setge, el Raval va estar menys exposat a les bombes i bales enemigues que la part de llevant de Barcelona, però tampoc no havia estat un lloc segur.

El 17 de setembre, el notari Salvador Golorons i Prous també treballà en un acte de possessió. Es tractava d’una peça de terra campa regada amb aigua, situada al terme de Sant Martí de Provençals. Era propietat d’Antiga Font, vídua del daguer Oleguer Font, i, una vegada al lloc, la dona va prendre un grapat de terra i d’herbes de la seva propietat, que feia temps que no veia, i el llançà als quatre vents en senyal de possessió. En foren els testimonis Francesc Guaita, fadrí hortolà del Portal Nou, Joan Serra, agricultor de Sant Martí de Provençals, i l’escrivent Jaume Narcís Fàbrega, que havia acompanyat el notari i la propietària en el seu desplaçament.

Aquell dia, el notari Francesc Duran també havia de formalitzar un acte de possessió. Duran era un austriacista convençut, com els seus germans, el mercader Josep i l’adroguer Vicenç, que va morir defensant la ciutat com a capità de la companyia del seu ofici. L’escriptura corresponent quedà anotada justament després de la que recollia el ja esmentat acte de possessió protagonitzat pel religiós Jeroni Mir el 9 de setembre. Entre els dos escrits del manual vintè del notari Francesc Duran no hi ha res anotat. Res no indica el drama viscut, pel notari i per tota la ciutat, entre el 9 i el 17 de setembre de 1714.

El propietari que havia requerit els serveis de Francesc Duran era el mariner Cosme Molardos. Posseïa, al carrer d’en Bell-lloch, una botiga que formava part de la casa del difunt mariner i garbellador Francesc Molardos, el seu avi. Fet l’acte de possessió corresponent, el notari Francesc Duran, el pescador Francesc Molardos, mig germà del difunt per part de pare, i els indispensables testimonis van anar al carrer del Julivert, darrere del carrer d’en Bell-lloch, i allà escenificaren l’acte de possessió de la casa i botiga, contigües a l’altra, que també foren propietat del difunt Francesc Molardos. Havien heretat i pres possessió de les propietats del mort el seu nét Cosme i el seu mig germà Francesc.

A causa de la seva propera demolició per fer la Ciutadella, les propietats d’aquesta zona també foren taxades, abans que les esmentades més amunt, entre el 29 de juliol i el 15 d’agost de 1715, i la valoració la realitzaren els experts Manuel de San Clemente, Jaume Millàs, mestre de cases, i Josep Puig, fuster, per part de Felip V; i Domènec Gras i Josep Juli per part dels administradors de la ciutat. Els interessos d’aquests propietaris greument afectats per la construcció de la Ciutadella quedaren tan complidament desatesos com tots els restants.316





ELS DIBUIXOS DE JOSEP BOLLÓ


17 DE SETEMBRE DE 1714



Aquell 17 de setembre, el notari Joan Solsona treballava als estudis de casa seva, davant de l’església de Sant Jaume. Després d’atendre el rector del Pi Joan Tollenda, que va nomenar procurador, el fedatari dedicà el seu temps a Jeroni Cabrer, notari reial i causídic que vivia al carrer d’en Borra i que era procurador de l’Hospital de la Misericòrdia. Davant el notari Solsona, Cabrer va admetre que havia rebut de Maria Teresa, vídua de l’adroguer Josep Bolló (esmentat més amunt com a sergent de la companyia dels adroguers), una lliura i deu sous per «los ports de tres còvens y sis atxas assistiren en lo enterro y funeraria» del seu difunt marit: com en altres casos, les noies de la Misericòrdia havien acompanyat l’enterrament. Uns dies més tard, el 25 de setembre, el prevere de la seu Josep Monfar reconegué davant el mateix Solsona haver cobrat vint lliures i vuit sous per la sepultura de Josep Bolló, «de tres còvens y sis atxas en la seu».

Gairebé dos anys abans, el 26 de setembre de 1711, l’adroguer Josep Bolló, fill de Bonaventura Bolló, pagès de Santa Maria d’Antiga, i de Cecília, la seva segona dona, havia dictat testament al mateix notari Solsona. Nomenà hereus la seva dona Maria Teresa, els fills Josep i Joan Baptista, la filla Bonaventura i el fill que la seva dona estava gestant, tots a parts iguals. Aquest testament es va fer públic el 13 d’agost de 1714 a casa de Jaume Colell, hortolà de les Hortes de Sant Pau, on Bolló havia viscut; l’adroguer morí durant els durs enfrontaments d’aquell mes.

El fill de l’adroguer que es deia com el pare, és a dir, el fadrí adroguer Josep Bolló, és avui conegut com l’autor d’uns dibuixos aquarel·lats. Els va realitzar des del camp felipista i mostren les defenses de llevant de la ciutat, a la banda del baluard de Santa Clara, en dos estats diferents: abans i després dels demolidors bombardeigs dels exèrcits de les Dues Corones. Era justament en les estructures militars de Barcelona dibuixades per Josep Bolló fill on va morir Josep Bolló pare.317





EL SECRETARI JOAN ROSSINYOL


17 DE SETEMBRE DE 1714



El mateix dia 17, el notari Guillem Bosom va rebre a la seva notaria del carrer del Portal Nou Joan Rossinyol, notari de la Cambra d’Aragó. Bosom l’anotà a l’acta amb el títol de secretari de Sa Majestat Imperial, ja que fou un dels oficials de la Secretaria de Catalunya, formada per Carles III l’any 1705 i al capdavant de la qual hi havia Ramon de Vilana Perlas. És evident, però, que la situació ja no era la mateixa.

Rossinyol potser havia esperat a veure quin era el comportament dels vencedors a la ciutat expugnada i, passats sis dies des de la derrota, va considerar prudent moure’s per Barcelona. Com altres austriacistes, volia nomenar una persona de confiança que pogués actuar en nom seu. Joan Rossinyol decidí fer procurador el seu germà Josep, prevere, i Bosom formalitzà l’escriptura en presència dels testimonis Ignasi de Maranyosa i de Granada, jutge, i José Cayetano de Suelves y Aranguren. Al cap d’un temps, el secretari Joan Rossinyol es va exiliar a Viena.318





L’AUSTRIACISTA JOSÉ CAYETANO DE SUELVES Y ARANGUREN


17 DE SETEMBRE DE 1714



El mateix dia 17, el notari Guillem Bossom es va ocupar d’un altre assumpte de cessió de poders: els que volia atorgar un dels dos testimonis anteriors, José Cayetano de Suelves y Aranguren. Entre els aragonesos que es van refugiar a Barcelona i que hi lluitaren fins al final, aquest home sobresortia com un dels austriacistes de més prestigi. En efecte, havia ocupat càrrecs de gran nivell, com ara ministre de la Reial Audiència, creada per l’arxiduc l’any 1706, comissari de la Junta de Segrestos, assessor del Consell de Croada o regent del Consell d’Aragó.

En aquell moment incert posterior a la capitulació de la ciutat, José Cayetano de Suelves y Aranguren atorgà poders a la seva dona, «confiando plenamente del buen ser, trato y experiencia en todos negocios y del amor y cariño me tiene mi señora doña Manuela de Lerin mi muger y esposa».

Foren testimonis de la cessió de poders Ignasi de Maranyosa i de Granada i José de Ozcáriz y Castellot, natural de Saragossa i de família austriacista rellevant. El 30 de juliol de 1710, tres dies després de la batalla d’Almenara, victoriosa per a Carles III, aquest havia nomenat José Cayetano de Suelves y Aranguren «gobernador interino del Reino». En pocs anys, tot havia canviat.319





EL FILL DE JOSEP D’ALEMANY I NAVEL


18 DE SETEMBRE DE 1714



Havia passat una setmana des de l’assalt final de les tropes borbòniques a la ciutat. A les tres de la tarda del 18 de setembre, el duc de Berwick va entrar solemnement a Barcelona. Havia ordenat que es posés el retrat de Felip V al Padró, lloc per on havia de passar la comitiva, i que els barcelonins adornessin cases i finestres, com s’acostumava fer en ocasió de les entrades reials.

Poca gent mirà la desfilada des de les cases i els carrers van restar buits i en silenci. Quan el duc arribà a la catedral, punt final del recorregut, comprovà que era força buida. Per part de la noblesa hi assistiren Joan de Lanuza-Montbui-Vilarig i d’Oms, comte de Plasència, Josep Galcerà de Pinós, Joan Copons i de Falcó i Carles de Fivaller. El felipista Francesc de Junyent va dir aleshores a Berwick: «Éstos son los principales motores de la defensa.» I el duc manifestà, sense saber que no encertava el pronòstic: «Señores, vivan sin zozobra, que lo que he prometido se cumplirá.» Després es cantà el Te Deum de gràcies davant de l’altar, aixecat al peu del presbiteri perquè les ruïnes causades per les bombes impedien de pujar-hi.

El mateix dia, Joan Coll, vicari del convent de Sant Francesc, va anar a la notaria de Pau Mitjans al carrer dels Vigatans. El fedatari va deixar establert que Josep d’Alemany i Navel, absent, havia portat a Joan Coll el cadàver d’Antoni d’Alemany i Magarola, fill de Josep i de Magdalena Magarola. El cos, vestit amb l’hàbit de sant Francesc, estava dipositat en una arca de fusta o bagul de morts clavat amb claus de ferro i tapat amb baieta negra. Fou sepultat prop de la capella del pare sant Francesc del monestir del mateix nom, al vas número 15.320





LES DIFICULTATS DE JOSEP BRAÇÓ I DURAN


18 DE SETEMBRE DE 1714



El notari Isidre Famades també treballava el dia de l’entrada a Barcelona del duc de Berwick: el ciutadà honrat i doctor en drets Josep Braçó i Duran, que fou oïdor de comptes de la Diputació del General, demanà els seus serveis. Necessitava diners i, per aquesta raó, volia vendre a Anna Maria Gusman, vídua del sabater de vell Marià Gusman, un censal de dotze lliures i dotze sous de pensió anual. Era estrany que una dona vídua i modesta disposés de diners i que, en canvi, no en tingués el ciutadà honrat: el setge era el responsable de determinades carències monetàries. En tot cas, malgrat les dificultats econòmiques el doctor en drets Josep Braçó no va deixar de viure a la casa de la preuada Davallada de Viladecols, i va mantenir, a més de la dona i sis fills, el mestre de llegir i escriure de les criatures, un criat i dues criades.321





EL PREVERE JOSEP CREST


18 DE SETEMBRE DE 1714



El 18 de setembre, el notari Josep Amat i Reixach havia de fer l’inventari post mortem dels béns de Josep Crest, prevere de Sant Miquel. Tampoc ell va veure entrar el duc de Berwick. Amat es dirigí a la casa on vivia el religiós, al carrer de la Riera de Sant Joan. Era propietat del botiguer de teles Jaume Crest, un dels socis de la companyia de la Santa Creu que va liderar el difunt Narcís Feliu de la Penya.

A la relació inclosa en el plec d’inventaris del notari dels anys 1709 a 1733 destaquen el «lligador de fusta pintat fet a la moda de Itàlia ab un calaix gran y tres de petits» i, a la «gruta» de la casa, sis ampolles de vidre espartades per posar-hi vi de Florència.322





L’ESCLAU DE PERE DALMAU


18 DE SETEMBRE DE 1714



El mateix dia 18, els preveres de l’església parroquial de Santa Maria del Pi donaren sepultura al cos d’Ambrós Breda, esclau de Pere Dalmau, germà d’Amador de Dalmau. ¿Lluitaren els esclaus al costat dels seus amos? Per decisió de la parròquia l’enterrament fou gratuït.323





EL CAPITÀ DELS NOTARIS


18 DE SETEMBRE DE 1714



Francesc Glòria, sagristà de la capella de Santa Maria de l’Ajuda, situada al carrer de Sant Pere Més Baix, reconegué aquell 18 de setembre, davant el notari Josep Simon, haver rebut quinze lliures per a la celebració de 50 misses. Foren oficiades en benefici de l’ànima de Josep d’Oliver de Botaller, comte de Camprodon. El noble havia estat capità de la companyia dels notaris públics de Barcelona, enquadrada al batalló de la Coronela dit de la Immaculada Concepció. Va ser ferit durant els nefastos dies del mes d’agost, al baluard de Santa Clara, a prop de la plataforma de Sant Daniel, on va lluitar el seu fill Carles d’Oliver i de Botaller, capità de la companyia dels notaris públics reials del batalló de Santa Eulàlia.

Josep d’Oliver i de Botaller havia expirat el 12 de setembre. El seu germà, Jacint d’Oliver de Botaller, fou un dels dos comissionats que aquell mateix dia van negociar amb els vencedors la capitulació de Barcelona. Josep, ferit greu i apartat dels combats finals, potser no va conèixer la derrota de la ciutat.

A la nit del dia 18 s’havien de realitzar les «lluminàries» ordenades per Berwick per celebrar la victòria de Felip V i l’entrada oficial dels vencedors a Barcelona. No era el millor moment, però, per gaudir d’alegries a la ciutat, ni diürnes ni nocturnes. Així, no es va veure ningú als carrers ni les places quan esclataren els focs d’artifici, i el mateix succeí les altres dues nits de celebració decretada.324





VIURE LA DERROTA… I SUPERAR-LA





Els primers dies després de la rendició de la ciutat, els que hi havien resistit no pogueren fer gaire cosa més que subsistir. No era factible encara pensar en objectius llunyans, sinó que es veien obligats a reaccionar davant dels efectes més evidents de la guerra. Les prioritats després del setge foren atendre els ferits en els darrers combats, enterrar els morts, celebrar les misses i trobar aliments. Passades unes setmanes, bona part dels esforços s’hagueren de dedicar a la reconstrucció de la ciutat, enormement afectada pels projectils dels exèrcits assetjants. Alhora, es van haver de pagar les elevades quantitats exigides per Felip V per compensar les seves despeses militars.

La repressió posterior a la derrota no trigà gaire a produir-se i fou molt dura.325 Els austriacistes significats patiren execucions, empresonaments i segrestos de propietats. Del seu costat, els felipistes que s’havien quedat dins la ciutat assetjada i els que hi tornaren una vegada acabat el setge van viure la situació postbèl·lica, lògicament de manera ben diferent als vençuts. No van poder evitar, però, algunes dificultats: llurs cases també estaven malmeses per les bales i bombes que els del seu «partit» havien llançat.

No gaire temps més endavant, un drama inèdit va castigar Barcelona: l’enderroc d’una part molt àmplia de la ciutat per aixecar en el seu lloc el fort borbònic que havia de servir, bàsicament, per controlar els vençuts.

A més, la desastrosa situació econòmica posterior al final del setge va fer que molts artesans no poguessin reiniciar aviat les feines pròpies del seu ofici i la manca de treball provocà una diàspora que agreujà els patiments i dificultà la recuperació. Després d’haver-ho fet les armes, la misèria ocupà Barcelona.

Amb aquest teló de fons teixit per grans dificultats, l’apartat següent subratlla les narracions davant notari dels felipistes que volien deixar constància de les penalitats passades; els esforços grans i continuats que els propietaris de cases hagueren de fer per deixar-les en bon estat; la instauració de l’impost cadastral, que es va sumar a la implacable execució dels «donatius» a Felip V; la construcció de la Ciutadella i les seves gravíssimes conseqüències; els singulars canvis de partit de diversos austriacistes significats… i alguns primers símptomes de recuperació.





EL BARÓ I EL CORDER


19 DE SETEMBRE DE 1714



Gaspar de Berard i de Cortiada, baró d’Esponellà, va defensar la ciutat com a capità de la companyia dels argenters, la segona del batalló de Santa Madrona de la Coronela. Ell i la seva dona, Agnès de Ramon i Tord, formalitzaren el 19 de setembre una escriptura davant el notari Pau Cabrer en què explicaven que havien d’eixugar un deute de 299 lliures, tres sous i quatre diners, quantitat que el corder Josep Basora els havia deixat durant el setge. Afegiren que els ministres de Felip V havien segrestat els seus béns i que, per tant, no disposaven de diners. Per sortir del pas, van vendre a Basora un censal de catorze lliures, dinou sous i dos diners anuals. S’ha vist més amunt el cas semblant del ciutadà honrat Josep Braçó i Duran i la vídua de sabater de vell Anna Maria Gusman. En aquesta ocasió, i per raons econòmiques similars, un noble demanava ajuda a un modest corder.

El baró d’Esponellà, partidari en el seu moment de la defensa a ultrança de Barcelona, acabà marxant a Viena. No sabem si va poder complir amb el corder Josep Basora.326





L’HORTOLÀ JOSEP CARDONA


19 DE SETEMBRE DE 1714



Feia vuit dies que s’havia consumat la derrota de Barcelona i alguns podien començar a pensar en un futur que seria ben difícil. Molts, en canvi, vivien encara en ple drama.

L’hortolà Josep Cardona, fill del difunt hortolà Francesc, i de Francesca, encara viva, estava «detingut en lo llit per una ferida de bala en la cuixa per rahó de la qual estic ab gran perill de la vida». Cardona cridà el notari Francesc Rossell per dictar-li testament, cosa que podia fer perquè conservava «bon enteniment, sana y íntegra memoria y clar parlar».

Segons expressà l’hortolà ferit, els marmessors testamentaris havien de ser la vídua Francesca Cardona, mare de Josep, Maria Paula, caríssima muller seva, i Josep, fadrí hortolà i fill primogènit. La sepultura s’havia de fer al vas dels hortolans a l’església del Pi, i se celebrarien les misses que «apareixerien» als marmessors.

Quan arribés al matrimoni carnal o espiritual, la donzella i filla Marianna rebria vint-i-cinc lliures i una caixa amb tantes robes com fos possible. A Úrsula, l’altra filla donzella, l’hortolà li llegava el mateix. Al seu fill Francesc, Cardona li deixava deu lliures, «en fet de casament o quan prendrà estat»; i el mateix atorgava a Josep, fill que era el «segon de aqueix nom», i a dos fills més, Pau i Dídac. Maria Paula, la dona de Cardona, seria usufructuària dels béns durant la seva vida natural, sempre que no es casés de nou, i hauria de sustentar «en sanitat com en malaltia, pagant metges y medicinas, calsar y vestir, segons mon estat y possibilitat de mos béns a tots los fills y fillas, treballant emperò tots aquells, és a saber los que seran aptes per treballar a obs y utilitat de ma heretat y béns». L’hortolà nomenà hereu Josep, fill primogènit que portava el mateix nom que el fill abans citat. Si no fos possible que aquest rebés l’herència, passaria successivament als altres fills fins que un d’ells pogués heretar.

A més, l’hortolà volia deixar escrit que «per la última malaltia, funerària i misses» de Margarida, la seva anterior muller, gastà sis dobles i «va fer la despesa» per quatre anys a Bartomeu, fill de la dona i fillastre seu, i li va donar unes arracades de «jaccins» de Margarida i una caixa d’ell. De tal manera que, si hagués de pagar alguna cosa a Bartomeu pel dot de la seva mare (cosa que no creia, ja que ell, Josep Cardona, n’era l’hereu), les coses lliurades valdrien per pagar-la.

Uns dies després, el 24 de setembre, va tenir lloc la publicació del testament a instàncies de la vídua Maria Paula. L’hortolà Josep Cardona no va superar els efectes del setge.327





EL JURISTA DE TORROELLA


19 DE SETEMBRE DE 1714



També el 19 de setembre, el notari Jeroni Casetas va rebre Josep Serralta, doctor en lleis de Torroella de Montgrí, al seu estudi del carrer de les Moles. L’home volia deixar constància notarial que llogava a Josep Foix, hortolà del Portal de Sant Antoni, una horta de cinc quarteres, amb sínia, safareig i casa, situada fora dels murs de Barcelona i coneguda com les Hortes de Sant Bertran. Un lloc on feia poc moltes persones s’havien retirat fugint del bombardeig. El tracte era per quatre anys, a raó de 75 lliures a l’any, però «venint lo cas de una pau general» el lloguer seria tan sols de 70 lliures anuals. Per viure a la casa, doncs, es pagava més en temps de guerra que en temps de pau.

Josep Serralta es reservava «los alts de la casa per sa habitació i per la família de Josep Pedro llogater de mules» i, si hi havien de viure altres persones, calia que fos a gust de Josep Foix. A més, s’establí que «si per cas venia altre contratemps de siti […] las personas que se aculliran en los alts de dita casa tingan la mateixa facultat de poderse valer de dits alts de dita casa essent a gust de dit Foix y no altrament, menos lo dit señor Serralta y los de la família de dit Pedro». El jurista Serralta havia compartit i estava disposat a compartir de nou el refugi que suposaven les Hortes de Sant Bertran i la planta més alta de casa seva.

Al contracte de lloguer també es va estipular que Foix havia de criar sis gallines lliurades per Serralta, de les quals Foix podia donar una part dels ous. I també havia de criar un o dos nodrissos, igualment lliurats per Serralta, dels quals es repartirien la carn.

Les gallines, els ous, els porcs i la carn salada eren sempre presents a la ciutat, a més de les fruites dels arbres que Foix estava obligat a mantenir curosament, i tot això era més vital que mai en cas de setge. Els protagonistes d’aquella acta notarial temien que arribés en el futur un nou període de penalitats.328





EL FALS MALALT PERE JOAN ESTEVE I ELIAS


20 DE SETEMBRE DE 1714



El dijous 20 de setembre de 1714, el doctor en drets Pere Joan Esteve i Elias va comparèixer a la notaria de Salvador Golorons i Prous a la plaça del Regomir. Anava acompanyat d’un portuguès que havia de declarar en un assumpte principal que concernia Esteve. Es tractava de «tomar auto público de los dichos y deposición de don Rodríguez Galvanvas, de nación portugués, hidalgo de la casa del rey de Portugal [Joan V] su mozo de cámara y guardarropa, cruzado de la orden de Christo, comisario general de la caballería de su exército suprimido». L’home vivia a Barcelona des que hi arribaren les tropes portugueses, després de la derrota d’Almansa.

Rodríguez Galvanvas declarà que coneixia Esteve des de feia més de sis anys, i afirmà a continuació que el doctor en drets estava decidit a abandonar la ciutat «a la ocasión que tomaron los comunes la resolución de no dar la obediencia a Su Magestad de Nuestro Rey y Señor Felipe Quinto», però que no ho va poder fer. El motiu era que estava «carregat de família», i la seva dona criava en aquell moment un fill d’un any, malalt (va morir el 26 de juliol, dia de Santa Anna, de 1713). Per si fos poc, la seva sogra, Rosa Coll, patia dissipel·la i l’acabaven de sagnar. La seva absència, doncs, hauria provocat la ruïna de tota la família. Rodríguez Galvanvas va afegir que aquells dies del mes de juliol de 1713 havien amenaçat Esteve de matar-lo o empresonar-lo si abandonava la ciutat, com deien que havia passat amb el seu cosí, el doctor en drets Josep Fornaguera.

Durant el setge, va prosseguir declarant el portuguès, Esteve va viure molt retirat i curós de les seves accions, amb gran risc de la vida, ja que tothom sabia que era un dels més afectes a Felip V. El doctor en drets decidí no prendre les armes, explicà Rodríguez Galvanvas, malgrat els pregons i edictes que comminaven a fer-ho als més grans de catorze anys. Una vegada iniciat el bombardeig, Esteve i Galvanvas es van refugiar amb les respectives famílies als «quartos» contigus al monestir de Sant Pau del Camp.

A causa dels atacs i de les bretxes obertes a les muralles, s’havien proclamat nous edictes que obligaven tothom a incorporar-se a la Coronela. Així que, per consell de l’astut portuguès, Pere Joan Esteve i Elias va simular una malaltia «que le duró hasta el rendimiento de la ciudad». Junt amb altres homes amagats a Sant Pau, Elias fou per dues vegades «acometido» per una «porción tumultuosa» de gent de la Coronela. Volien portar-los tots al baluard de Llevant o al de Santa Clara, els que rebien més foc enemic, «aunque estuviesen justamente impedidos en la cama», segons va declarar Rodríguez Galvanvas: el portuguès confonia, almenys en el cas del seu amic Esteve, la realitat amb la mentida. En aquelles ocasions, afirmà, va haver de fer valdre la seva autoritat, «esfuerzo y maña» per dissuadir-los d’aquella injusta violència, cosa que aconseguí pel fet de ser foraster i estar acompanyat de sis criats. Sembla evident que, per molta «maña» que tingués el portuguès i per molts criats que l’ajudessin, si aquells que van anar a buscar les persones amagades que no volien lluitar haguessin estat membres dels regiments regulars, el destí d’Esteve i dels altres hauria estat radicalment diferent. Sens dubte, el caràcter civil de la Coronela els va salvar.

El 28 de setembre de 1714, Pere Joan Esteve i Elias va fer declarar, davant el mateix notari, Josep Puigdaura, esmentat aquí com a prior del noviciat comú dels monjos benedictins claustrals de Sant Pau del Camp. Amb un relat molt semblant al del portuguès, el nou testimoni va insistir que «dos vezes fueron en dicho monasterio porción de gente de la Coronela para llevarse al fuego los que estaban allí escondidos, de que se libró con especial providencia de Dios». Puigdaura, que afirmava ser molt afecte a Felip V, afegí que Joan Esteve Elias havia viscut «muy apesarado» per la murmuració en contra seva de la «muchedumbre» de gent refugiada al monestir, i que el doctor en drets va viure molts ensurts i es va fingir malalt fins al «deseado rendimiento» de la ciutat.

Josep Puigdaura havia escrit l’obra Regla del gran padre san Benito. Llave maestra del paraíso y paraíso benedictino, publicada a Barcelona l’any 1712. Potser considerava que, per tenir garanties sòlides d’ingressar al paradís benedictí o en un altre, convenia no tan sols portar la clau mestra, sinó anar de la mà de Felip V.

La fidelitat de Pere Joan Esteve i Elias va donar aviat els fruits desitjats. El 19 d’octubre de 1714, va fer cridar a casa seva, a la Portaferrisa, el notari Josep Vasià. Aleshores era ja «relator de la Real Junta de Gobierno» del Principat. La seva intenció, aquell dia d’octubre, era deixar constància notarial del seu nomenament, fet per Salvador Prats i Matas, secretari de la Junta. Vasià va copiar en acta la nota, signada per Prats, que Esteve havia rebut uns dies abans: «Atendiendo a la fidelidad, méritos y servicios de Vuesa Merced, ha resuelto la Real Junta nombrar a Vuesa Merced por uno de los relatores de aquella, para que en virtud de este aviso pase a ejercer su empleo arreglándose a las instrucciones que a este fin se le darán, cuya noticia pongo en la de Vuesa Merced de orden de la dicha Real Junta. Dios guarde a Vuesa Merced, a Barcelona y octubre 10, de 1714». El càrrec compensava, tal vegada, els patiments passats.329





EL DIFÍCIL INVENTARI


23 DE SETEMBRE DE 1714



A partir del 22 de setembre, els membres de la Coronela i altres homes que no en formaven part portaren a la Casa de la Ciutat les armes que tenien en el seu poder. I també les banderes que cada gremi lluïa en temps de guerra. Uns dies més tard, els ministres de Sa Majestat van anar a buscar-les i les portaren a les Drassanes.

El donzell Joan Francesc de Masdéu i Pla havia mort el 13 d’agost, defensant el baluard de Santa Clara com a capità de la companyia dels fusters, del batalló de la Verge de la Mercè de la Coronela. La seva mort causà a la vídua Jerònima Grimosachs uns problemes que van anar més enllà del dolor per la pèrdua del marit. En efecte, el 23 de setembre la dona va cridar el notari Josep Amat i Reixach per tal que fes l’inventari dels béns del difunt. A més, si no volia perdre part dels drets que li corresponien com a vídua, havia de justificar la raó per la qual no havia fet l’inventari abans d’haver transcorregut el temps legalment estipulat des de la mort de l’espòs.

Seguint instruccions de Jerònima Grimosachs, el notari Josep Amat i Reixach va incloure a l’acta de l’inventari els motius pels quals s’havia demorat: «Que per quant lo dit quondam Joan Francesc de Masdéu y Pla morí en est ultim siti en defensa del baluart de Santa Clara, en lo avans que donaren los assitiants a 12 del mes de agost prop passat; y lo ataco de esta plassa hage durat fins als 11 del corrent mes de setembre, en lo qual las tropas del rey (que Deu guarde) ocuparen esta ciutat; per la qual cosa en ninguna manera pogué dita senyora Gerònima de Masdéu y Grimosachs comensar lo present inventari, ni menos ha pogut principiar aquell fins lo dia present per trobarse ella reclosa en est monastir de la Enseñansa de esta ciutat, ahont se troban aixi mateix recondits la major part dels béns mobles que foren de dit quondam.» Afegí el notari que, per fer aquestes feines, «se necessita de algun temps y afany. Perçó ja per estos impensats accidents, com per haver de continuar dita senyora en fer sa habitació per llarch temps en est monastir, per ser derruïda la casa de sa pròpria habitació; diu y declara, que no entén en manera alguna perjudicarse en dita sa tenuta, que li competeix en los béns de dit quondam son marit».

Era realment impossible haver començat abans l’inventari: el marit acabava de morir, l’enemic seguia atacant, la casa estava enderrocada, la vídua vivia al monestir i els mobles estaven disseminats en diversos llocs. Tot i això, atès que calia complir el termini legal, la vídua va necessitar justificar el retard en l’inici de l’inventari per no resultar-ne perjudicada.

El notari anà fins al monestir de l’Ensenyança i, per poder llistar tots els béns que el difunt Masdéu hi havia guardat, va recórrer diverses de les estances de l’edifici: la sala del noviciat, tres estudis, un altre estudi «dels quartos baixos» i la cuina dels estudis. Després va anar a casa de Jerònima, situada a la Bòria i anomenada «la casa d’en Grimosachs», on apuntà entre altres béns un armari gran per posar-hi l’or, fet de fusta de noguera, de nou pams d’alçada i cinc d’amplada, amb catorze calaixos i diferents balustrades i pilars. A continuació, el notari caminà fins a la casa propietat del difunt que habitava Isabel Teixidor, vídua i mare de Jerònima, al carrer de la Basea.

El camí que Jerònima Grimosachs va recórrer els anys següents no fou planer. Els documents cadastrals mostren que l’any 1716 vivia a la modesta casa de Cecília Vila, vídua de fuster, al carrer que anava de la placeta dels Argenters al carrer de la Basea. Amb ella s’hi estava, com a cap de família, la vídua Clara de Masdéu, sogra de Jerònima, i també els dos fills i les cinc filles d’aquesta, una criada i un estudiant. La propietària de l’edifici, l’esmentada Cecília Vila, s’havia instal·lat a la botiga amb sostret que formava part d’aquesta propietat: el lloguer que cobrava a Jerònima Grimosachs per la casa li permetia tirar endavant.330





EL MARQUÈS DE FUENTEHERMOSA


23 DE SETEMBRE DE 1714



Diego Manuel González de Arce y Campero Miera y de la Lastra, marquès de Fuentehermosa, cavaller de Calatrava natural de Madrid, estava el 23 de setembre de 1714 «detenido en la cama de enfermedad corporal con peligro de la muerte». El notari Bonaventura Olzina havia acudit al seu costat, a la casa que habitava al carrer Nou, per donar forma legal al testament que el noble volia dictar.

El fedatari Olzina anotà que els marmessors fossin Antonio Domínguez de Arce, vescomte de Valldesoto, cavaller de Calatrava i fill del testador; Fernando de Arce, cavaller de l’orde de Sant Joan, també fill d’ell; Juan Ruiz de Alarcón, marquès de Palomares, que el 13 d’agost anterior havia perdut el seu fill Fernando quan defensava la ciutat; Josep Escales, marquès de Torraverona, i Andrés del Alcázar y Zúñiga, comte de la Marquina.

Tots eren a la ciutat i tots havien lluitat durant el setge, com molts altres austriacistes no catalans que es van retirar a Barcelona per lliurar l’última batalla als borbònics.

El marquès de Fuentehermosa nomenà hereva Inés Antonia de los Ríos y Salas, la seva dona. Va fer anotar al notari Olzina que, després de la seva mort, caldria retornar a Domingo Pérez i Maria Pérez, els seus criats, la quantitat que havien gastat per alimentar el noble. En efecte, la situació de crisi viscuda havia canviat els papers dels uns i de l’altre, i foren els criats els qui, almenys en part, hagueren de mantenir l’amo.

L’endemà, 24 de setembre, «como fuese muerto y su cadáver aun no entregado a la sepultura», es publicà el testament a la casa del carrer Nou. Com sempre, era necessari llegir primer les darreres voluntats d’un difunt per saber on volia ser sepultat.331





L’INVENTARI DE LA SECA


25 DE SETEMBRE DE 1714



El 25 de setembre, es va fer l’inventari de la Seca, la casa on des de feia segles es fabricaven les monedes. S’ocupà de fer-ho el notari Francesc Móra, a instàncies del doctor en drets Francesc Fornaguera i Alòs, administrador borbònic de la ciutat, i amb assistència de Joan Baptista Carreras, sotsveguer de Barcelona.

No havien trigat gaire els vencedors a procedir a l’inventari d’una institució fins aquell moment fonamental per a Catalunya. Potser esperaven trobar-hi més del que hi havia. En realitat, només hi quedaven les eines necessàries per fer la feina de la Seca, molins inclosos. Uns dies més tard, el 8 d’octubre, s’escorcollà el magatzem de la ciutat, «despeñant la porta» perquè no es va trobar la clau, i també les estances de la Taula de Canvis i Comuns Dipòsits de la Ciutat; no hi va aparèixer, tampoc, ni una trista moneda.332





LES JOIES DEL NOBLE FELIPISTA


26 DE SETEMBRE DE 1714



El noble Francesc de Puiggener i d’Orís declarà a la cort del veguer el 26 de setembre, amb motiu del plet que hi havia posat amb relació a unes joies de la seva propietat. Explicà que «antes de partir de la ciutat en ocasió que lo exèrcit de Sa Magestat amenassava lo siti, dexà dins la sagristia de la catedral una caixa», tancada amb dues claus, dins la qual hi havia diverses «prendes d’or de considerable valor y estimació».

Un temps abans, a partir del 13 de setembre de 1713, s’havia fet la descripció de les peces de valor deixades allà per diverses persones que havien fugit. Hi assistiren el notari Josep Brossa, el jutge Plàcid de Copons, Josep de Cames, doctor de l’Audiència, Josep de Vilamala, diputat i eclesiàstic, Josep Rifós, oficial de la ciutat i del bisbat, Andreu Foix, prevere de la catedral, i Josep Galcerà de Pinós, de la Junta de Trenta-sis. Es va descriure aleshores una caixa de Francesc de Puiggener i d’Orís amb joies i més de 100 peces de plata o d’or. No totes, però, li pertanyien. Dins la caixa hi havia un paper que deia: «Estas prendas son de la senyora comptessa de Sixat», que el 13 de juliol de 1710 havia portat el majordom de la comtessa, Joan Lorenzo Cardona, a canvi de 50 dobles rebudes de part de Puiggener a raó del vuit per cent. I altres peces de la caixa eren de Joan d’Olmera i Raset.

El noble Puiggener manifestà, el 26 de setembre de 1714, que «durant lo siti [les joies] foren extretes de dita caixa, sens dret, apropiades per algunes persones entregantles a Amador i Sebastià Dalmau pare i fill». Ara es trobaven «recomanadas a la abadessa del convent dels caputxins», amb perill evident de desaparèixer.

L’autoritat reial manà fer l’inventari de les joies. Així que, el 26 de setembre mateix, el notari Josep Brossa va anar a l’esmentat convent disposat a realitzar la llista de les peces que contenia la caixa amagada. Entre les peces de Puiggener destacaven «una ploma de sombrero ab una esmeralda grana al mitx circuihida de pedras blancas», «dues manillas de perlas empenyades per Jaume Sala vidrier» i «una gargantilla de or y perlas que hi ha olor».

Altres persones volien també recuperar les joies amagades en el seu moment i requisades després per la ciutat: Raimunda Bento i Fontcuberta, el conjunt que va deixar a la seu, confiscades el 10 de novembre de 1713; Maria Duran i Costa, les dipositades a les mares caputxines; Pere de Ribes, les que deixà al convent de Nostra Senyora de la Concepció de monges carmelites; Josep de Graell i de Castelló Paratge de Bellfort, natural de Vic, les que va posar en custòdia a les monges caputxines; Francesc de Solanell, fill de Julià Climent de Solanell, les que guardà al monestir de Valldonzella, dins una caixa on també es posà la plata de l’església i que s’emportaren els diputats; Josep Gallissa, candeler de cera, les peces que va amagar abans del setge, traslladant-les des de Vic a la catedral de Barcelona, i que el 13 de novembre de 1713 foren «extretes» pels diputats; Marcelina Molina, vídua de València, els objectes de plata i or que guardà a la catedral, «per recel dels sinistres infortunis del siti», i que foren requisades pels diputats el 23 de novembre de 1713.

Totes aquestes joies havien estat trobades, acabat el setge, en un «secret» del monestir de les monges caputxines, dins un bagul que hi amagà Amador de Dalmau. Com s’ha vist més amunt, el 31 d’agost de 1713 es va publicar l’ordre que manava que en el termini de tres dies es denunciessin els béns dels absents que havien passat a terres enemigues. I, després de fer les requises, les joies i els objectes de plata trobats foren utilitzats per fer moneda o quedaren amagats.

A la documentació del plet posat a la cort del veguer per Francesc de Puiggener i d’Orís, consta també que l’adroguer Josep Abadal havia guardat unes peces valuoses a la catedral, requisades en el seu moment pels diputats. Com moltes altres, era ben evident que no es retrobarien.333





EL CAPITÀ DE DRAGONS JAUME VIADER


27 DE SETEMBRE DE 1714



El 27 de setembre, Jaume Viader, capità de dragons del regiment de cavalleria de Sant Jordi comandat pel tinent coronel Josep Comas, dictà les darreres voluntats al notari Fèlix Avellà. El capità era fill de Jaume Viader, pagès de Montiró, i de Margarida Gispert, els dos ja difunts. Ja havia fet testament l’any 1706 davant el notari de Girona Joan Andreu. Vuit anys més tard, malalt, de ben segur ferit, el capità volia afegir un codicil, ja que «la voluntat dels homes és deambulatòria fins l’últim alè de la vida».

Jaume Viader dictà que la seva sepultura es fes al convent de Sant Francesc i, més endavant, el seu fill Miquel Viader dipositaria el cadàver a Montiró. A Maria Manuela Fuster, caríssima muller seva, el capità li deixava, pels molt bons serveis, sis quarteres de blat, sis bótes de vi claret «de les botas s’acostuma en lo Empurdà», un mallal d’oli «de aquells que corran en lo Empurdà», mitja quartera de sal «de las que passan en lo Empurdà», sis lliures amb moneda de Barcelona i trenta lliures de carn de tossino. I tot això cada any, però només si la vídua decidia no viure amb l’hereu de Viader: si ho feia no rebria res.

El testador va fer constar també els deutes que tenia per diners que li havien deixat «graciosament» i sense interès diverses persones, entre les quals hi havia el botiguer Josep Costa, que vivia al carrer Ample, davant de la Mercè; l’hostaler que habitava la taverna dita la Fonda; Bruguera, taverner de la Taverna de les Mosques, i el tinent coronel Josep Comas. Va fer anotar igualment que devia a Cristòfol Gironella, cirurgià del regiment de Sant Jordi, la quantitat que aquest assenyalaria, «per la cura que me està fent y per los ungüents que per dita cura ell hagi pagats». I va voler deixar per escrit el deute amb Maria Quadrada, vídua de sabater, pel lloguer de la casa on havia habitat al carrer d’en Gensana. Per a la resta de coses, Viader ratificà el contingut del testament que havia fet vuit anys abans.

L’11 d’octubre de 1714, mort el capità de dragons, el seu testament i codicil es publicaren a la casa on el difunt militar havia viscut al carrer de l’Hostal del Sol.334





LES FES DE VIDA


27 DE SETEMBRE DE 1714



En aquells temps d’incertesa no era suficient estar viu: calia deixar constància a tots els efectes que era així.

Quan el felipista Rafael de Cortada i de Cabanyes, baró de Maldà i Maldanell i correu major del Principat de Catalunya, era fora de la Barcelona assetjada, va adreçar-se, de Sarrià estant, al notari Aleix Claramunt, que també havia fugit de la ciutat. El baró volia formalitzar una fe de vida. Era l’1 d’agost de 1714, i un mes després, el primer de setembre, Cortada va reclamar al notari una altra afirmació escrita sobre la seva continuïtat en el regne dels vius.

Acabat el setge i de nou a la ciutat, Rafael de Cortada va sentir un altre cop la necessitat de declarar-se viu. Així, el 27 de setembre de 1714, el noble felipista tornà a acudir a Claramunt, per tal que li proporcionés una nova fe de vida. Tot pot esdevenir costum, així que Cortada tornà a demanar fes de vida al notari Claramunt el 2 d’octubre, el primer de novembre i el 5 de gener de 1715.

Trobant-se notarialment viu, Cortada fou nomenat pel duc de Berwick «ministro del Real Consejo de Castilla» i «magistrado de la Real Audiencia y Chancillería de Valladolid». Es tractava d’obligacions que, en els aspectes pràctics, no podia exercir un difunt.

No tan sols els vencedors, aspiressin o no a càrrecs, volien deixar constància que seguien vius. Joan de Sentmenat i de Toralla, marquès de Sentmenat i germà del difunt i enyorat Ramon de Sentmenat i de Toralla, acudí el 16 d’octubre de 1714 a la notaria de Josep Francesc Fontana, a la Davallada de Santa Eulàlia. Allà es recollí en escriptura pública la «fe y certificación de hallarse vivo y por la gracia del Senyor […] en las ocho horas de la manyana», i quedà clar que el noble austriacista es mantenia viu «por el favor de Dios» i gaudia «de vitales espíritus». El notari no ho podia escriure en aquell moment, per falta de proves, però el marquès encara gaudiria del favor diví deu anys més.

En aquesta matèria de les fes de vida calia ser curosos, i els notaris barcelonins ho eren. Així, el 17 de novembre de 1714 el fedatari Ignasi Teixidor aixecà acta de fe de vida a Dionísia Rela, vídua de Pau Pagès i Gorgot, oficial major de la «veheduria» general del reial exèrcit de Catalunya. El notari afirmà per escrit: «Como ella me ha respondido quanto le pregunté, Dionisia está viva.»335





LES EXPLICACIONS DE ROSA SAPERA


28 DE SETEMBRE DE 1714



Havia passat molt de temps des del 14 d’octubre de 1705, i des d’aleshores havien succeït desgràcies de tota mena. Rosa Sapera, però, no oblidava el seu patiment d’aquell dia, causat per l’odi que molta gent tenia cap als partidaris més significats de Felip V. El 28 de setembre de 1714, el notari Bonaventura Galí aixecà acta de la declaració que la dona, muller del forner Jaume Alegria, va fer a casa seva al carrer d’en Serra. Havia esperat gairebé nou anys per, una vegada consumat el canvi polític, narrar uns fets del passat, però encara molt vius per a ella.

Rosa Sapera explicà que el 14 d’octubre de 1705 fou «invadida y insultada» la casa del prevere de Lleida Gaspar Rovira, situada al carrer Comtal. I ella mateixa va ser «saquejada y despullada» dels béns que tenia en l’habitatge esmentat. La dona volia que això constés en acta i, de passada, manifestar el seu felipisme intens: sempre, segons deia, havia estat molt afecta a Felip V, «havent patit moltas tribulacions» per aquesta fidelitat. Un extrem que van corroborar els testimonis Joan Ferrer, agricultor de Sant Andreu del Palomar, Francesc Bartra, agricultor de Pons, Jacint Rovira, prevere de Santa Maria del Mar, i Josep Vila, sastre, que afirmaren saber-ho del cert, pel fet de ser de «pública veu y fama y haverlo axí vist y observat». Tampoc aquests quatre homes no havien perdut la memòria dels fets, malgrat el llarg temps transcorregut.336





L’AJUDA A LA CRIADA MARIÀNGELA ROCA


29 DE SETEMBRE DE 1714



Jerònima Socarrats, filla del sabater Joan Socarrats, ja difunt, esposa en primeres núpcies del cinter Sixt Buscà i en segones del tapiner Joan Parera, va dictar testament al notari Pau Pi el 29 de setembre de 1714. Nomenà com a marmessors el cinter Sixt Buscà i el prevere Josep Socarrats, fill i germà seus, respectivament. Disposà que la donzella Jerònima Pont, néta i fillola seva i filla del cinter Gil Pont, rebés de l’hereu una de les dues joies d’or «que mon últim marit Joan Parera me donà». Jerònima Socarrats explicà que el seu darrer espòs li «recomanà fes lo que pogués» per la donzella Mariàngela Roca, filla del difunt sabater Bernat Roca, «en atenció del que havia servit en nostra casa a mi i a ell», i per això li llegava vint-icinc lliures, a més del que se li degués de soldada. Finalment, Jerònima nomenà hereu el seu fill Sixt Buscà.

La dona estava molt malalta i el fatal desenllaç va tenir lloc immediatament. A les sis del matí se signaren les últimes voluntats i només una hora més tard, a les set, ja morta Jerònima, el testament es va publicar a casa del notari Pau Pi, al carrer de n’Avinyó.337





LA MOLESTA FLUXIÓ DEL CAPITÀ TOMÀS FERRER I DE JALPÍ


29 DE SETEMBRE DE 1714



El 29 de setembre, Pere de Samitier, sagristà de l’església parroquial de Sant Jaume, comparegué davant el notari Joan Solsona per deixar establert allò que el doctor en medicina Onofre Figueras li havia dit.

El metge li comunicà que feia cosa de tres mesos havia visitat Tomàs Ferrer i de Jalpí, ciutadà honrat de Girona, capità d’una companyia del batalló dels 3.000 homes. Segons el doctor Figueras, patia una «molesta fluxió a las morenas y dolor ab unas cambras molt impertinents». Afegí que, no obstant els remeis ordenats, Tomàs Ferrer i de Jalpí no havia recuperat la salut i tenia unes forces tan escasses que estava impedit per poder «estar rato en peus y per tot gènero de treball».

Cap al final del setge, la Junta de Guerra havia nomenat Tomàs Ferrer i de Jalpí capità de la nova lleva i de ben segur l’home patí molt, ja que amb la molesta «fluxió» no podia lluitar de forma satisfactòria.338





EL TRAGINER DÍDAC COT I L’HOSPITAL DE LA SANTA CREU


30 DE SETEMBRE DE 1714



El traginer Dídac Cot, fill del fadrí mestre de cases Jeroni Cot, i de Mariàngela, els dos ja difunts, estava indisposat, així que el 30 de setembre decidí fer testament. Cridà el notari Francesc Minguella i li va fer escriure que, trobant-se malalt, esperava ingressar aquell dia 30 a l’Hospital de la Santa Creu. Dictà també que els marmessors fossin misser Jeroni Verde i Isabel Carreras, vídua del fadrí mestre de cases Francesc Carreras i tia del testador. Ella quedava nomenada hereva dels béns del traginer, la sepultura del qual es faria a l’hospital mateix.

L’ingrés de Dídac Cot a la Santa Creu va tenir lloc, en efecte, aquell mateix dia, i així consta al llibre d’entrada de civils dels anys 1714 a 1716. Entre els ingressos del 30 de setembre de 1714 es llegeix: «Diego Cot fadrí fill de Jeroni, natural de Barcelona; senyes: sombrero, gambeto, geleco de cordellats roig, camisola de cànem, calses de ante, camisa, mitges blaves y sabates, tot molt usat.» Uns dies més tard es va escriure, al marge dret del verso del foli número 215, al costat del text anterior: «Obit dia 8 octubre 1714.» Es pot deduir, sense gaire marge d’error, que el traginer Cot fou un més dels que van morir, acabada la guerra, per efecte de les ferides rebudes durant els últims actes bèl·lics del setge.339





ELS MATRIMONIS ENTRE FORANS


30 DE SETEMBRE DE 1714



L’últim dia de setembre de 1714, Joan Pagès, notari de Castelló de la Plana, fill del daguer Francesc, i Vicenta Merello, filla de Josep, velluter de València, van comparèixer a la notaria de Pau Cabrer per formalitzar els seus capítols matrimonials.

No foren ni de bon tros els únics que es van esposar aquells dies a la ciutat. Des del final de la lluita van tenir-hi lloc matrimonis entre parelles de catalans, entre catalans i persones de fora del país i, també, entre forans, com fou el cas de Joan Pagès i Vicenta Merello.

El 17 d’octubre es presentà a la notaria de Francesc Ferran, al carrer dels Cotoners, Glodi Levet, amb l’ofici de «coch» o cuiner, habitant de Barcelona però natural de Saint-Pierre de Rivière, a França, fill de Domingo, mercader del mateix lloc, i de Mauricia Darbo, els dos ja difunts. Amb Glodi Levet arribà a la notaria Joana Augero, filla de Domingo Augero, pagès de Vebre, del comtat francès de Foix, i de Maria Sollera, els dos encara vius. El fedatari Francesc Ferran redactà els capítols matrimonials de Glodi i Joana.

Barcelona continuava sent un lloc d’acollida i de barreja incessant. Acabat el setge, les seves portes havien quedat novament obertes per a tothom.340





LES OBRES A LES CASES


30 DE SETEMBRE DE 1714



Encara no havia acabat el mes de setembre que ja s’havien iniciat visites a les notaries relacionades amb les cases malmeses per les bales i les bombes felipistes. De fet, totes les de la ciutat havien patit danys, en més o menys mesura: des d’afectacions relativament petites fins a enderrocs complets. Calia començar a refer els habitatges com a primer pas per refer-se de la derrota.

Alguns propietaris van tenir prou forces per endegar les reconstruccions, però en altres ocasions no va ser així, i els amos van admetre, ben a contracor, que els resultava inevitable establir la casa en emfiteusi o vendre-la, ja que no podien reparar-la. En tot cas, són molt nombroses les notícies notarials sobre obres fetes per refer o reparar cases durant l’etapa immediatament posterior al setge. Al seu torn, els documents cadastrals de maig de 1716 permeten obtenir una idea de la dimensió global dels enderrocs provocats pel setge. Les xifres que proporcionen són molt elevades, però a més cal tenir en compte que força edificis ja s’havien reparat abans d’iniciar-se la documentació i que, per tant, no hi figuren com a parcialment o totalment enderrocats a causa dels projectils del setge (vegeu els Annexos).

La majoria de les nombroses notícies notarials sobre les obres fetes a cases malmeses pels bombardeigs queda ressenyada a la nota corresponent d’aquesta notícia. A tall d’exemple, a continuació se’n presenten tan sols algunes.

El 30 de setembre de 1714, els ferrers Pau i Miquel Fargas, pare i fill, van formalitzar una venda davant el notari Pau Cabrer. Volien reedificar la seva casa del carrer d’en Gensana, que havia patit una gran ruïna durant la guerra. Per poder-ho fer necessitaven diners i, per tant, venien un censal a Eulàlia Guàrdia, vídua del botiguer de teles Pau Guàrdia. A més, hipotecaven la casa i també part d’una altra que donava als carrers dels Ventres i de n’Arbosset. L’any 1716 vivien a la primera Pau Fargas, amb la seva dona i dos aprenents, i Miquel Fargas, amb la seva muller i cinc fills, i també s’hi allotjava una dona, Magdalena Carreras, amb un nen i un estudiant. La casa estava aleshores en unes condicions molt millors de les que tenia poc després de finalitzar el setge.

Després de la iniciativa dels ferrers Fargas, feta tan aviat, van esdevenir del tot habituals les obres per millorar l’estat de les cases malmeses per les bombes.

El 8 d’octubre de 1714, es van iniciar treballs a la casa del difunt macip de ribera Pere Fornaguera, situada al carrer Gran de la Ribera, cantonada amb el d’en Bell-lloch, que el notari Gaspar Sayós recollí en acta quinze dies més tard. Aquestes obres de reparació, com les efectuades a moltes altres cases, resultaren inútils, ja que l’edifici fou eliminat per deixar lloc a la Ciutadella.

El 19 d’octubre entrà a la cort del veguer una causa entre els assaonadors Fèlix Montserrat i Joan Catafal, relacionada amb les obres de reparació d’una casa afectada per les bombes. Montserrat tenia un habitatge al carrer d’en Pont de n’Arlet, més conegut com el carrer de les Candeles, al costat de la de Joan Catafal. Aquest darrer havia endegat les obres de reparació de la seva casa, inclòs un «quarto» que confrontava a la casa de Montserrat, en el qual calia fer les parets noves i obrir una finestra. Montserrat es queixava de la posició d’aquesta obertura i que el terrat de Catafal llençava les aigües on ell abans tenia un celobert. El seu habitatge estava també enderrocat i Montserrat volia refer-lo, edificant part del vell celobert. L’home assegurava que l’esmentada finestra donaria dins d’un dels seus «aposentos» i que s’hi podria entrar fàcilment des de la casa de Catafal.

El 6 de novembre, Maria Àngela Corrot, vídua del tintorer Pere Velat, es presentà davant el notari Josep Brossa per establir en emfiteusi, al tintorer Jaume Aymar, una casa amb tint. L’edifici estava situat al carrer que anava dels molins de Sant Pere a l’església del mateix nom, amb portes també al carrer de Sant Pere Més Baix i amb dos ponts de pedra i palanques sobre el Rec Comtal, la qual cosa permetia rentar-hi els draps i desfer-se de les immundícies.

El notari recollí a l’acta que «per raó de les bombes i pedres que se han tirat en el siti propassat, no ha quedat casa entera ni que hi hagi habitació de les que té dita senyora Velat». De fet, cap casa a la ciutat havia quedat «entera», ni les de Maria Àngela Corrot, ni les dels altres milers de propietaris. A causa de les destrosses patides, Jaume Aymar «concedí habitació» a la vídua i als seus fills Francesc i Josep en una de les seves cases, sense haver de pagar lloguer.

No tothom s’aprofitava d’aquells que havien quedat en una situació molt dolenta a causa del setge. A més, la vídua Velat era especialment digna de compassió, atès que ja havia patit abans de 1714 l’efecte destructor de les bombes (l’any 1707 va aconseguir reedificar una casa del carrer del Portal Nou, derruïda en una de les accions bèl·liques dels agitats anys anteriors).

El novembre de 1714, va tenir lloc a la cort del veguer un procés entre l’argenter Jacint Nadal, com a administrador del seu fill Josep, i el teixidor de lli Joan Matas, a causa de les bombes caigudes sobre l’Hostal del Pilar, al carrer d’en Gensana. El 20 de novembre de 1709, Nadal havia llogat l’hostal a Matas, per cinc anys i a raó de 200 lliures anuals. Després del setge, però, «per lo estrago que ocassionaren las bombas que en lo siti propassat esdevingueren caurer en ditas casas [l’hostal]», Matas s’havia «apartat del tracte», argumentant que tres bombes havien impactat en l’edifici. I encara que, com explicava Nadal, estan «derruits los quartos de menor conveniència», en realitat no s’hi podia fer la feina pròpia d’un hostal, ja que «està devastada la mitad de la casa y per ser un hostal tots són de conveniència y se requereix lo tot y no basta la part».

Uns mesos més tard, l’1 de setembre de 1715, Jacint Nadal deixà constància a la notaria de Francesc Bonaventura Torres que s’havien fet les obres necessàries a l’Hostal del Pilar, «derruit en ocasió de les bombes del últim siti».

El mateix mes de novembre de 1714, va tenir lloc un altre procés a la cort del veguer, en aquest cas entre el ferrer Josep Dalmau i el sabater Joan Heredero, també provocat per l’enderroc que els bombardeigs havien causat en un habitatge del carrer d’en Gensana. Dalmau el tenia llogat a Heredero des del 1709 i per cinc anys, tal com consta en una acta del notari Pere Troch de 18 de desembre d’aquest any. Després dels impactes dels projectils llançats durant el setge, la casa, tal com va dir Heredero, era inhabitable.

Segons declarà el testimoni Josep Bayo, corder de cànem que tenia llogada una casa al costat de l’habitatge de Dalmau, hi «caigueren algunes bombes», de tal manera que «no ha quedat còmoda habitació, sinó es que sia amb perill». Un altre testimoni, el calderer Francesc Valls, veí de l’àrea que ara és jaciment del Born, afirmà que des del 10 de maig de 1714 ni Joan Heredero ni cap altra persona havia viscut a la casa de Josep Dalmau, al carrer d’en Gensana, «per causa de la ruina han ocasionat las bombas han caygut dest últim siti en aquella, las quals demoliren los aposientos dexantlas sens còmoda habitació sinó és ab uns grans perills». I va dir que Dalmau, que es trobava fora de la ciutat, havia gastat 100 lliures en la reparació de l’edifici. Al seu torn, el baster Esteve Planella declarà haver vist, abans del 12 d’octubre de 1714, que Francesc Valls, llogater d’un quarto de la casa que habitava Joan Heredero, «tregué molts trastos de dins», lògicament per salvar-los de la ruïna de l’edifici. De la seva part, el sastre Joan Ferré manifestà que «lo dia de la assenció», 15 d’agost, caigueren sobre la casa algunes bombes.

El 28 del mateix mes de novembre, es produïren uns fets que tenien a veure amb la reparació d’una casa afectada per les bombes i que originaren un altre procés a la cort del veguer. El procurador fiscal de la cort va saber que el mestre de cases Jeroni Noguera, «poc temerós de Déu i de la correcció de la justícia temporal», no va dubtar a dir, en pública i alta veu al carrer de la Freneria, diverses paraules injurioses dirigides a l’escultor Francesc Espill i a Maria, la seva esposa. I a més els va amenaçar de fer-los «algun dany». Espill, de quaranta-cinc anys, declarà que tenia una casa i una botiga d’escultor al carrer de la Freneria, davant de la casa del doctor en drets Ramon Sans. L’edifici estava molt «maltractat» per les últimes bombes, de tal manera que uns trossos de paret i envans amenaçaven ruïna, tant a la seva casa com a la veïna del daguer Joan Vilarassa. Afegí que els il·lustres administradors de la ciutat, després de la denúncia que ell va posar, havien donat ordre al doctor Sans d’enderrocar les parets i envans. Jeroni Noguera i els seus fadrins i manobres es posaren a fer-ho i començaren a llençar les rajoles trencades contra la porta de casa seva. Aleshores ell va dir a Noguera, amb tota cortesia, que podien llençar-les a plom al carrer i no a casa seva, a la qual cosa el mestre de cases va respondre amb «inco i ràbia» i amb forta veu que se n’anés a tots els diables. Espill li contestà que no tenia ganes de fer-ho i que se n’hi anés ell si volia. Noguera replicà que se n’anés a la forca i que si baixava «el donaria al diable», amenaçant-lo amb la mà de fer-li «algun dany». La dona d’Espill va intervenir aleshores, dient a Noguera que se’n guardaria molt de fer res, i aquest li contestà amb gran desatenció, tractant-la de tu: «Eu, calla tu, que si baixo te posaré un mos [mordassa] a la boca.» Això atiava més el foc, ja que com sabem es considerava una descortesia tractar de tu sense tenir prèviament confiança o consentiment i, sobretot, era intolerable parlar així a les dones. El daguer Joan Vilarassa va fer una declaració similar a la d’Espill, i el fadrí escultor Francesc Rovira afegí que Noguera també havia intentat espatllar les ventalles de la casa del seu amo.

El 13 de desembre de 1714, el notari Francesc Serra va ocupar-se de l’acte de possessió de la casa que el noble felipista Pere de Cartellà Desbosch Ahones i Malla, marquès de Cartellà, baró de Rubió i gentilhome de cambra de Sa Majestat Felip V, posseïa al carrer de la Portaferrissa, molt a prop del portal d’aquest nom. El propietari era aleshores a Saragossa i en el seu nom actuà el procurador per ell designat, el llicenciat Miquel Cortet, que va prendre possessió de la casa i de l’hort. Quedà escrit a l’acta del notari Serra que el procurador «ha abierto y cerrado dicha puerta quedando dentro de ellas protestando que dicho señor su principal no solamente con la cosa, sino tambien con el cuerpo y ánimo, quería tener y poseher las dichas casas y huerto».

A l’acta notarial es va fer constar que «las paredes y todo el quarto principal de dichas casas, en la parte de dicha calle, se halla del todo derruhido y lo restante de dichas casas está inhabitable; y parte de las paredes de dicho huerto están caydas y las demás amenassan ruyna; y los árboles de dicho huerto están cortados y en mucha parte de ellos están cortados bajo el tronco; y toda la dicha ruyna ha sucedido por razón de dicho asedio, de tal modo que apenas no se puede habitar en dichas casas como claramente parece». Els testimonis foren el prevere Gaspar Serra i el botiguer Llorenç Parellada, «para esto llamados y rogados». El 1716, el marquès de Cartellà vivia a la casa, que no consta com a derruïda als documents cadastrals del maig d’aquest any.

Tres dies després, el 16 de desembre de 1714, el fuster Josep Riera i el mestre de cases Josep Serra van acudir a casa del notari Bernat Forés i Cortell, al carrer d’en Petritxol. Quedà recollit en acta que, de consentiment del noble Onofre de Nogués i d’Anglesill, monjo i infermer del monestir de Sant Cugat i marmessor del testament d’Isabel Planes, vídua del blanquer Bernat Planes, havien visitat la casa de Manuel Vilar, cirurgià, situada al carrer dels Carders, davant del Pes de la Farina. Afirmaren, com a experts que eren, que la casa es trobava enderrocada per raó del setge, que es necessitarien 300 dobles, és a dir 1.650 lliures, per refer-la, i que «lo sol o terra i lo poc que es troba existent» en valia només 200.

El 26 de desembre de 1714, el notari Marià Rondó deixà constància que s’havien fet obres a la casa de la Davallada de Sant Miquel propietat de Joan Carles d’Alemany i de Bellpuig, senyor de Sales i Bellpuig. Al damunt hi havia caigut una bomba i els efectes del projectil degueren ser greus, ja que les obres continuaren els anys 1715 i 1716.

L’últim dia de l’any de Nostre Senyor de 1714, el notari Josep Ferran aixecà una acta on consta que s’havien realitzat treballs de reparació a la casa de Maria Teresa Hexarch, vídua del donzell Anton Muxiga i Ferrer, al carrer dels Cotoners, que havia rebut l’impacte de les bombes.

Durant tot l’any 1715 foren moltes més les actes notarials relacionades amb les cases enrunades durant el setge, i les obres de reedificació i reparació continuaren durant força anys més. Els bombardeigs havien afectat tota la ciutat i les feines de reparació dels danys no podien acabar ràpidament: per l’enormitat de les feines a fer i per les dificultats per costejar-les. Ni tan sols Guillem Ramon de Montcada, marquès d’Aytona, coronel del regiment de Guàrdies Reials i capità general dels Reials Exèrcits de Sa Majestat Felip V, va poder reparar aviat la seva mansió del carrer de la Portaferrissa, la famosa Casa Gralla, malmesa per les bombes com totes les altres de la ciutat. El 5 de maig de 1716, el notari Francesc Bonaventura Torres redactà l’acta més extensa de tots els seus manuals, on quedaren descrites amb gran detall les obres de mestre de cases i de fuster necessàries per deixar de nou l’edifici de la Portaferrissa en bones condicions. No va ser, per descomptat, l’última de les cases refetes a la ciutat.341





EL TORNER JOAN VIVER I ELS VALENCIANS


1 D’OCTUBRE DE 1714



El primer d’octubre, el notari Josep Vilamala inicià l’inventari post mortem dels béns del torner Joan Viver a instàncies dels germans Pere Pau i Sever Pujol, notaris. Eren oncles i tutors de Teresa i Esperança Viver i Pujol, les filles del difunt, òrfenes doncs de pare i de mare. Els Pujol actuaren seguint les disposicions del testament del torner, dictat a Vilamala. La primera part de la feina d’inventariar es va dur a terme a la casa amb tres portals que Joan Viver havia posseït al carrer de la Dagueria. La llista es realitzà amb força dificultats, ja que l’edifici estava molt enderrocat i inhabitable a causa de les bombes del setge. Tal com va fer constar Josep Vilamala, tan sols havien quedat dempeus algunes parets, que a més amenaçaven de caure, i un «aposentet» que servia com a cuina i que estava en equilibri inestable al cap de l’escala.

El notari Vilamala era minuciós i va fer constar fragments de bigues caigudes i un ferro de balcó situat fora de lloc. A més dels trossos del mateix edifici dispersos pertot arreu, encara hi havia força objectes, molts en mal estat, com és lògic: una arquilla, una arquilleta i una arquimesa, «espatllades, derrotades i esclafades»; 45 plats d’estany «esclafats i abonyegats»; una conca d’aram «tota esclafada», etc. Altres coses, però, eren prou resistents per estar en bon estat, com ara: «un xifra [carbasseta per guardar la pólvora] de banya guarnit de llautó per ensebar las artillerias», un flascó de banya inacabat, un parell de boles de marfil, sis capses de marfil per a tabac, 56 fons de capses de marfil pintats, set fons de fusta pintats, vint-iquatre canonets d’os amb escuradors d’os, etc.

En vida, el torner dedicava bona part de la feina a fer tinters, així que a la casa el notari també trobà un ferramental de fusta amb alguns ferros per tornejar-los; dues barrines, «dites cassoles», per foradar les banyes per fer-los; una premsa de fusta per cassolar-los…; i, en un armari amb catorze calaixos, un conjunt de tinters acabats: dotze de polsera, tenyits, sense cama i amb el seu tap; deu de plans tenyits i 33 també plans sense tenyir; 38 de cama de banya i 46 de cama de fusta.

El dia 3 d’octubre, el notari llistà els objectes que havien quedat a la perillosa cuineta del cap de l’escala, on va anotar més tinters i altres coses. Després es desplaçà a casa dels germans Pujol, on s’havien traslladat alguns béns del torner «després de passat lo siti últim y després de la mort de dit Viver, per trobarse recondits en la parroquial iglesia de Sant Just y Sant Pastor y part en altres paratjes y no poderse aportar en ditas casas per esser espatlladas». A la casa hi havia una considerable quantitat de coses propietat del torner: roba de casa i de vestir, la «bossa nova de tafetà per los cabells», «un vas de marfil a modo de un gat», alguns davantalets, faixes, gambuixets i capells, i una dotzena de camises de cànem de Teresa i Esperança Viver, filles del difunt.

El notari va haver de prosseguir l’inventari el 9 de novembre, quan va recollir a l’acta, entre altres coses, «un sombrero de copa rodó» i les dues caixes nuvials que la difunta Isabel Pujol havia aportat en dot quan es va casar amb Joan Viver.

Josep Vilamala també va fer constar la casa que el torner posseïa al carrer de l’Hospital, davant del convent de carmelites, amb tres botigues, dues de les quals amb porta a la Riera d’en Prim. Anotà igualment tot allò que devien al difunt, que no era poca cosa. El negociant Salvador Carreras tenia pendent de pagar-li mig any de lloguer de la casa del carrer de l’Hospital; l’esmolador Ramon Altà, mitja anyada de lloguer de la botiga gran de la Riera d’en Prim; el daguer Francesc Tolrà, el lloguer d’una cambra i una cuina de la casa de la Dagueria (la «cuineta» esmentada del cap de l’escala); i Baltasar Martínez y Vinuesa, «oficial de la secretaria del consell d’ordres», li devia 40 lliures.

A més, Carles Berenguer de Cucaló i Puértolas, noble valencià que lluità a Barcelona fins al final del setge, devia una quantitat al difunt pel temps que estigué a casa seva i per un tinter que li comprà; Vicenç Rodríguez, vicari de Xiva, també li devia diners del lloguer d’habitacions a la casa del carrer de la Dagueria; Roc Oltra, valencià, per àpats fets al mateix habitatge; Lluis Bellvís i Verástegui, valencià, per àpats i per diners que el difunt li havia prestat graciosament; Francisco García y Torres, valencià, pel temps que va estar a casa del torner… És clar que la propietat de Joan Viver al carrer de la Dagueria va esdevenir un refugi dels exiliats austriacistes del Regne de València. Abans del setge i mentre va durar.342





EL BOTIFLER DE MANRESA


2 D’OCTUBRE DE 1714



Francesc Gener, teixidor de Manresa, declarà en llengua castellana davant el notari Josep Vila. A petició d’ell també ho van fer dos testimonis que aquell 2 d’octubre de 1714 van corroborar les seves paraules, l’adroguer Miquel Pou i el veler Andreu Oms, tots dos naturals de l’esmentada ciutat.

Els testimonis explicaren que l’any 1705, quan l’arxiduc «se puso sobre Barcelona» amb les tropes dels aliats, Francesc Gener va procurar oposar-se als depravats designis dels adversaris del rei Felip V, «defendiendo en público la justísima causa, con las armas en las manos, contra un sedicioso que hablaba en menos respeto de su Magestad».

Seguiren relatant que «inmediatamente de haber entrado a dominar en este Principado las armas del señor Archiduque», Francesc Gener va patir grans mortificacions. Sempre allotjaven a casa seva «los cabos de peor condición», amb la finalitat d’«oprimir-lo» a ell i la seva família. I «maquinando los malos afectos de su Magestad diferentes modos de oprobios, ya con pasquines, ya con horcas que le ponían en la noche delante su casa, hasta llegar a echar piedras a sus ventanas y amenasarle la quema de ella con la lenya que llegaron a poner a sus puertas y otras insolencias indignas de referirse». No obstant aquestes «mortificacions», continuaren els declarants, Gener no va deixar mai «de aplicarse a quanto entendía importante a los reales intereses de su Magestad, hospedando en su casa en el año de 1711 al caballero San Martín y otros cabos prisioneros del real exército, en ocasión que nadie se atrevía a hablarles». També els havia ajudat a aconseguir una quantitat de diners que «se les suministró para sus precisos alimentos, que se sacó de diferentes sujetos afectos a su Magestad».

Francesc Gener va declarar el mateix que Pou i Oms davant el fedatari Vila, i els testimonis de l’acta foren Francesc Riera, clergue, i Miquel Nadal, estudiant de teologia.

Els oprobis que patí el teixidor Francesc Gener foren sens dubte grans. Potser, però, el notari Josep Vila va pensar que deixar-los per escrit era desproporcionat si es tenien en compte altres desgràcies que s’havien patit a Manresa més recentment i que resultaren molt més greus. En efecte, el 13 d’agost de 1713 el general felipista José de Armendáriz va voler castigar els austriacistes de Manresa i acabà provocant l’incendi de més de 500 cases de la ciutat. En aquest cas, la llenya de l’odi sí que va cremar.343





LA CARTA DE JOSÉ PATIÑO


3 D’OCTUBRE DE 1714



El 3 d’octubre de 1714, el senyor Joan d’Alòs i de Rius, acompanyat del notari Josep Soldevila i Masdéu, escrivà de la Superintendència General del Principat de Catalunya, va anar a la casa on es cobraven els drets de la ciutat, al Portal de Mar. Després anà a la Casa del General, a l’habitació anomenada del Refenedor, i finalment es dirigí al Portal de Sant Antoni. A cada un dels tres llocs, Alòs va fer que el notari Masdevila comuniqués als oficials presents que José Patiño l’havia nomenat inspector de tots els impostos que abans cobraven la ciutat i la Generalitat. I que, per descomptat, ja no cobrarien.

El notari va llegir, tres vegades, la carta de nomenament: «Don Joseph Patiño caballero del orden de Alcántara, del Consejo de su Magestad en el real de las Órdenes y intendente general del Exército y Principado de Cataluña. Por cuanto los derechos, rentas y emolumentos que tenían la Diputación y ciudad de Barcelona quedan incorporados y unidos al real patrimonio y hacienda de Su Magestad, los quales consisten respecto a la Diputación en los derechos nombrados de general, bolla, guerra, aumento de sedas y otros adrexos; y en quanto a la ciudad, en los derechos e impuestos de puertas según las tarifas, y habiendo sido suspendida la antigua administración que de estos derechos, gabelas e imposiciones tenían los diputados y conselleres con sus oficiales subalternos, se necesita que en interín, y hasta que otra cosa por Su Magestad se ordene, se destine, elija y nombre persona inteligente, de fidelidad y celosa al real servicio que imbigile y atienda a que en las aduanas y tablas en donde se colectan y deben pagar los referidos derechos, impuestos, y gabelas se observe toda legalidad y exactitud en el cumplimiento de las obligaciones de los colectores, receptores, credenceros, guardas, tablajeros y demás oficiales de dichas aduanas y puertas con sus dependencias y que se eviten los fraudes y descaminos, y que rigurosamente se ejecuten los que se cometieren. En su consequencia, nombro y elijo para esta incumbencia con título de inspector de los derechos e Imposiciones de la ciudad y Diputación de Cataluña arriba mencionados a don Juan de Alós y de Rius, para que ejerza este empleo según las instrucciones que para ello se le dieran, mandando a todos los dichos colectores, receptores y demás oficiales de dichas puertas y aduanas que al nombrado don Juan de Alós y de Rius, como a tal Inspector reconozcan y obedezcan en todo lo que, concerniente a sus referidos empleos, dispusiere y ordenara, así respecto la exacción como a la execución de los fraudes, gozando de las prerrogativas y preeminencias correspondientes a este empleo. Dado en Barcelona a 30 de septiembre de 1714. Don Joseph Patiño.»

Els impostos que abans recaptaven la ciutat i la Generalitat passaven a ser, doncs, patrimoni del rei Felip V.344





ELS CREDITORS DE L’ADROGUER FRANCESC VELAT


3 D’OCTUBRE DE 1714



El passamaner Josep Espinós, el vidrier Ramon Sala, el flequer Pau Pi i el carnisser Joan Baptista Riera tenien oberta una causa a la cort del veguer contra l’adroguer Francesc Velat, ja que aquest tenia un deute amb els altres quatre. A més, Velat devia a Carles de Llupià 500 lliures per dos anys del lloguer d’una casa i botiga al carrer del Born al Pla d’en Llull, quasi al davant de l’habitatge del comte de Robres. Llupià, atès que no cobrava de Francesc Velat, volia llogar l’edifici a un altre adroguer, i els creditors esmentats, que pretenien cobrar abans que el noble, havien demanat que es fes inventari dels béns de l’adroguer deutor. Calia anar de pressa, ja que una bona part dels «trastos» de la casa ja estaven deteriorats i, si no s’actuava immediatament, «se passarien a consumir» del tot.

El 5 d’octubre de 1714, es va fer l’inventari sota la vigilància del sotsveguer Joan Baptista Carreras. A l’adrogueria es llistaren els estris i els objectes que habitualment es podien trobar en aquests establiments, entre els quals hi havia un armari de tabac pintat de blau, una capella amb la imatge de Nostra Senyora de la Concepció, que mai no faltava a les adrogueries, i uns motlles per fer tauletes de viola.

Es va comprovar que a la botiga encara quedaven quantitats, no molt grans, de sucre, sucre violat, ametlles amargues, melindros, confits, cafè, gingebre i canyella clavell. El setge havia buidat molts calaixos, capses i gerres de l’adrogueria, però no tot el contingut de la botiga havia desaparegut durant els llargs mesos de penúria i privació.345





EL RUMOR DE SEGREST


3 D’OCTUBRE DE 1714



El 3 d’octubre es tractà també a la cort del veguer el cas dels pubills Càrcer. Josep de Càrcer i Martí havia mort feia uns anys i la seva dona, Teresa de Càrcer i Sotomayor, que havia tingut dos fills amb el marit difunt, es va casar de nou amb Miquel de Montserrat i Sabater. Ella restà en possessió i administració de l’heretat i dels béns del seu primer espòs, i tenia al seu càrrec els fills i la seva educació «per medi o mans de dit son segon marit».

Els tutors dels pubills declararen que hi havia hagut algun rumor «o se tinga intelligència de que lo dit don Miquel de Montserrat vol embarcarse, per anarsen a Italia, aportantsen, a més de dita donya Teresa sa muller, a sos fillastres». Per aquesta raó, els tutors van dir davant el veguer: «Los vuy tutors y curadors de dits pubills […] desitjant evitar tant perjudici o inconvenient que notòriament se seguiria de dit fet […] suplican que encontinent sia provehida la deguda prevenció de aprehensió de dits pubills, de mà y poder de dits llur mare y padrastre, entregantlos als dits tutors y curadors.»

Miquel de Montserrat era un austriacista assenyalat, membre d’una família notable de Cervera i capità del regiment de la Fe. Durant el setge havia lluitat amb valor i el 17 d’octubre de 1713 va aconseguir entrar a la ciutat amb la seva companyia de cavalleria després del desastrós episodi del precipitat embarcament del diputat militar. I cap al final del setge, Montserrat quedà malferit en caure del cavall durant la sortida que els assetjants van fer el 5 d’agost de 1714, per «enclavar» l’artilleria enemiga situada al convent dels Caputxins. Acabat el setge, no devia sentir-se gaire segur a la ciutat.

El 6 d’octubre de 1715 els dos pubills Càrcer foren lliurats als seus tutors. Com tenia previst, Miquel de Montserrat i Sabater va marxar a Nàpols, que, com que estava a les mans de l’Imperi, era un lloc segur. Hi va haver d’anar, però, sense els seus fillastres.346





ELS ENCÀRRECS DE PATIÑO


4 D’OCTUBRE DE 1714



Des de molt abans del final del setge, Barcelona es trobava en una situació tràgica. La derrota permetia, almenys, iniciar la reconstrucció de les cases, atendre les necessitats més bàsiques de la població i tornar a posar en marxa els serveis indispensables. L’intendent general José Patiño va intervenir per fer que la ciutat funcionés mínimament: no convenia tenir una Barcelona vençuda on res no anés bé.

El 4 d’octubre de 1714, el notari Josep Soldevila i Masdéu aixecà acta de l’encàrrec que Patiño feia al corredor d’orella Josep Ferreras en referència a la «limpia de la arena y inmundicias del puerto nombrado de Santa Cruz de esta ciudad». L’«asiento» tindria una durada de sis anys. Era imprescindible treballar de valent, després que el setge hagués provocat l’abandó forçós del manteniment del port. Una ciutat sense un port en condicions no serviria correctament els interessos del rei.

Els encàrrecs de Patiño sovintejaren durant un temps.

El 2 de novembre de 1714, el notari Soldevila registrà l’encàrrec fet al fuster Isidre Aldabó per reparar l’edifici de la Diputació, el Palau del Rei, l’Arxiu Reial, les sales del Reial Consell, les presons reials, la Casa del General i Bolla i la Casa de la Galera, al carrer de les Egipcíaques.

El brodador Antoni Bellvitges havia rebut encàrrecs oficials de l’administració de Felip V i després de la de Carles III. No pot sorprendre ningú que, després de l’11 de setembre, José Patiño el tingués en compte per encomanar-li diverses feines. No gaire més tard de la derrota catalana, Bellvitges tenia, per exemple, el càrrec de guarda dels Magatzems de Sa Majestat.

El primer dia del mes de desembre de 1714, el notari Fèlix Cussana aixecà una acta que explicava que «por causa del sitio los molinos reales están del todo derruidos». Per aquest motiu, «Josep Patiño, cavallero del orden de Alcántara del consejo de Su Majestat», volia trobar un «empresario que emprendiese reedificarlos». Es trià el mestre de cases Josep Martí i se li concedí l’explotació, durant quatre anys, de «todas las muelas» dels vuit molins reials: quatre al Clot i quatre fora del Portal Nou. Els tres primers anys Martí cobraria les moltures a quatre sous la quartera, a canvi de la reedificació, i se l’autoritzava a forçar els negociants de farines a treballar als seus molins. El mestre de cases es comprometia a pagar 3.000 lliures al patrimoni del rei l’últim any dels quatre estipulats. Els fiadors de Martí foren el mercader Joan de Lapeyra i Pau Martí i Soler, mestre de cases i pare de Josep.

Per descomptat, la construcció de la Ciutadella també va donar peu a molts encàrrecs de l’administració borbònica. A més d’alguns empresaris francesos, uns quants negociants barcelonins van treure profit de participar en aquella gran obra.347





EL DRET DE CAMPANES


4 D’OCTUBRE DE 1714



El 4 d’octubre de 1714, l’argenter i actiu comerciant Francesc Roig i Vives tenia apuntat al seu llibre de comptes, iniciat l’any 1711, que «Bruno Sanromà i cia», de Mataró, li devia 2.771 lliures. Sens dubte, l’elevada quantitat tenia a veure amb les exportacions d’aiguardent, un dels negocis preferits d’aquest home polifacètic. Uns anys més tard, el 5 de febrer de 1717, Roig anotà al mateix llibre que s’havien carregat al vaixell del mataroní Gaspar Carreras tres pipes d’aiguardent a la prova d’oli que costaven 173 lliures i setze sous. Els negocis que tants beneficis havien reportat a Roig i Vives abans del setge tornaven a funcionar.

Aquell 4 d’octubre, Francesc Roig i Vives apuntà també el «compte del que rebo de las comunitats, convents i monestirs de esta ciutat per raó del que els toca per lo dret de campanes», un dret que imposaven els exèrcits vencedors: si no es pagava, es requisaven les campanes per fondre-les i fer-ne canons. El comerciant devia pensar que, a més de reprendre tan aviat com fos possible els vells negocis, en particular el de l’aiguardent, interessava incorporar-ne de nous, encara que vinguessin de la banda dels vencedors. És ben possible que aconseguís la nova ocupació com a recaptador del dret de campanes per haver marxat de la ciutat abans de començar el setge i poder-se presentar, per tant, com a fidel a Felip V.

A la ciutat, en tot cas, hi havia molta preocupació per les elevades quantitats que l’enemic exigia pel «dret de campanes» a les institucions religioses. Resultava impossible satisfer les xifres exigides quan, a més, els edificis estaven en molt mal estat i era urgent reparar-los.

Els obrers de la parròquia de Santa Maria del Mar informaren el bisbat que «a instància del general de la artilleria se ha fet petició y demanda de 2.942 lliures per la porció tocant a pagar a la iglésia per lo dret de campanas y ací mateix que la dita iglésia se troba molt dirruhida per ocasió de las bombas que caigueren en ella durant lo siti y amanassada, de forma que a no prevenirse los convenients y necessaris reparos de ditas ruinas, y de las que se amanassan, no poden ab seguretat los beneficiats, y demés residents, conferirse en ella per la celebració dels divinos oficis, ni menos los parroquians y demés persones frequentarla sens perill de sas vidas». Els «reparos» es valoraven en 2.000 lliures, segons el càlcul del fuster Joan Aldabó i els mestres de cases Joan i Francesc Vilacendra. A més, els obrers de Santa Maria del Mar es trobaven «empenyats per los gastos se han ofert durant lo siti». En conseqüència, i com a única sortida possible, demanaven permís per vendre la plata, or i «alajas» de Santa Maria del Mar, quelcom prohibit per Roma.

El 12 d’octubre, els obrers de Sant Miquel Arcàngel van fer arribar un informe al bisbat de Barcelona sobre la qüestió del dret de campanes amb una petició similar. Els vencedors exigien, en total, 60.000 «franchs per lo valor de las campanas de ditas iglésias i capellas» de Barcelona, i a Sant Miquel li corresponia pagar 686 lliures i vuit sous. Els obrers de Sant Miquel declararen que es trobaven «del tot exhausts de mitjans» i, per tant, demanaven llicència a Baltasar de Bastero i Lledó, vicari general de la diòcesi de Barcelona, per vendre les «alajas de or y plata».

Els obrers dels Sants Just i Pastor van fer una petició semblant el 24 d’octubre. Havien de pagar 965 lliures i cinc sous i, sense diners per poder-ho fer, sol·licitaven també permís per vendre els objectes de valor de l’església.

D’aquesta manera, una part no menyspreable del patrimoni de les esglésies i els convents de Barcelona fou sacrificada per satisfer l’impost estipulat pels vencedors.348





L’HOSTAL D’EN SIGALET


5 D’OCTUBRE DE 1714



El 15 d’octubre de 1714, l’hostaler Joan Francesc Fàbregas, fill i hereu del difunt sastre Joan Fàbregas, va escollir el notari Pau Cabrer per fer l’inventari post mortem dels béns del seu pare. La casa on havia habitat el sastre mort era al carrer del Born al Pla d’en Llull, i fins allà es dirigí el notari. L’edifici no era una simple llar, ja que allotjava un dels hostals més famosos i antics de Barcelona. S’anomenava en aquell moment Hostal d’en Fàbregas i de vegades Hostal Llarg, però durant anys se l’havia conegut, tant a la ciutat com a fora, com l’Hostal d’en Sigalet.

Joan Fàbregas habitava en «los quartos de las dos señoras», amb sala i saleta, on el notari trobà uns quants mobles. El difunt havia ocupat un espai relativament petit de l’edifici, ja que el notari Pau Cabrer, que el va recórrer sencer, es desplaçà per un nombre considerable d’habitacions destinades als clients de l’hostal, totes amb nom propi: «refató [menjador] de sant Cristòfol», «quarto de sant Antoni», «quarto de sant Josep», «quarto de sant Joan», «quarto de sant Pere», «quarto de santa Eulàlia», «quarto de santa Caterina», «quarto de santa Cicilia», «quarto de sant Roch», «quarto de sant Pons», «quarto de sant Carlos», «quarto de Santiago», «quarto de santa Agnès», «quartos dessobre sant Carlos», «quarto de santa Madrona» i «quarto sobre sant Antoni». Quan acabà la llista de les coses trobades en aquestes habitacions, el notari havia escrit quinze vegades la paraula llit i vuit la paraula catre: l’hostal, doncs, podia allotjar vint-i-tres persones, si cadascuna dormia en un.

La feina del notari continuà el 13 de novembre i acabà el 4 de desembre, a la casa que habitava el fill Fàbregas al carrer Ample. Aquest passà a viure a l’Hostal d’en Fàbregas, on fou anotat cadastralment el 1716, amb la dona, la mare, dues criades, un fadrí i un cotxer.349





EL RETORN DELS ALIATS


8 D’OCTUBRE DE 1714



Quan encara no havia passat ni un mes de la derrota de la ciutat, era novament ben visible a Barcelona la presència dels vells aliats. El 8 d’octubre de 1714, el notari Tomàs Simon va escriure en una acta: «De pedimento de los señores Shallet, Crowe y cia, residentes en Barcelona, se notifique al señor Tomás Corbalán, residente hoy en Barcelona, una letra de cambio, sobre él dada, de 165 doblones y un peso». Tres dies més tard, el notari redactà una acta similar, que tenia com a objecte una lletra de canvi de 600 dobles que implicava Antoni Vinyals.

Com a comissionat de la reina d’Anglaterra, Mitford Crowe havia estat un element fonamental del pacte de Gènova, signat el 20 de juny de 1705 entre Anglaterra i Catalunya, representada per Antoni de Peguera i Aimerich i Domènec Parera. El soci de Crowe, Joseph Shallet, fou cònsol d’Anglaterra a Catalunya. Els dos anglesos no es trobaven físicament a la ciutat l’octubre de 1714, però sí que hi actuava la seva companyia, l’esmentada «Shallet, Crowe y cia», a través dels administradors George Crowe, parent de Mitford, i Joan Spachman.

El 14 de novembre de 1714, Tomàs Simon registrà que els administradors dels anglesos nomenaven Josep Salas, natural de Reus, procurador en aquesta població. Volien reprendre els negocis en l’àmbit de l’aiguardent, que eren els principals de la societat Shallet, Crowe i cia. Els anglesos van patir algun problema: el mateix notari va escriure el 21 de desembre de 1714 que «a pedimento de él [Joan Spachman], hago fe que en dos ocasiones la nave nombrada Ormond, que había de cargar cevada que tenían dichos señores en los almacenes de Tarragona i trigo en Torredembarra», el va haver de donar «de violencia a Francisco Salvador de Pineda, comisario ordenador de Felip V», encara que el que es va decomissar «era todo de vasallos ingleses». Res va fer, però, que s’aturessin els negocis de la companyia anglesa. El 24 de gener de 1715, en presència del notari Francesc Bonaventura Torres, el blanquer Lley Baladia examinà 70 bales de soles vermelles de «Berberia» que el sabater Salvador Pera i el cinter Jaume Vivas havien comprat a la companyia de Shallet i Crowe, esmentats encara com «cònsols d’Anglaterra». El 5 de febrer de 1715, a la notaria de Tomàs Simon, el capità de nau anglès Johannes Field nomenà procuradors seus George Crowe i Joan Spachman.

Aquests anglesos no foren els únics membres de les nacions abans aliades que treballaren a Barcelona o que van fer negocis amb la capital catalana no gaire després de la derrota de l’11 de setembre.

El 8 de juny de 1715, l’anglès Jonathan Fischer, capità de la nau Donagal, va anar a la notaria de Josep Amat i Reixach per donar poders als ben coneguts negociants Francesc Jofré i Ignasi Fontaner i Martell. El testimoni fou Gregorio Nicolás French, mercader irlandès establert a Barcelona. El mateix dia i davant el mateix notari, l’anglès Daniel Cock, capità de la nau Corselus, donà també poders a Jofré i Fontaner. L’11 de juny de 1715, el notari formalitzà els poders que l’holandès Dirck Cornelisz van den Hoef, capità de la nau San Pedro, atorgà igualment als dos negociants, en presència del testimoni Maximiliano van de Walle, flamenc i home de negocis «del servicio de dicho constituyente». El mateix dia, el fedatari aixecà una acta que plasmà els poders transferits per l’anglès Shish Harding, capità de la nau San Jorge, als mateixos negociants, en presència del testimoni Gregorio Nicolás French. El 14 de juny va fer el mateix Juan Godler, capità anglès de la nau San Quintín, mentre que el 12 d’octubre de 1715 fou Juan Maria Delfino, genovès i capità de la nau San Antonio de Padua, qui donà poders a Jofré i Fontaner, també davant el notari Josep Amat i Reixach.

El 12 de setembre de 1715, el col·legiat Bonaventura Galí aixecà una acta relacionada amb holandesos. A instàncies de Rodolfo Westrin, pilot del vaixell d’Amsterdam anomenat Mercurius Volando, capitanejat per Magnis Mandel, declararen Sacarias Noriberge, cuiner de la nau, Andrés Matysse, mariner, i Carlo Efseen, criat. Manifestaren que de seguida que el vaixell havia arribat a Gibraltar el capità començà a renyir amb el pilot i l’amenaçà de matar-lo a cops. Després, en el viatge de Gibraltar a Barcelona, manava sempre el contrari del que ordenava el pilot. Una vegada a la Ciutat Comtal, maltractà a cops un mariner i, per l’«horror que això provocà», el pilot i el seu germà, Pedro Westrin, van desembarcar, juntament amb alguns mariners. Els testimonis seguiren explicant que el capità del vaixell avisà el cònsol d’Holanda a la ciutat, que buscà els fugitius, els trobà i els portà a les Drassanes, on quedaren presos; dos d’ells, Andrés Matysse i Pedro Westrin, amb ferros als peus. Hi van estar detinguts disset dies, dels quals cinc sense rebre aliments. A més, els prengueren els diners, la roba i les mercaderies. Finalment, el cònsol d’Holanda els alliberà tots menys Pedro Westrin. Aleshores el germà del pres va haver de dirigir-se a casa del cònsol a buscar algunes peces de la roba sostreta, per tal que Pedro es pogués mudar. Com explicaren els testimonis, quan Rodolfo Westrin arribà a l’habitatge, el cònsol el va atacar amb pals i cops de ganivet, el ferí en un dit, li travessà el barret i li assegurà que el seu germà es consumiria a la presó. Tot això en presència d’Andrés Brimer, capità del vaixell Les Tres Estrelles. A la notaria de Bonaventura Galí, on els desvalguts holandesos volien deixar constància de llurs penes, actuà com a intèrpret el sastre flamenc Juan Esterch, resident a Barcelona, i en foren testimonis Francesc Caballol, doctor en drets, i Josep Falgueras, oficial jurat del notari Galí. El cònsol d’Holanda a Catalunya ni es comportava com calia ni representava dignament la seva nació, però això no va impedir que seguís al seu càrrec.

El 3 de juny de 1718, el notari Tomàs Simon, molt afí a clients anglesos i holandesos potser pel seu coneixement de l’idioma, va fer l’inventari post mortem dels béns de David Roos, mercader natural d’Amsterdam i resident a Barcelona. A la casa de la seva propietat al carrer de la Basea, el notari hi trobà objectes de valor d’ús personal, com ara «ocho vasos de vidrio cristalino» o «un reloj de faltriquera de plata», i productes per vendre, com per exemple 73 «pelucas parte de lana y parte de cabellos […] dentro de diferentes caxas», o 41 «libras de té bueno». David Roos figurava als documents cadastrals de maig de 1716 vivint sol a casa seva. Hi devia habitar, de ben segur, des d’abans d’aquesta data, i en tot cas, és del tot cert que poc després de la derrota catalana l’holandès David Roos feia la seva vida tranquil·lament a Barcelona, en una casa de la seva propietat i dirigint negocis pròspers.

Potser aquest «retorn dels aliats» va ajudar a la recuperació de l’economia.350





ELS UNIFORMES DEL REGIMENT DE SANT NARCÍS


9 D’OCTUBRE DE 1714



Durant els primers dies del mes d’octubre de 1714, l’activitat a la cort del veguer es va intensificar. El dia 9, el sastre Josep Puig hi acudí per queixar-se perquè no havia cobrat una feina feta. L’any 1713 havia confeccionat els vestits de diverses persones que servien al regiment format a la ciutat sota la invocació de sant Narcís i a les ordres del coronel Joan de Madrenas. Se li quedà a deure en total ni més ni menys que 1.836 lliures i setze sous, que s’havien de pagar a raó de 40 dobles cada mes fins a satisfer el deute.

A la documentació del plet quedà escrit: «Nosaltres los infrascrits coronel, sargento major, capitans, tinents, alfères, auditor y cirurgià major del regiment baix la invocació del gloriós sant Narcís, de que és coronel lo Il·lustríssim Don Joan de Madrenas, confessam deure y voler pagar a Joseph Puig mestre sastre […] 1.836 lliures 16 sous […] dels vestits de divisa […]», a raó de 40 dobles de mesada. Després de la derrota, però, no semblava gaire possible que es paguessin aquests deutes.

Luis de la Peña devia al sastre 46 lliures i setze sous. Es creia que l’home havia fugit i, atès que no tenia ni béns mobles ni immobles a embargar, Puig demanava que fos capturat i portat a judici. Al seu torn, Francesc Artiles devia a Puig set dobles i mitja per un vestit «enter de gambeto, xupa, cales, bridecú y sombrero». Aquell 9 d’octubre Artiles va prometre pagar, però afegí que només ho faria en el cas que la Diputació li pagués a ell i, si no cobrava, no tenia obligació de pagar res. No era d’esperar, com és evident, que rebés ni una lliura de la institució abolida. De la seva banda, Josep Beguer havia de satisfer a Josep Puig 50 lliures i vuit sous, i el mateix li devien Antoni Ferro, Joan Bac, Francesc Antoni Roa i Joan Antoni Rodrigues, mentre que Francesc Antoni Furislau tenia pendent de pagar la quantitat de 44 lliures i setze sous.

Sabem que l’any 1716 Josep Puig vivia en una casa del sastre Joan Vandanent al carrer Ample, amb la dona, un fadrí, un aprenent i una criada. Per la seva ubicació a la ciutat es dedueix que el sastre tenia una bona clientela. Si s’havia pogut mantenir al carrer Ample potser fou perquè havia superat el daltabaix que suposava no haver cobrat els vestits de munició del regiment de Sant Narcís.351





EL BOTIGUER DE REUS I EL FUSTER DE BARCELONA


10 D’OCTUBRE DE 1714



Pau Modronyo, botiguer de Reus, i Josep Oliva, fuster de Barcelona, deixaren per escrit un acord davant el notari Fèlix Cussana, al carrer de la Boqueria. Era el 10 d’octubre de 1714. Segons quedà reflectit a l’acta, el segon havia de fabricar un teler per fer tafetans «en lo qual se pugan fabricar divuit pesses juntes». El preu de l’eina seria de 86 lliures.

És força significatiu que, quan encara no havia passat ni un mes des de la derrota de la capital, el botiguer de Reus encarregués la feina a un fuster de Barcelona.

Abans d’aquesta data i durant més d’un segle i mig, el país havia funcionat sòlidament, avançant amb dues cames: la capital, dinàmica i amb projecció exterior, i un sistema de ciutats format per poblacions especialitzades i ben comunicades amb Barcelona. S’havien creat relacions estretes i sòlides entre persones de diversos punts del territori. Després del desastre es va reprendre aquest funcionament i es recuperaren les relacions anteriors, per sort per a la capital. Calia continuar produint gèneres, com ara els tafetans, que eren elements importants de l’activitat econòmica del Principat i de la seva capital.352





EL TESTAMENT DE JOHANNES WAHRELST


11 D’OCTUBRE DE 1714



L’11 d’octubre de 1714, va fer testament Johannes Wahrelst, tinent coronel del regiment dels alemanys comandat pel baró de Gorzi, natural de la vila de Puurs, territori de Malines, província de Brabant. El notari Josep Brossa recollí les darreres voluntats del militar, i els seus executors testamentaris foren Francesc Vilar, prevere de l’església parroquial dels Sants Just i Pastor, i Maria Bàrbara, esposa de Wahrelst, que era declarada hereva. La sepultura del tinent coronel s’havia de fer, arribat el moment, a Sant Francesc.

El 10 de novembre de 1714 es va fer públic el testament: Johannes Wahrelst fou una altra víctima dels combats finals del setge de Barcelona.353





EL SASTRE BOTIFLER I ALTRES VENCEDORS


16 D’OCTUBRE DE 1714



El mes d’octubre de 1714 van augmentar les declaracions davant notari de persones que volien deixar clara la fidelitat que professaven, des de molt abans del final del setge, al rei Felip V, «que Déu guardi».

El fadrí sastre Josep Via va anar a la notaria de Bonaventura Galí per manifestar, de manera que no en quedés cap dubte, ser molt afecte al monarca borbònic. L’acompanyaven el prevere Jacint Rovira i el sastre Pau Cardó en qualitat de testimonis. Els dos asseguraren que Via «sempre és estat y se ha mostrat molt afecte al Rey Nostre Senyor Don Felip V (que Déu guardi) y havent rehusat prendre les armes contra Sa Magestat, no haventlo vist mai entrar ni muntar las guardas». El testimoni Pau Cardó va afegir: «Trobant-me en la plaça de Palacio en un rotlle de gent, arribat dit Josep Via, digué un dels circumstants: “Que vé a buscar aquí aquest gavaig?”, assenyalant y parlant ab dit Via, i després de algunes rahons que concorregueren, lo tal circunstant agarrà al dit Via per la corbata en presència de tots i de molta altra gent, y arrancant de una arma que no pogué comprendre si era punyal o pistola lo volia percudir, a no haverlo impedit la gent que allí existia y havia acudit.» I l’altre testimoni declarà: «Anant jo, Jacinto Rovira reverend de Santa Maria del Mar, moltes vegadas per la ciutat en companyia del dit Via, veya y reparava com alguns de sos coneguts mofaven y escarnien, uns amb paraulas i altres amb senyals, al dit Via, tractantlo y vituperantlo per afecte a Sa Magestat amb terme de botifler.»

El 21 d’octubre, Esteban Ochanu, adroguer de Sardenya domiciliat a Barcelona, es va presentar a la notaria d’Aleix Claramunt per tal de manifestar formalment la seva fidelitat a Felip V. Per deixar-ho del tot clar, aportà cinc testimonis que declararen en llengua castellana. El primer era Josep Coroleu, de quaranta anys, nomenat per Sa Majestat guarda del Portal de Sant Antoni. Afirmà que, sent membre «de la família» de Jeroni de Rocabertí, marquès d’Argensola, va veure com al final de 1713, després d’haver abandonat Ochanu la ciutat per amor a Felip V, visitava moltes vegades la morada del seu «amo». El segon testimoni fou Antoni Codorniu, de cinquanta anys, portaler i ferrer de les Drassanes, càrrecs que, lògicament, també havia obtingut gràcies a la seva estima pel monarca borbònic. Declarà que durant el setge patí persecucions pel fet de ser afecte a Felip V, i que per aquesta raó havia fugit de Barcelona el gener de 1714. Així, el dia 26 va trobar Ochanu a casa de «l’Excel·lentíssim Senyor Borbón» i va poder donar a l’adroguer sard notícies de la seva dona i família, als quals els consellers de la ciutat no havien atorgat la llibertat de sortir de Barcelona. El tercer testimoni va ser el sabater Josep Broch, el qual narrà que des de la seva casa o botiga havia vist, l’octubre de 1713, uns oficials d’artilleria de la ciutat que demanaven a Ochanu que prengués partit per ells i que li oferien el càrrec d’alferes o tinent, cosa que l’adroguer va rebutjar. I per no tornar a ser molestat, desertà de Barcelona el 31 de desembre de 1713, abandonant dona i família. El dia 23 d’octubre declararen els dos últims testimonis: Jeroni de Mascaró, de quaranta-cinc anys, administrador de la ciutat, i Francesc de Gallart i de Pastor, de quaranta-sis anys, ciutadà honrat. Mascaró afirmà saber que Ochanu havia estat molestat pels «sediciosos» i afegí que l’adroguer li va comunicar la intenció d’abandonar Barcelona, cosa que ell va aprovar, a la vegada que li encarregava unes «encomiendas» per als ministres reials. Gallart declarà que Ochanu, per poder escapar de les «raras persuasiones de los sediciosos», va decidir passar al camp de Felip V i deixar la família sotmesa a les persecucions. Ell el va animar a fer-ho i li encomanà «varias diligencias», en el cas que trobés els seus pares amb «el real ejército».

El mateix dia 21 d’octubre, el negociant Carles Llena declarà «en llengua materna», és a dir, en català, davant el notari Francesc Minguella. Afirmà ser molt afecte a Felip V i que, «per raho de assò, de esta part de alguns anys [ha] sufrit grans inquietuds, amenassas y vituperis dels habitants de esta ciutat, ja quant anava per los carrers com en diferents conversacions, dientme a la cara que era un gran butifler y traidor, y assò per causa que sempre tinguí a mal la bàrbara resolució que emprenguè la present ciutat de resistir a las tropas de Sa Magestat». Llena va assegurar que el doctor Josep Sunyer, advocat fiscal de la Règia Cort, «anà en ma casa pera prenderme y ferme anar al baluart de Santa Clara, conforme feren a diferents perquè no volian anar, conforme no aní, ni volguí anar als baluarts, ni cortadura, majorment en les ocasions que les campanes tocaven a rebato». I afegí que Sunyer se’l va emportar lligat a un dels fortins.

Carles Llena va portar dos testimonis que corroboraren, fil per randa, les seves paraules. Primer parlà Jacint Rovira, prevere de trenta-nou anys. Va dir que en feia sis que coneixia Llena, que el considerava des de sempre molt afecte a Felip V, que durant el setge visqueren a la mateixa casa, menjant quasi sempre plegats, i que quan anaven els dos junts pel carrer la gent els deia que eren uns grans botiflers i uns traïdors. Segons Rovira, Llena s’amagava «en parts secretes» per no haver de prendre les armes.

Després testificà Josep Via, fadrí sastre de vint-i-vuit anys. Afirmà que feia més de tres anys que era «molt familiar de la casa de Llena» i que al negociant li deien botifler per no voler prendre les armes, ni fer les guàrdies, ni formar part de cap companyia. Afegí que sempre que es van fer crides per acudir a la muralla, amb amenaça de pena de mort per als qui no obeïssin, Llena i ell s’amagaren per no combatre.

El 25 d’octubre de 1714, Silvestre Joanico es presentà a la notaria d’Aleix Claramunt acompanyat de tres testimonis que declararen sobre les tribulacions que havia patit. El primer fou Francesc Serra, notari i secretari de la ciutat, que explicà sota jurament i en castellà «lo que ha padecido [Joanico] durante el intruso recién pasado govierno del senyor archiduque de Austria en esta capital» pel fet de ser molt afecte a Felip V. Joanico havia estat empresonat, seguí explicant Serra, «puesto con argolla en el pescuezo en las cárceles reales de esta ciudad» i, com el mateix declarant, havia estat desterrat a Mallorca.

A continuació va donar testimoni el barreter d’agulla Josep Janer, que va assegurar que tenia tracte familiar des de feia moltíssims anys amb Joanico, a qui, com que era afecte a Felip V, «le sucedieron diversos presagios de sediciosos después de entradas las armas del señor archiduque de Austria», l’any 1705. Joanico, segons Janer, es va veure obligat a retirar-se a casa i a no sortir al carrer, i ell havia estat el seu company «en todas sus tribulaciones». Durant el setge, prosseguí el barreter d’agulla, pel fet que Joanico havia declarat «el disparate y error enorme cometían los vasallos en querer tomar las armas contra el natural Rey», l’havien perseguit de mort, «llevándole con turba de gente a la cárcel, con las ignominiosas voces del pueblo [que] se pueden discurrir, siendo notorio le habían puesto cadena o arguella en el pescuezo». Així, havia quedat privat de llibertat fins que «felizmente entraron las reales armas de nuestro rey».

Finalment, declarà el sastre Jacint Orris, que va explicar el mateix que els testimonis anteriors: Joanico era «demasiado afecto» a Felip V; va voler demostrar «el grande error se cometía en querer hacer armas» contra el rei, i va quedar empresonat, amb l’esmentada argolla al coll, fins que «las victoriosas armas fueron duenyas de la ciudad».

L’endemà, 26 d’octubre de 1714, va comparèixer l’agricultor Pere Monnar, que portà tres testimonis per parlar dels seus patiments passats. El primer fou el reverend doctor Joan Benet Santamaria, degà de Santa Maria del Mar, que declarà «poniendo la mano derecha en sus pechos en el modo sacerdotal» en comptes de «sobre Déu i els seus sants quatre evangelis corporalment tocats», que era la manera de jurar quan no es tractava de religiosos. Digué Joan Benet «lo que ha padecido la casa de Monnar de Alella por afecta y leal», i assegurà que tenia tracte familiar amb Josep i Pere Monnar, pare i fill, des de feia més de trenta anys i fins a 1705, i «durante todo el intruso gobierno». Els Monnar, seguí el reverend, havien servit Felip V amb el seu patrimoni, «pasando por los sediciosos grandes ahogos y menosprecios así en personas como en sus bienes, maltratándoles y persiguiéndoles de muerte»; i havien aportat sumes a Felip V, «como saben muchos oficiales mayores del exército real», per la qual cosa, passades ja les desgràcies, mereixien una remuneració.

A continuació declarà Antoni Bru i de Canta, prior de la collegiata de Santa Anna, que afirmà que Pere Monnar havia quedat «muy descalabrado por causa de las guerras pasadas» i mereixia alguna «real gracia».

L’endemà comparegué el tercer testimoni de Monnar, el doctor en drets i assessor del veguer Francesc Bach, un dels que havia marxat de Barcelona abans d’iniciar-se el setge. L’home va manifestar que, des que Felip V havia entrat «en los dominios de las Españas», els Monnar havien estat lleials i constants vassalls seus i que eren «dignos de alguna remuneración».

Els patiments passats, doncs, justificaven el cobrament de compensacions: aquest era l’objectiu de les declaracions.

Al marge del paper on quedà redactada l’acta del 25 de novembre, el notari Aleix Claramunt va escriure: «Es prohibido el sacarse éstas informaciones y el recibirse, de orden de la Real Audiencia, por ser cosa de fidelidad y espectar al señor capitán general y Real Audiencia la secreta averiguación.» I a l’acta del dia 26, va anotar: «Es prohibido, por lo que tengo anotado a la margen de la antecedente [acta].» No era pertinent, doncs, fer aquesta mena de declaracions davant notari, ja que eren assumptes que concernien les altes instàncies.

Malgrat aquestes anotacions d’Aleix Claramunt, durant força temps continuaren produint-se declaracions semblants davant notari. El 9 d’agost de 1715, per exemple, el doctor en drets Jacint Salines, de Tarragona, que fou «escribiente extraordinario del regente de las cuentas de la Diputació del Principat de Catalunya» fins al 1705, va sol·licitar que el notari Bonaventura Galí recollís les declaracions dels testimonis Salvador Cervera, doctor en drets, i Juan de las Casas, ajudant «reformat». Aquests van afirmar que coneixien Salines des de feia catorze anys i que sempre havia estat molt afecte a Felip V, que s’havia negat a prendre les armes contra ell i que, acabat el setge, havia demanat passar amb la seva família a la cort. Ajudat per Cervera i per Jeroni de Mascaró, ho havia demanat amb un memorial al marquès de Castelrodrigo, governador general de Catalunya, que li atorgà el passaport necessari.354





EL TESTIMONI DE RAFAEL CASANOVA


19 D’OCTUBRE DE 1714



El divendres 19 d’octubre de 1714, el patró valencià Tomàs Ferrer va comparèixer davant Josep Soldevila i Masdéu, escrivà de la Superintendència General del Principat de Catalunya. Volia parlar de la captura del seu xabec, que havia tingut lloc durant el setge. Desitjava també que quedessin «reducidas en escritos» les declaracions que el doctor en drets Rafael Casanova i Comes i el mercader Francesc Jofré farien respecte d’aquest assumpte.

Al patró li interessava disposar de l’acta resultant com a prova per afegir a un memorial dirigit a l’intendent Patiño, i per fer constar que els responsables de l’armament marítim o «corsaris» de Barcelona, Salvador Feliu de la Penya i Francesc Mascaró, li havien robat el vaixell i la càrrega d’arròs que portava. Els fets van succeir durant un viatge de València a Tarragona el mes de juliol de 1714: a la vista de Cambrils, el xabec havia estat capturat i conduït al port de Barcelona, on encara romania. En una compareixença anterior davant el notari Soldevila, el 14 d’octubre, Ferrer havia explicat que l’arròs que els rebels havien robat era per al consum de l’exèrcit que encerclava Barcelona. Un punt que no era de poca importància.

El notari Josep Soldevila i Masdéu recollí per escrit que Rafael Casanova i Francesc Jofré havien de fer les declaracions en castellà, i així quedaren recollides per l’escrivà de la Superintendència. Ambdós testimonis, sota jurament extrajudicial, corroboraren els fets narrats per Tomàs Ferrer. Rafael Casanova afirmà que en tenia coneixement perquè aleshores era conseller en cap i, com a tal, comandant i coronel dels batallons de la Coronela, i perquè el patró se li havia adreçat diverses vegades per tal que intercedís davant els responsables de l’armament marítim per recuperar el vaixell i la càrrega. Això havia costat al valencià Ferrer que aquests el detinguessin. Aflorava aquí l’enfrontament entre Rafael Casanova i Salvador Feliu de la Penya: al segon li devia molestar la intercessió del conseller en cap. Al seu torn, Jofré assegurà que coneixia els fets, ja que es trobava a la ciutat durant el setge i perquè, immediatament després que el patró hagués quedat lliure, havia acudit a ell per explicar-li la detenció i la presa del xabec i de la càrrega.

Tres dies més tard, el 25 d’octubre, es va formalitzar una altra acta relacionada amb «preses» de vaixells. Baltasar Aubin, francès de «la villa que se llama la Ciutat en la Provença», va demanar que declarés Pere Labartra, capità tinent de la nau anomenada Sant Francesc, armada per la ciutat. La declaració es va fer en presència del notari Bonaventura Galí a casa de Labartra, al carrer de l’Hostal de Manresa i al costat del de l’Argenteria. Amb el capità tinent declararen també Josep Rodríguez, alferes de la companyia embarcada en la nau, Antoni Pelegrí, el seu pilot, i Francesc Labartra, fill de Pere. Tots van confirmar que l’1 d’abril de 1714 el Sant Francesc havia capturat el vaixell francès «nombrado San Pedro y dicho Lo Compte Filipo», de 5.000 a 6.000 quintars de port, capitanejat per Baltasar Aubin. Això havia passat a trenta milles de Mallorca i l’embarcació havia estat portada a Barcelona, on havia quedat ancorada. Els testimonis van afegir que catorze canons de ferro del vaixell s’havien traslladat a terra: dos foren col·locats al baluard de Llevant; tres al costat dels molins de vent, entre el baluard de Santa Clara i el de Llevant; quatre al baluard de Sant Pere; tres quedaren a la platja, i dels dos restants se n’ignorava el destí.

El 19 de desembre de 1714, acudí a Bonaventura Galí el francès de la Baixa Bretanya Pedro Bassevilla Bernard de Morles, capità del vaixell anomenat L’Hirondelle, de port de 6.000 quintars, ancorat al port de Barcelona. El francès demanà que declaressin Pere Labartra, que aquesta vegada consta com a capità de la sagetia de Sebastià de Dalmau, Francesc Labartra, fill de Pere, i Baudili Valentí, oficial tinent del Sant Francesc. Les declaracions es van fer a les cases dels Labartra al carrer de l’Hostal de Manresa i de Baudili Valentí a la Ribera. Els testimonis corroboraren que el 26 d’octubre de 1713 els vaixells armats per la ciutat, és a dir l’esmentat Sant Francesc, el Nostra Senyora de la Mercè, el Sant Josep i el d’Antonio Montanaro, acompanyats de la sagetia de Sebastià de Dalmau, havien capturat el vaixell del francès Bassevilla a mig canal entre Mallorca i Barcelona i l’havien conduït al port de la Santa Creu. La nau en qüestió anava carregada d’«abadejo», és a dir, de bacallà, que es va vendre a Barcelona; a la ciutat la fam era considerable, no cal dir-ho, i les autoritats intentaven pal·liar-la com fos.355





ELS DONATIUS A FELIP V


19 D’OCTUBRE DE 1714



La guerra havia aturat durant més d’un any l’economia i, acabats els combats, s’afegiren altres problemes. Era necessari ajudar Felip V, ja que el rei havia esmerçat grans quantitats per sotmetre la capital de Catalunya. Els barcelonins havien d’oferir-li allò que els monarques solien anomenar «donatius».

El 19 d’octubre de 1714, un mes i vuit dies després del final del setge, la confraria dels ferrers manyans es reuní amb l’assistència d’Antoni Cassani, el seu notari. Aquest anotà en acta que calia aportar 200 dobles «per lo servei de Felip V», les primeres 100 en un termini de tres dies, i les altres en vuit. S’hi va incloure la petició que farien els ferrers manyans: «Atesas las misèrias dels individus de la present confraria, vullan dignarse en disminuir la quantitat proposada.» Proposar no era en realitat el verb més exacte, ja que els donatius eren ordenats amb mà de ferro i exigència de promptitud.

El mateix dia 19 va celebrar-se el consell de la confraria dels mercers botiguers de teles a casa del cònsol Pere Pasqual Plantí, al carrer de l’Argenteria. Hi va assistir per controlar la reunió el ciutadà honrat i agutzil reial Antoni Burgada. S’exigia a la confraria que aportés 1.000 dobles, és a dir, 5.500 lliures, la primera meitat en tres dies i la segona en deu, per ajudar Felip V a pal·liar el gran dispendi del setge.

També el 19 d’octubre es reuní el col·legi d’adroguers i confiters a casa del clavari Josep Camps, al Born o plaça Major, amb assistència del pintor Josep Vives, comissari de barri del primer «quarto». Els 58 col·legiats congregats van saber que els administradors de la ciutat havien ordenat convocar el col·legi, amb assistència d’un comissari de barri o un agutzil reial, per tractar sobre les 900 dobles (4.950 lliures) que el col·legi havia de fer arribar a Felip V. La primera meitat s’havia de pagar en tres dies i la segona en deu: per aconseguir-ho no hi havia més sortida que imposar una taxa entre els col·legiats. Al cap d’uns dies, el 28 d’octubre, els adroguers es van tornar a reunir. Ja havien recaptat 2.000 lliures, però havien de reunir la resta. Els administradors exigien que es paguessin amb urgència, i afegien que els estranyava molt la dilació, atesa la «conveniència» de molts collegiats; una «conveniència» o riquesa que després de la guerra era, per força, figurada i no real. Calia, doncs, imposar una nova taxa.

L’endemà, 20 d’octubre, es van reunir altres confraries d’oficis i també col·legis. Els dauradors ho feren amb la presència del notari Francesc Minguella i amb el clavari de la confraria, Lluís Labluxa, que substituïen els dos cònsols, morts durant el setge. Havien de pagar trenta dobles «per lo sustento de las reals tropas». Com en els altres casos, els terminis eren molt exigents.

Vint-i-tres membres de la confraria dels perxers i mercers es van trobar a casa del prohom en cap Francesc Canals, ja que la reunió no es podia fer a la casa de la confraria al carrer d’en Jaume Giralt perquè estava «espatllada per les bombes». El notari Josep Llaurador i de Satorre va prendre nota del «donatiu» del gremi, de 70 dobles: la primera meitat s’havia de satisfer en tres dies i la segona, al cap de deu, «sens dilació ni excusa alguna». Va fer constar que això resultava impossible a causa de l’estat de necessitat dels agremiats: només set o vuit d’ells tenien «algun género, els altres han d’anar per fadrins o altres medis».

El notari Llaurador assistí a la reunió celebrada per la confraria dels espasers i llancers. Els tocava pagar 60 dobles, però deixaren dit, com a constatació i sense resultats pràctics, que «no tenen medi algú per poder-se empenyar», ja que tots eren pobres.

S’ajuntà en consell, també el 20 d’octubre, la confraria dels matalassers i vanovers, amb assistència del notari Josep Morell i de Pons Planas, comissari de Sa Majestat. A l’acta resultant consta que, a causa del setge, el rei havia patit molts «gastos de guerra». Calia pagar 100 dobles, en tres dies la primera meitat i en deu la segona, i es determinà, amb gran realisme, que «per la primera part i per la segona se venguin los trastos de la confraria».

El notari Francesc Torres aixecà acta de la reunió del col·legi de candelers de cera, amb dotze membres, a la casa del vicari de Santa Àgata i la presència controladora del pintor Josep Vives, «alcalde de quarto per Sa Magestat». El notari recollí que era obligat pagar 550 dobles «en subvenció dels molts gastos» que el rei va suportar durant el setge, la meitat en tres dies i l’altra en deu. Quedà escrit, amb idèntic resultat que en els altres casos, que era «impossible poderla pagar, axí per lo disminuit numero dels collegiats, com també per no poderse valer de la casa de la premsa, per trobarse vuy derruida, de ahont treya lo present collegi algun lucro». A més, els candelers de cera ja patien el pagament d’un censal de 1.500 lliures originat per les destrosses del setge de 1697. Atès que sempre convé conservar l’esperança, la confraria demanà a les autoritats que modifiquessin la taxa.

L’endemà, 21 d’octubre, van continuar sovintejant les reunions de les confraries per tractar del greu assumpte dels donatius a Felip V.

El notari Josep Simon assistí al consell de la confraria dels julians, a la casa comuna situada sobre la font de la plaça de l’Àngel. Hi participaren 60 confrares, als quals es demanava que aportessin 150 dobles de la manera que s’havia fet tristament habitual, és a dir, la primera meitat en tres dies i la segona en deu.

El mateix dia 21, es reuní la confraria dels velluters a la sagristia de l’església de Santa Anna, en presència del notari Josep Ferran. Els administradors de la ciutat demanaven 120 dobles als velluters «per subvenir als excessius gastos de la guerra que ha tingut i té Sa Magestat», que calia pagar en els terminis establerts.

També aquell dia es van trobar els membres de la confraria dels pellissers al convent de Sant Agustí o, per ser més fidels a la realitat, al que en quedava, en presència del sastre Josep Vehils, comissari del barri quart. El «donatiu» a aportar a Felip V era de vint dobles, la primera meitat en tres dies i l’altra en deu.

Algunes persones, membres o no de gremis, que rebien una pressió econòmica molt forta per part dels vencedors demanaren una rebaixa de les taxes exigides, com havien fet algunes confraries amb un èxit nul.

L’11 de desembre de 1714, el ciutadà honrat Joan de Llinàs i Farell demanà que «la taxa del donatiu al rei que li pertocava fos proporcional al seu estat econòmic actual». Del 21 de desembre data la súplica de Salvador Serdanya, per tal que el gremi d’argenters li reduís la «taxa dels donatius» que li pertocava. El 7 de febrer de 1715, el metge Josep Company també elevà una súplica per intentar veure disminuït el seu donatiu. El 10 de febrer va ser Epifani Firmat i Coll, conserge del Palau Reial, qui adreçà la petició per no fer l’aportació destinada a les arques de Felip V. El 22 de febrer li tocà el torn a Pau de Torras, esmentat com a ciutadà honrat, que també demanà no fer el donatiu al monarca.

Les súpliques, però, eren això, només súpliques i la realitat era la que era. Així, el juliol de 1715 els administradors de la ciutat demanaren encara més diners a les confraries per satisfer les necessitats econòmiques de Felip V: era obligatori complir les ordres donades pel superintendent José Patiño.

El dia 12 d’aquell mes, es reuní el col·legi d’adroguers i confiters a la capella de Nostra Senyora de la Concepció al claustre del convent de Sant Francesc. Havien de satisfer 350 dobles. Com sempre, l’única manera de complir era imposar una taxa i seguir escurant les butxaques, presents i futures, de tots els col·legiats.

El 14 de juliol, la confraria sota la invocació del gloriós apòstol sant Pau dels espasers i llancers es reuní per tractar l’assumpte. Havien de donar a Sa Majestat vint dobles i, encara que els membres de l’ofici no tenien feina, no se’ls perdonava l’obligació de pagar. El notari de la confraria, Josep Llaurador i de Satorre, va escriure a l’acta que «des de lo altre donatiu fins ara ha molt declinat dita confraria per haverse mort alguns y haverse ausentat altres de la present ciutat per no poder viure en ella, per la poca o ninguna feina tenien i tenen vuy de llur ofici que han experimentat desde que han entrat las tropas del Rey Nostre Senyor que Déu guarde». Demanaven, doncs, als administradors de la ciutat que els minoressin la quantitat. No costa gaire imaginar quin fou el resultat de la petició.

El notari Llaurador també aixecà acta de la reunió dels perxers i mercers, que havien de pagar quinze dobles; del consell dels clavetaires, que havien de satisfer la mateixa quantitat, i dels acords dels matalassers, també obligats a aportar-ne quinze. Tothom manifestà la misèria en què es trobava, però a ningú li serví de res.

El 29 de juliol de 1715, es va reunir la confraria dels mercers botiguers de teles a casa del cònsol Fèlix Seriola a la plaça del Born, en presència de l’agutzil reial Antoni Burgada, per veure la manera de pagar les 250 dobles exigides pel rei.356





L’HONOR DE JAUME ARAU


24 D’OCTUBRE DE 1714



El 24 d’octubre de 1714, el doctor en drets Jaume Arau requerí la presència del notari Josep Madriguera, que es desplaçà fins a la seva casa del carrer del Governador, on també hi havia els testimonis Francesc Capdevila, llicenciat en lleis, i Francesc Almant, mercader. Arau, felipista entusiasta, lliurà a Madriguera una «cédula de interrogatorios», en castellà, amb set llargues afirmacions que el notari havia de llegir a les persones per ell indicades, per tal que les confirmessin.

Jaume Arau volia deixar clars i notarialment establerts els punts següents:

Primer: que des de feia gairebé vint anys era un advocat de prestigi.

Segon: que el 1705 havia assistit els ministres de la Reial Audiència durant les rondes nocturnes i les guàrdies a les portes de la ciutat, i que sempre havia estat molt afecte a Felip V.

Tercer: que el 14 d’octubre de 1705 havia estat a punt de ser mort pels «alborotadores» i que s’havia salvat amagant-se, amb Francesc Anglasell, a casa de l’apotecari Joan Fontana, al carrer de Sant Pere Més Baix, «en un rincón tan oculto como indigno», és a dir, la carbonera; i que els ministres de l’arxiduc l’havien considerat indigne dels càrrecs que ocupava perquè era afecte a Felip V.

Quart: que «en estos tiempos de turbaciones ha tenido el garbo» de no ser tan sols afecte a Felip V, sinó als seus lleials, a qui havia visitat i defensat en judicis, sense paga i faltant als seus negocis, de tal manera que havia pogut ajudar a uns de la mort i a d’altres de galeres, i fins i tot havia aconseguit alliberar dos homes que el mariscal Starhemberg, fent de fiscal, acusava d’espies; que havia visitat també els presoners de guerra i que, per no voler manifestar les «alajas» del jutge Narcís d’Anglasell, havia patit arrest domiciliari.

Cinquè: que el general i els ministres de Portugal li havien ofert ser auditor de les seves tropes, i a Ignasi Camps, antenat o fillastre seu, ser el seu secretari, els dos amb bons salaris, i que no havien volgut acceptar els càrrecs, resistint-se i manifestant el seu afecte a Felip V.

Sisè: que havent decidit Barcelona, a inicis del mes de juliol de 1713, que no volia lliurar-se a les armes de Felip V, havia sortit de la ciutat amb la seva família i, tot i que s’havia exposat a grans perills pels camins, havia estat dels primers que s’havien posat sota l’obediència del duc de Pópuli; i que abans havia anat a trobar el marquès de Ceva Grimaldi per informar-lo de l’estat de les coses.

Setè: que havent sortit de Barcelona a primers de juliol de 1713, li havien segrestat els béns i les cases, i aquestes, a causa de les bombes, es trobaven del tot enderrocades.

Jaume Arau demanà a Josep Madriguera que practiqués els interrogatoris i aixequés acta de les respostes, «y siempre que fuese requerido en pública forma lo sacara». El notari acceptà la sol·licitud i el 24 d’octubre, davant els testimonis abans esmentats, començà els interrogatoris.

El primer a respondre sota jurament va ser Sebastià Güell, natural de Vilanova i resident a Barcelona, de vint-i-sis anys. Estava d’acord amb totes les afirmacions del doctor Arau. Assegurà que el difunt apotecari Joan Fontana li havia explicat que havia tingut amagats Arau i Anglasell a la carbonera i que, si no hagués estat així, el doctor en drets hauria patit alguna desgràcia, «por lo mucho que se había particularizado en el real servicio». Afirmà també que Jaume Arau tenia fama de ser l’«advocat dels botiflers», que «era quien hacía las más de las defensas y de los discursos», i que l’havia vist tractar amb presoners de guerra, fins i tot amb el tinent general Miquel Pons de Mendoza, quan aquest havia estat pres a Vilanova. Afegí que ell, Sebastià Güell, havia sortit de Barcelona el mes de juliol de 1713, amb les famílies Arau i Famades (els notaris Isidre Famades, pare i fills), i que havia sentit dir que el doctor en drets Arau i el noble Francesc de Miquel i Descallar havien anat a Igualada a visitar el duc de Pópuli. A més, sabia per Arau que aquest havia passat abans per Martorell per trobar-se amb el marquès de Ceva Grimaldi.

Uns dies més tard, l’1 de novembre, el notari interrogà sota jurament Josep Graells i Far, doctor en drets de cinquanta anys, a casa seva als Quatre Cantons de Bellafila. Graells confirmà tot el que afirmava Jaume Arau, amic seu. Assegurà que els possibles clients també fugien d’ell, «menos las personas de buena voluntat», perquè igualment era molt afecte a Felip V. Va dir que havia rebut cartes de Jaume Arau en què li demanava que l’avisés quan el duc de Pópuli arribés a Igualada, i afegí que el seu germà havia acompanyat Arau a la trobada amb el marquès de Ceva Grimaldi.

El tercer interrogat va ser Francesc de Miquel i Descallar, de seixanta anys d’edat, noble i administrador de la ciutat. Fou també l’1 de novembre, a la seva casa de la Claveguera de Jonqueres. No costa endevinar que també va estar d’acord amb Jaume Arau en tots els punts explicats a la demanda d’interrogatori. A més, Miquel i Descallar assegurà que ell havia anat amb Jaume Arau a Igualada a la trobada esmentada.

Jaume Arau defensà el seu honor i, de passada, quedà ben situat per rebre favors de l’administració borbònica.357





ELS INSULTS DEL FLEQUER RAMON TILLE


29 D’OCTUBRE DE 1714



A finals del mes d’octubre de 1714, s’actuà a la cort del veguer contra el flequer Ramon Tille «per haver dit a la cara a Francesc Anglí, flequer, que era un traidor al rei i haverlo desafiat» públicament, concretament al carrer dels Boters.

El dia 29 declarà Anglí, de trenta anys, i explicà que «ahir diumenge 28 de octubre que serian de las tres a las quatre de la tarda en companyia de Olaguer Vidal flequer, al entrant del carrer dels Boters davant casa del doctor Ramon Pellicer, encontràrem Ramon Tille, al qual saludí ab molta cortesia». Segons Anglí, Tille li preguntà per «Josep Gonzàlez, flequer qui treballava per fadrí en ma casa, i tenien los dos algunas diferèncias, i responguí jo que ja no hi treballava i que deixés de parlar mal de dit Gonzàlez». El flequer contestà aleshores a Anglí acusant-lo de ser un traïdor al rei.

Declarà després el flequer Oleguer Vidal, de quaranta-dos anys, que explicà la mateixa versió dels fets. Al cap d’uns dies fou interrogat Ramon Tille, que manifestà que des del 30 d’octubre estava arrestat a casa seva: la justícia del veguer actuava, normalment, de manera molt ràpida. El flequer argumentà que era un home casat, amb obligacions amb la muller i la família, el manteniment de les quals depenia de la seva feina, per la qual cosa suplicava que l’alliberessin.

L’any 1716, Ramon Tille vivia amb la dona a la seva casa del Torrent de Jonqueres. Ben a prop d’ell, al mateix carrer, Josep Gonzàlez, ja mestre flequer, i la seva dona habitaven una casa de la seva propietat. Ignorem si aquesta proximitat física va propiciar que continuessin els problemes entre ambdós.358





EL CÀSTIG AL NOTARI FRANCESC FERRAN


8 DE NOVEMBRE DE 1714



Al sisè manual del notari Francesc Ferran, de l’any 1713, es pot llegir una nota afegida 50 anys més tard pel fedatari Gaietà Ferran: «Se nota que en lo temps de la entrada de las armas, que foch en lo temps que entrà a la corona lo rey Philip Quint, dit Francesch Ferran fonch suspès de notari fins en lo any 1729, que se reintegrà en dit ofici de notari, perçò ell dit Ferran rebè los contractes com a substitut de Joseph Vilamala, notari de Barcelona, los quals actes desde 8 novembre 1714 fins al primer de janer 1729 se trobaran en poder de dit Vilamala y per a que constia en tot temps jo, Cayetano Ferran, notari públic de número de Barcelona, fas la present nota, en Barcelona als 12 de novembre del any 1763.»

El notari Francesc Ferran, doncs, va patir quinze anys de càstig perquè era austriacista. La represàlia acabà quatre anys després de la Pau de Viena de 1725, que tancava oficialment l’enfrontament de la Guerra de Successió.359





LES PENALITATS DEL NOTARI JOSEP FERRAN


20 DE NOVEMBRE DE 1714



El col·legi de notaris públics de Barcelona també va haver de contribuir amb un donatiu per compensar les despeses del rei. El 10 d’octubre, els seus membres es van reunir a la sala anomenada de Trenta-sis de la Casa de la Ciutat, on van saber que estaven obligats a aportar 1.200 dobles; la meitat s’havia de satisfer en tres dies i l’altra meitat, en deu. Les autoritats havien concedit permís al collegi perquè es trobés el 19 d’octubre amb l’objectiu de deliberar sobre la qüestió, amb l’assistència del sotsveguer Joan Baptista Carreras i l’advertiment que només podien tocar aquest assumpte. Les coses canviaren molt després de l’11 de setembre de 1714: l’autonomia de col·legis i confraries va quedar severament limitada i sotmesa al control dels agents reials.

Dos dies més tard, el 21 d’octubre, reunits els notaris públics de Barcelona amb assistència de l’argenter Josep Matas, comissari del «quarto» tercer de la ciutat, van decidir que l’endemà cada col·legiat portés deu dobles a casa del prior del col·legi, Josep Ferran, el qual, per aquest motiu, s’estaria al seu domicili del carrer de la Basea de deu a dotze del matí i de dues a quatre de la tarda. I també s’acordà fer una respectuosa súplica al superintendent per tal que es «moderés» la quantitat del donatiu.

En aquesta súplica els notaris de Barcelona explicaven que els col·legiats es trobaven en estat de misèria, «sens tenir de què llansar ma per poder acudir a sas indispensables obligacions amb el rei»; i que encara que assistia «a sos individus lo desig gran de contribuir en quant pugan al servei de Sa Magestat», no tenien mitjans per pagar les 1.200 dobles, per la qual cosa suplicaven humilment que es reduís la quantitat. Argumentaven també que els notaris públics reials només havien de contribuir amb un donatiu de 320 dobles, clarament inferior al seu. No esmentaven, és clar, que el tracte diferent que rebien els dos col·legis estava motivat per raons polítiques, ja que els notaris reials eren considerats més aviat felipistes, mentre que els de Barcelona eren tinguts clarament per austriacistes.

El col·legi es tornà a reunir el 24 d’octubre, de nou amb Josep Matas per controlar el consell. Només s’havien recollit 150 dobles, així que encara en faltaven 450 per arribar a la meitat del donatiu. Es decidí fer una taxa que apliqués quantitats diferents als col·legiats segons les seves capacitats econòmiques. La reunió següent es va fer el 8 de novembre, amb la inevitable presència de Josep Matas, i s’hi presentà el repartiment de la taxa. S’havia dividit entre 48 notaris, i les quantitats a donar, que havien de sumar 600 dobles, anaven de les 50 que havia d’aportar Josep Llaurador i de Satorre a les tres que havien de satisfer Francesc Minguella, Fèlix Cortès o Fèlix Avellà i les dues requerides a Francesc Torres, que s’havia tornat cec. Si més no, al si del col·legi s’intentava fer les coses amb equitat.

Al llibre de resolucions dels notaris públics de Barcelona consta que deu col·legiats van pagar la quantitat que els pertocava, quinze en van donar només una part i vint-i-un no van pagar res. Els diners recaptats sumaren un total de 245 lliures.

Entre els que n’havien satisfet tan sols una part, Pau Mitjans allegà que havia perdut tots els seus béns menys la casa, que la tenia arruïnada per les bombes i que no podia pagar més; Francesc Duran assegurà que no podia contribuir amb una quantitat més gran perquè mantenia quinze membres de família, tenia els béns segrestats, bona part del patrimoni devastat i els fills «desganats», un d’ells des de «Sant Joan de juny»; Rafael Albià digué que no podia pagar més perquè tenia part del patrimoni devastat i els béns de fora de Barcelona segrestats; Joan Bruguera, després de pagar quinze dobles, havia marxat de la ciutat; Josep Ferran no podia pagar més perquè tenia els béns al «Real Secuestro», patia un «allotjament» insuportable, és a dir, havia d’allotjar militars a casa seva, i tenia l’habitatge en part demolit i sense mitjans per reparar-lo, la qual cosa havia perjudicat encara més l’edifici; Francesc Llauder afirmà que no podia pagar res més perquè era de «crescuda edat», havia d’alimentar catorze persones, dues d’elles malaltes, i tenia els béns segrestats, i afegí que ja havia donat deu dobles mentre que altres col·legiats no n’havien lliurat cap, però que intentaria vendre un censal per obtenir la quantitat que li faltava satisfer; Sever Pujol manifestà que gustosament pagaria més, però que tan sols disposava d’uns objectes de poc valor i havia de mantenir dues nebodes.

Entre els que no havien pagat res, Fèlix Cussana va dir que només tenia dues cases, però molt enderrocades, que havia de mantenir quinze persones i que, per pagar les dotze dobles que se li demanaven, estava intentant vendre mobles i roba però no trobava comprador; Francesc Ferran declarà que a ell l’estava alimentant el seu pare, però que miraria de trobar els diners requerits pel desig que tenia de servir el rei; Manuel Rossell no podia pagar perquè ja no cobrava els dos salaris que percebia abans, un de la Casa de la Ciutat i l’altre de la Diputació; Rafael Cassanyes indicà que no havia de pagar perquè era cavaller, havia cessat com a notari i es trobava a les presons reials; Bonaventura Olzina afirmà que el seu desig de servir Sa Majestat era gran, però que no gaudia de béns, ja que era notari des de feia poc i, en canvi, tenia deutes.

Dos dels administradors de la ciutat, Francesc de Miquel i Francesc de Copons, van lliurar als priors dels notaris públics de Barcelona una altra taxa i el seu repartiment, bo i dient-los que era aquella la que valia i no la que el col·legi havia elaborat. Els notaris es van reunir de nou el 13 de novembre i decidiren crear un censal, cosa que suposava una forta hipoteca per al futur. El 17 d’aquell mes tornaren a fer consell, aquesta vegada a la Sala de l’Habilitació de la Casa de la Ciutat, sempre amb Josep Matas controlant. S’havien pogut cobrar tan sols onze dobles i mitja més de les que ja es tenien: no s’arribava, per tant, a la quantitat exigida.

La resposta de les autoritats va ser fulminant. Aquell mateix dia, i per ordre del superintendent, un ajudant reial es presentà, acompanyat de fusellers, a casa de Josep Ferran, prior dels notaris, amb l’objectiu de quedar-s’hi. Menjaria i beuria a costa del notari, que hauria de pagar una dobla cada dia, fins que el col·legi hagués satisfet les 1.200 dobles del «donatiu».

El 20 de novembre, es tornà a reunir el col·legi i s’informà que el prior Josep Ferran havia estat portat a les presons reials i que els fusellers romanien a casa del detingut. Vint dies més tard, es va realitzar un nou consell, amb l’argenter Josep Matas fent d’observador. Allà es va donar a conèixer una súplica, redactada en castellà, que fou lliurada al superintendent Patiño el 27 de novembre. S’hi deia que els col·legiats tenien un gran desig de contribuir al reial servei, però que es trobaven en un estat miserable. Es feia notar que el col·legi de notaris públics reials tan sols havia de pagar 320 dobles, poc més de la quarta part de les 1.200 que estava obligat a satisfer el col·legi de notaris públics de Barcelona. La súplica continuava dient que, pel gran desig dels notaris de Barcelona de servir Felip V, havien aconseguit recollir 450 dobles i intentaven obtenir les 150 que faltaven per arribar a la primera meitat de la paga. Així mateix, demanaven que se’ls deslliurés de pagar l’altra meitat, que es tragués Josep Ferran de la presó i que els fusellers marxessin de casa seva.

Per descomptat, la petició de pagar només la meitat del donatiu no va ser atesa i el col·legi va tornar a fer una taxa per recollir les 600 dobles de la segona paga, amb un repartiment a 45 col·legiats i amb quantitats que anaven de les 100 dobles demanades al benestant Josep Llaurador i de Satorre a les dues requerides a cada un dels deu notaris més pobres.

El 18 de desembre, el col·legi es va reunir a la Sala de l’Habilitació, aquesta vegada en presència del pintor i comissari Josep Vives. Sortosament, Josep Ferran va poder assistir al consell, ja que havia estat alliberat el 10 d’aquell mes. S’havien recollit 140 dobles i, per tant, en faltaven 460, que calia obtenir amb molta urgència. A més, el col·legi havia d’assumir les despeses que l’afer del donatiu havia ocasionat al col·legi i al pobre prior Ferran. Aquest presentà el compte, que sumava 101 lliures, disset sous i un diner. Entre altres conceptes, hi havia: les dues lliures i vuit sous pagats al sotsveguer per la dieta d’assistir als consells del col·legi; onze lliures i divuit sous donats a l’argenter Josep Matas per ser present als consells; sis lliures i tres sous pagats al porter reial Joan Falvet per haver portat els paperets als col·legiats per convocar les reunions; vint-i-nou lliures, sis sous i deu diners de la despesa de llenya, sal, oli, candeles i altres, feta pels sis granaders que havien ocupat casa seva; sis sous i nou diners del cost de la cerilla i l’oli per tenir llum a la presó entre el 20 de novembre i el 10 de desembre; dotze lliures i dotze sous per l’entrada a la presó, l’escarcellatge i el pagament als tres guardes per obrir en diverses ocasions les portes del quarto de la presó on estava reclòs; i tres lliures i deu sous per la despesa de menjar i la soldada d’una minyona que el prior va haver de buscar per servir els granaders, amb l’objectiu de tenir-los quiets.

El juliol de 1715, una vegada satisfeta la quantitat total de 1.200 dobles, el col·legi de notaris públics de Barcelona també va haver de pagar, com els altres col·legis i confraries, un nou impost. El dia 13 d’aquest mes es reuniren els notaris públics de Barcelona, que van saber que havien de satisfer 100 dobles al superintendent Patiño. De nou va ser necessari fer una taxa, amb quantitats que anaren de les 40 lliures demanades a Josep Llaurador i de Satorre a les sis requerides als nou notaris més pobres. Cada vegada més pobres.360





EL CASAMENT D’AMADOR DE DALMAU


21 DE NOVEMBRE DE 1714



El 21 de novembre de 1713, 53 dies després del final del setge, el notari Tomàs Simon formalitzà els capítols matrimonials d’Amador de Dalmau. Davant Déu i el notari, Amador era fill del negociant Sebastià, difunt, i de Maria Gràcia Colom, encara entre els vius. La seva futura dona, Francesca Davi, era filla de Joan, apotecari de Manresa, i de Dorotea, ambdós ja morts. La contraent havia estat casada en primeres núpcies amb Manuel Blanco, notari i escrivà major de la Batllia General de Catalunya, i aportava al seu nou matrimoni un dot de 500 dobles, és a dir, 2.750 lliures de Barcelona.

Els testimonis de l’acta notarial foren Joan Papiol, prevere i doctor en drets, i Bonaventura de Jager, ciutadà honrat, dels quals ja hem parlat. S’ha esmentat que tots dos vivien a la casa d’Amador de Dalmau del carrer del Carme, amb la segona dona d’aquest, l’ara esmentada Francesca, la mare del propietari, Maria Gràcia, i la seva nora, Eulàlia Papiol i Colomer, dona de Sebastià de Dalmau.

Amador de Dalmau, que havia tingut un paper fonamental en la defensa de Barcelona, iniciava una nova etapa vital en unes condicions radicalment diferents. El seu fill, el coronel Sebastià de Dalmau i Oller, estava detingut, i potser aquell mateix dia 21 de novembre, en què el pare signava capítols matrimonials, era conduït des del castell d’Alacant a la Ciutadella de Pamplona.361





ELS LLOGUERS SENSE FUTUR


21 DE DESEMBRE DE 1714



A finals de l’any 1714, es van signar a Barcelona contractes de lloguer de cases, formalitzats com sempre a les notaries. Ningú aleshores podia saber que alguns dels nous acords no es podrien complir: els enderrocs de cases per construir la Ciutadella els farien impossibles.

El 21 de desembre, el corder de cordes de viola Josep Corrales llogà per cinc anys i vint dobles anuals a Margarida Miquel, vídua del mesurador Josep Miquel, una casa del carrer de Na Rodés. Aquest edifici, amb d’altres fins a la xifra de 1.000, fou enderrocat per aixecar el fort borbònic. Les restes de la casa són ara visibles al jaciment del Born.

Aquesta mena de lloguers no es podien complir en tot el seu termini, ja que els edificis en qüestió serien eliminats abans de la data final del contracte. Tot i això, se’n continuaren signant de nous durant un temps, fins que tothom comprovà que les cases afectades per la construcció del fort anaven desapareixent.

El 9 de març de 1715, el mercader Josep Duran llogà per cinc anys i 220 dobles d’or anuals a l’hostaler Maurici Bernadí una casa dita l’Hostal de l’Alba, al mateix carrer i prop del Pla d’en Llull. El que en queda es pot veure també al jaciment del Born.

El 18 del mateix mes de març, uns dies abans que Próspero de Verboom enviés el projecte de la Ciutadella a Felip V, Margarida Colomer, dona del taverner Gabriel Colomer, arrendà al taverner Ramon Dardenyà la casa i taverna anomenada la Taverna dels Fadrins, que obria portes al Pla d’en Llull i al carrer del Joc de la Pilota. El lloguer, que s’havia d’iniciar el 22 de setembre de 1715, es preveia per quatre anys; no es va poder complir la totalitat del temps de lloguer. Les restes de l’edifici es poden contemplar avui al jaciment.

Els barcelonins també van haver d’acudir a les notaries per tractar de les desferres de les cases que era obligatori enderrocar per deixar lloc a la fortalesa borbònica. També aquests assumptes lamentables requerien la fe pública.

El 28 d’agost de 1715, una acta del notari Bonaventura Galí recollí l’encant i venda de la desferra de la casa, hort, magatzem i molí fariner que el difunt Jaume Muns, hortolà i llogater de mules, posseïa «en lo lloc dit la Arboleda, davant lo escorxador», és a dir, la gran arbreda de 400 àlbers situada entre el baluard de Llevant i el baluard de Migdia.

El 30 de juny de 1717, el notari Bonaventura Galí deixà establert en una acta que Antoni Xarró i Antoni Vila, negociants milanesos, devien trenta lliures als marmessors testamentaris de Magdalena Campàs, dona del fadrí corder Josep Campàs, per la venda de la desferra d’una casa del Pla d’en Llull, demolida a causa de la Ciutadella. El que en queda es pot veure al jaciment del Born.

El 21 d’octubre, una acta del notari Pau Cabrer es va referir al plet sobre qui havia de quedar-se la desferra de l’Hostal d’en Sigalet, «que per ordre del rei se ha de demolir per ocasió de la Ciutadella que se està fent». El notari va escriure que «la disputa de pretensions podria ser molt llarga i la demolició de ditas casas [l’Hostal d’en Sigalet] ha de ser molt prompta». Un final trist per a un dels millors i més coneguts hostals de la ciutat.362





L’ORELLA DEL PRESIDENT DEL COR


29 DE DESEMBRE DE 1714



El dissabte 29 de desembre de 1714, es va reunir la comunitat de preveres i beneficiats de l’església parroquial dels Sants Just i Pastor. El reverend Tomàs Esteve declarà que el dia de Nostra Senyora de l’Esperança, el 18 de desembre anterior, mentre se celebrava l’ofici i «trobantse lo chor en la capella de Sant Pere y Sant Pau, cantantse lo gradual y las aleluyas, estantse ell mitg assentat y reclinat en dita capella, perquè no anar a ajudar a cantar dit gradual y alleluyas, trobantse fora lo mestre de capella, lo reverend Pau Jordi, trobantse a les horas president en lo chor, li digué y manà com a president que se aixecàs; a que respongué que a poca menos inclinació estaria dret. Per lo que passà dit reverend Pau Jordi a privarlo de un sou. Y així, suplicava a la reverend comunitat se dignàs relaxarlo de dita privació, per quant no creia tinga obligació, encara que sia cabiscol, de haverse de aixecar per ajudar a cantar los graduals ni aleluyas, majorment tenint la reverend comunitat persona admesa, com és lo mestre de capella, que té esta obligació».

Quan Tomàs Esteve es va absentar de la reunió, la comunitat decidí no treure-li el càstig econòmic, ja que un cabiscol ha d’evitar «tot quant puga causar alguna irreverencia o irrisió» i té l’obligació de cuidar que el cor vagi amb la deguda decència i consonància, «no obstant la assistència del mestre de capella», sent costum que el cabiscol s’aixequés i anés davant del faristol.

A continuació, el reverend Francesc Alemany explicà que dos dies abans, festivitat de Sant Joan Evangelista, «estant en lo chor y haventse començat a cantar tercia, lo reverend Pau Jordi, qui a les horas se trobava presidint lo chor, digué al doctor Gabriel Via que, essent com era dia de solemnitat, anàs un poch més solemne en lo cantar y que se conformés ab los demes». Gabriel Via, «ab algun genero de imperi, li respongué que ell ja cantava tant bé com ell, y algunas altras paraulas que causà disturbi en lo chor. Per lo que quant lo bosser passà per donar ploms, donà orde dit reverend Pau Jordi al dit bosser se retingués un sou de privació de las horas del dit doctor Gabriel Via. Y haventlo ohit dit doctor Via, se aixecà de sa cadira dihent y prorrumpint diferents paraulas injuriosas contra dit president, qui a les horas digué a dit bosser lo privava també de la conventual. Y a les horas, ab gran desman, agafà dit doctor Via al dit president per una orella ab la una ma y ab la altra amanessantli de volerli pagar algun colp o punyada, no cessant de injuriarlo ab paraulas offensivas. Y ab est nou motiu, passà a donar orde dit president al dit bosser, que privava al dit doctor Via de tota la octava. Y trobantse lo bosser allí present y vehent lo dit desman, digué dit bosser al boctor Via que no se agafàs ab los sacerdots en lo chor de aquella manera, que bastantament injuriosas eran las paraulas que ell deya. Y deixantlo després de la orella, sen anà y isqué del chor dit doctor Via, ab gran descompostura y continuant en dir paraulas inuriosas contra dit president».

Escoltada la narració d’Alemany, la comunitat va decidir prolongar la privació que Pau Jordi havia imposat a Gabriel Via fins al dia de Reis i en tota la distribució de ploms.

Es podria pensar que els patiments passats, que en molts aspectes encara continuaven, havien excitat els ànims de molts dels habitants de Barcelona, sacerdots inclosos. Alguns, però, sembla que eren de natural excitables, com ara Gabriel Via. En efecte, el 16 de gener de 1711, Josep Rodes, prevere bosser i ordenador de misses, ja s’havia queixat a la reverend comunitat del fet que, havent ordenat a Via que «se servís dir missa a les deu horas per tocarli com a més jove dels que tenian missa ad libitum», aquell «en resposta li digué rahons molt desatentas».363





EL MESTRE DE CERIMÒNIES JOAN LLEÓ


9 DE GENER DE 1715



El 9 de gener de 1715, el notari Francesc Rossell va fer l’inventari post mortem dels béns del reverend doctor Joan Lleó, prevere beneficiat i mestre de cerimònies de la catedral de Barcelona, instat pel també prevere de la seu Joan Lleó i Ravell, nebot i hereu de l’anterior, a la casa que el difunt posseïa al carrer de Santa Anna.

Dins un armari del menjador, el notari hi trobà una muntanyeta de sal de Cardona, sis platets de pisa per a xocolata i dos de porcellana amb les seves xicres, divuit xicres més de gran qualitat, de pisa i pintades amb flors de diversos colors, un got de vidre «enrexat de diferents colors ab gran art», sis «beyras [gots] de christall» i dues més de vidre fi, quatre «beyras» més de vidre fi de diferents formes i altres objectes delicats que mostraven el gust refinat del mestre de cerimònies. En una de les cambres de la casa el notari admirà un tinter de banya amb polsera i hostiera, i a la sala es va entretenir amb els «dos globos [terraqüis] de mapas grans ab sos vestiments y cèrcol de bronze graduats, ab sas cubertas de guadamacil y dos mitgs cèrcols de llautó també graduats».

Com qualsevol altra casa de la ciutat, la de Lleó també havia patit els efectes de les bombes i, així, el notari trobà a la sala del mig «una taula o bufet de diferents colors y pessas de fusta ab una pedra negra en lo mitg, sense peus, part desfet y maltractat per causa del siti».

Continuant amb la feina, Francesc Rossell va descobrir que en un «camaret o aposentet» hi havia «una sanalleta ab un joch de damas dins», tres lliures de xocolata, una capsa de marfil per posar-hi tabac, «alguns arreus de pescar y cassar» i «un vas mitg de tabaco de pols».

Les aficions del difunt prevere també es manifestaven a la porxada, on el notari trobà «una canya de pescar ab son tornet» i «una guitarra espatllada». També hi havia «una canaleta o trompa de aram per la olla del aguardent», «una colxa bona de indianas» i «un jaquet bo ab sos dependents o requisits».

El mestre de cerimònies de la catedral vivia envoltat d’un cert luxe i li agradava jugar, fumar, caçar, pescar, tocar la guitarra, prendre xocolata i beure aiguardent. No es pot deixar de recordar la dècima de Joan de Gualbes, en què el poeta criticava la vida allunyada de la pobresa dels canonges de la catedral.364





EL NOTARI FELIPISTA


17 DE GENER DE 1715



El 17 de gener de 1715, el notari Francesc Serra es va presentar a la notaria del seu col·lega Francesc Babot al carrer del Carme. Seguint la seva petició, també hi eren presents l’administrador de la ciutat Jeroni de Mascaró i Llusàs i l’impressor Josep Teixidor. Els dos declararen, sota jurament a Déu i als quatre Evangelis, que, l’any 1714, mentre la ciutat es trobava assetjada, Francesc Serra havia estat empresonat a les presons de la ciutat per ordre del procurador fiscal de la Justícia i els ministres del govern «intrús» de l’arxiduc. El motiu fou únicament ser molt afecte a Felip V i lleial vassall seu. Els testimonis afegiren que, passat un temps, el 22 d’agost de 1714, Francesc Serra havia estat portat des de la presó fins a una embarcació i conduït a l’illa de Mallorca, on fou desterrat. Afirmaren també que ho sabien perfectament, perquè ells, com que no eren menys afectes a Felip V, havien estat empresonats igualment i desterrats a Mallorca. Havien tractat Francesc Serra fins a primers d’octubre de 1714, quan els tres retornaren a Barcelona, «hallándose ya esta capital restituhida al justo dominio de las reales armas de Su Magestad».

La fidelitat a Felip V de l’impressor desterrat Josep Teixidor va tenir recompensa. Fou nomenat «impressor del Rey Nuestro Señor», és a dir, del monarca borbònic, i va imprimir la «Nueva Planta de la Real Audiencia del Principado de Cataluña, establecida por Su Magestad, con decreto de 16 de enero de 1716», que es podia comprar a casa de l’impressor, al carrer de Sant Domènec. El mateix any, Josep Teixidor va obtenir el privilegi reial per imprimir les Noticias de diferentes partes venidas a Barcelona, continuació de la Gazeta de Barcelona que abans publicava Rafael Figueró. Si aquest havia estat l’impressor oficial amb Carles III, Teixidor va passar a ser-ho amb Felip V.365





L’ALTAR MAJOR DEL PI


17 DE FEBRER DE 1715



Joan Tollenda, rector de l’església parroquial de Santa Maria del Pi, va patir com tants altres barcelonins l’etapa terrible dels setges de Barcelona. Ell va voler escriure sobre l’experiència viscuda per il·lustrar els seus successors en el càrrec. Amb data 17 de febrer de 1715, relatà: «Se note per memòria que estant asitiada la ciutat de Barcelona per los exèrcits, lo un de España y lo altre de França, per mar y per terra, durà lo siti catorze mesos. Fonch lo siti més horrorós, axí per part dels impugnants com per part dels ques defensavan, que fins vuy se hage vist, pues de contínuo de nit y dia anaven sempre las baterias de fuselleria, artilleria y bombas, axí dels impugnants com dels defendents, ajustant de una part y altra lo tirar morteradas de pedras que causaven grans mortaldats. Y per faltar los aliments necessaris y no ser dita ciutat socorreguda, se rendí als 12 del mes de setembre de dit any 1714 y fonch posat lo siti contra dita ciutat als 25 de juliol de 1713.»

El rector Tollenda va anotar al llibre parroquial que el 1714, «entre altres bombas que caigueren sobre la bòveda de la iglésia parroquial del Pi, ne caigué una en dret y sobre del altar major, del qual del tot sen feren peses menudes, acceptat la figura de Nostra Señora y de sant Pere y de sant Pau, las quals reberen poch dany, no obstant havien caigut de molt alt del secrari que estava y està edificat detràs del altar major. Sen havie treta la reserva molts mesos antes per temor de las bombas y lo portàrem a la capella de la Sanch, perque me aparegué que estave defensada de tot lo edifici de la iglesia, y fonch axí que en dita capella no ni caigué ninguna; y vehentse la parroquial sense altar major, los Il·lustres Señors Obrers cuidaren ab gran vigilància primerament en cubrir ab taulada los danys que las bombas havian causat a la bòveda, y seguidament cuidaren de fer un altar ab la decència deguda a Déu Nostre Señor de la manera ques pugué. Durà la fabrica axí de la bomba com de dit altar cosa de tres mesos, que foren los mesos de desembre de 1714 y gener y febrer de 1715. Y també seguidament se adobà lo paviment, lo qual estave molt espatllat per causa de las pedras que havien caigut de la bòveda».

El rector també va escriure: «Noto per memòria dels Reverents Señors Successors, que en los quatre sitis formidables que hi ha hagut en esta ciutat de mon temps, que són estats, lo primer lo any 1697, lo segon en lo any 1705, lo tercer lo any 1706 y lo quart lo any 1713 y 1714, que com sobre està dit durà aquest últim catorze mesos, per causa de las bombas y balas de artilleria que apenas se podia axir de la present parroquial ab decència, per poder portar lo Santíssim Sagrament per viàtich als malalts, usarem en tots los dits quatre sitis, segons lo malalt a hont habitave, prenie lo reverent vicari ab un escolà la reserva de aquella iglésia secular o regular que ere més prop de dit malalt, per no poder axir ab seguretat regularment de la nostra parroquial, lo que totas las ditas iglésias sobreditas ho permitian ab gran puntualitat. Y en quant a la administració de Sant Baptisme doní licència quel puguèssin administrar en algunas iglésias, las quals foren Sant Pau, lo Convent de las Señoras Gerònimas y Casa de la Missió, y assò se concedí en aquestos per causa de no poder venir ab seguretat de vida en la present parroquial, advertint que quiscuna semmana anave un dels reverents vicaris a ditas iglésias a las horas baptismals, a sercar las partidas dels batismes, las quals fideliter se copiaven en los llibres de la cura de la present iglésia parroquial del Pi.»

Ja havien passat cinc mesos i sis dies des del final del setge, però el rector Tollenda i tots els habitants de Barcelona tenien encara ben presents els terribles fets viscuts.

Poc després que quedés escrit el relat del rector del Pi, el general Josep Moragues fou detingut quan intentava passar a Mallorca. Fou executat de la manera més cruel i el seu cap va ser col·locat dins una gàvia al monumental Portal de Mar. El temps transcorregut des de l’11 de setembre no havia servit a les autoritats borbòniques per passar del fragor dels combats a una situació postbèl·lica magnànima. La venjança freda és pitjor que l’escalfor de la lluita.366





EL GERMÀ MORT


27 D’ABRIL DE 1715



El mercader Josep Duran i Mora, que en el passat havia format una important companyia amb el seu germà Vicenç i el seu nebot polític Francesc Pla, va intentar cobrar, el març de 1715, les quantitats que havia quedat a deure el difunt Francesc de Montserrat, marquès de Tamarit. Duran va escriure una sèrie de cartes per aconseguir el seu objectiu, en les quals esmentava els «agents de la casa de Tamarit», Juan Severo i Pau Abadal, aquest darrer natural de Barcelona, que portaven els afers dels Montserrat.

En aquells moments era marquesa de Tamarit Gertrudis de Montserrat i Vives, filla primogènita del difunt marquès i casada amb Anton de Camporrells i Gallart. La dona, que residia a Madrid a causa dels càrrecs que el seu marit havia heretat del marquès de Tamarit, era una persona rellevant, coneguda sobretot per haver costejat el camí de la Santa Cova a Montserrat.

Josep Duran puntualitzava a les missives que, si bé els dos agents de casa Tamarit dirigien «enterament las dependèncias de la marquesa», era evident que «ella no ha menester ningú per sas direccions, pues és tan sabuda i tan com puga ser altra dama catalana».

Sense deixar d’atendre els seus assumptes ecònomics, Josep Duran tenia ben present el setge acabat dos anys enrere i esmentava aquell «horroroso sitio que hemos padecido en esta capital y haber muerto en él mi hermano Vicente (que de gloria goze)». Si Duran insistia a reclamar el cobrament del deute era perquè tenia al seu càrrec el fill del germà mort, Josep, i ell ja era d’una edat avançada i tenia les obligacions de mantenir set fills i vuit néts. Potser aquesta situació va propiciar la seva ràpida i fructífera adaptació a la nova escena política.367





EL MÚSIC NAPOLITÀ DE LA SEU


2 DE MAIG DE 1715



El 2 de maig de 1715, una parella que vivia a la parròquia de Santa Maria del Pi va fer els tràmits obligatoris per rebre l’autorització per contreure matrimoni: el músic de la seu Pere Fortunatu, natural de Nàpols, i Teresa Roig, filla del torner Joan Roig i de la seva dona Maria.

El manescal Francesc Santacruz, també nascut a Nàpols, declarà que coneixia Fortunatu des que eren criatures, que havia vingut amb ell a Barcelona sis anys abans, que sempre l’havia tractat amb molta familiaritat i que, per tot això, sabia del cert que el músic era solter i lliure per casar-se. Al seu torn, el mestre moler Manuel Montaner afirmà conèixer Fortunatu dels sis anys d’estada a Barcelona, temps durant el qual sabia que el músic havia fet viatges a Tarragona i Granollers, però que havia mantingut sempre la solteria.

Els músics vinguts des de Nàpols havien contribuït a formar la brillant Capella Reial de Barcelona de l’època de l’arxiduc. La ciutat, a més, va atreure aleshores altres músics napolitans que no serviren el rei, com era el cas de Pere Fortunatu. Aquest marxà a Oriola, on, entre l’1 de novembre de 1715 i el 13 de març de 1717, va exercir de primer violí de la capella de música de la catedral. Allà va rebre el nom de Pere Fortunatu Catalán, «el italiano». L’etapa que havia passat a Catalunya li havia deixat una clara empremta.368





L’EDICTE EXHORTATORI


8 DE JUNY DE 1715



El 8 de juny de 1715, el vicari general Baltasar de Bastero i Lledó publicà un edicte que exhortava a la fidelitat reial. S’hi llegeix: «Continúa a experimentarse en los ánimos de molts de nostres amats feligresos, una intrínseca repugnància al legítim y verdader domini de nostre rey y senyor Felip V (que Déu guarde), la qual motiva diferents veus y notícias perniciosas, que se espargeixen, ja en escrits ab papers y cartas, ja de paraula y a boca en moltes conversacions y juntas, que únicament tiran a fer reviurer aquellas leves, vanas, aéreas esperanças, no obstant que lo temps hage subministrat y subministre lo continuat desengany de sa insubsistència, y a fomentar aixís y avivar aquella ciega y temerària passió.»

Segons la veu oficial de l’Església a la diòcesi de Barcelona, tota resistència a Felip V era ja del tot inútil i, a més, incomprensible. De moment encara s’havia de dir en català, per tal que tothom ho entengués.369





EL CAVALL DEL PRÍNCEP T’SERCLAES


6 DE SETEMBRE DE 1715



El primer de setembre de 1715, va morir Lluís XIV, rei de França, i quedà ratificat que el poder absolut no dóna la vida eterna.

El notari Fèlix Cussana havia de començar el 6 de setembre del mateix any una feina llarga: l’inventari post mortem dels béns del destacat borbònic Alberto Octavio de T’Serclaes de Tilly y Montmorency, nét del famós mariscal de Tilly. Nascut a Brabant l’any 1646, tenia els honors de ser príncep de T’Serclaes i de Tilly, cavaller de l’orde del Toisó d’Or, gran d’Espanya i capità general de Catalunya per gràcia de Felip V.

L’inventari fou instat per la vídua Maria Magdalena i s’havia de realitzar a la casa on havia mort el seu marit, que era la ben coneguda llar de Pau Ignasi de Dalmases al carrer de Montcada. Les sessions de l’Acadèmia dels Desconfiats, fundada allà l’any 1700, havien estat substituïdes per l’autoritat militar del príncep T’Serclaes. En aquell habitatge es va determinar, en les reunions del difunt príncep amb José Patiño i l’enginyer Próspero de Verboom, la disposició exacta que havia de tenir la Ciutadella.

El notari Cussana trobà a la cavallerissa de la casa del carrer de Montcada una calessa de posta, un cotxe gran folrat de vellut carmesí, un cotxe, anomenat cupè, folrat de drap blanc, cinc cavalls, catorze mules i un mul. Per poder tornar a Flandes, la vídua es va quedar amb dos cavalls, onze mules i el mul, que considerava de la seva propietat.

Sempre en presència dels testimonis Bonaventura Olzina, notari, i Josep Serrabona, passamaner, el fedatari Cussana llistà una considerable quantitat d’objectes, alguns de molt luxosos, trobats a la resta de la casa. Tothom els va poder veure a l’encant públic realitzat del 10 al 27 de setembre de 1715 i rematat el 6 de març de 1716. Monsieur Abulon, apotecari de l’armada, hi adquirí tapisseries de Flandes i d’altres procedències per quasi 3.000 lliures. Monsieur Nicolas Mesure i monsieur Martin Meinch hi compraren plata per valor de més de 2.000 lliures, i l’oficial francès Ribes va adquirir altres peces de plata per una quantitat superior a les 700 lliures. El comte d’Ognié comprà el cavall gran que muntava el príncep, amb adreç de vellut blau brodat de plata i dues pistoles de funda, per valor de més de 300 lliures; era gairebé la meitat del preu mitjà d’una casa de Barcelona.370





EL PRIMER ANIVERSARI


11 DE SETEMBRE DE 1715



Un any després de la rendició de Barcelona als exèrcits de les Dues Corones, l’11 de setembre de 1715 van ingressar a l’Hospital General de la Santa Creu i de Sant Pau vuit malalts. Entre ells, la fadrina Maria Balasch, vestida amb caputxa d’escot, gipó blau, faldilles d’estamenya del Carme, davantal de blauet, camisa i espardenyes. Era filla de la ventura, és a dir, de pares desconeguts.

La noia va morir l’1 d’octubre. A la ciutat ja no es temia l’impacte dels projectils, però molta gent passava fam, força vegades mortal.371





LA CASA DE JERONI DE MASCARÓ I LLUSÀS


29 DE SETEMBRE DE 1715



Jeroni de Mascaró i Llusàs, un dels administradors de la ciutat, va cridar el notari Francesc Serra: era el 29 de setembre de 1715. Es podria pensar, sense gaire possibilitat d’error, que els dos homes havien fet amistat durant el temps del seu exili forçós a Mallorca. Es tractava de fer un «auto público de testificación y relación», i amb aquesta finalitat van comparèixer, cridats per Mascaró, el fuster Josep Gras i el mestre de cases Josep Juli. Es trobaven tots a «la secretaría de las casas de dicha ciudad», on els dos testimonis declararen, «en virtud de juramento hecho a Dios y los Evangelios», que «ellos junto con Emanuel San Clemente albañil y Josep Puig carpintero de orden del Excelentísimo Senyor Don Próspero de Verboom y también de orden de los muy Ilustres Administradores de Barcelona han hecho estima (entre otras) de las casas con sus almacenes que dicho señor Mascaró tiene en la calle Roldor en que habita con toda su família, por cuanto dichas casas con sus almacenes se han de derruir por razón de la Ciudadela que por orden de Su Magestad se empieza a hacer […]; y dichas casas con sus almacenes han estimado y evaluado Emanuel San Clemente y Josep Puig por parte de Su Magestad y Gras y Juli por parte de la ciudad unánimes y conformes en 10.000 libras». Els testimonis foren Jaume Arau, l’entusiasta botifler, i el llibreter Francesc Sapera.

Algun felipista distingit, com era el cas de Jeroni de Mascaró i Llusàs, també es va veure afectat per l’enderroc de cases ordenat per Felip V.372





LA «JUNTA DEL VECINDARIO»


9 DE DESEMBRE 1715



El notari Antoni Cassani va aixecar acta de la reunió de la confraria de Sant Miquel dels revenedors. Les coses, però, no es feien com abans. A la sessió d’aquell 9 de desembre de 1715, hi assistí una «Junta del vecindario» formada pel rector de Santa Maria del Mar, el tinent coronel de cavalleria Bartolomé Ramos, el veguer Josep Viladomar, Josep d’Antich, de la Junta d’Administradors de la Ciutat, i Joan Huguet, assessor de la Superintendència d’aquesta junta. El control sobre els afers de la confraria era evident.

La convocatòria tenia com a objectiu fer declarar a cada un dels membres de la confraria si la casa que habitava era o no de la seva propietat, si posseïa altres cases, a quin carrer estaven situades, si les tenien llogades i a qui, si havien quedat malmeses totalment o en part, si hi vivien una o més famílies, quin era el valor de les cases pròpies i quant se’n treuria de lloguer, i altres informacions. Si es descobria alguna falsetat en la declaració, el culpable seria severament castigat.

Totes les confraries i col·legis de la ciutat van rebre les mateixes instruccions. I gràcies al fet que tothom va complir les ordres, ara es disposa, paradoxalment, d’un dels documents més importants de la història de Barcelona: l’«apeo» inicial del cadastre borbònic.373





EL GANANCIAL


24 DE FEBRER DE 1716



El col·legi de notaris públics de Barcelona es va reunir el 24 de febrer de 1716 a l’habitació de la Casa de la Ciutat dita de les Carns, abans anomenada del Banc Vell, en presència de Josep Vives, pintor i comissari del primer barri. Calia omplir uns papers, amb declaració jurada, on cada col·legiat havia de declarar el seu ganancial, i això derivaria en l’aplicació de la «Real Imposición del Catastro». Es decidí, però, que primer de tot els priors del col·legi s’adrecessin a la «Ilustre Junta» de la reial imposició per saber què era exactament el «ganancial». Era allò que quedava a cadascú de benefici en l’exercici de l’art de notaria? O calia deduir en cada cas les despeses i els aliments de la casa? Començava una llarga i laberíntica història burocràtica, insòlita fins aleshores al Principat, amb paraules mai sentides i dubtes difícils d’esclarir.

Es va recollir la declaració dels 37 notaris, però també es va posar en relleu la situació general. En efecte, abans del setge molts col·legiats treballaven a la Casa de la Ciutat, la Taula, el Banc, la Diputació, la Batllia General, la Llotja i altres llocs oficials. I com que aquests notaris feien poca feina particular, en quedava més per a la resta. En aquell moment, però, aquesta mena de feines ja no existien i els negocis eren molt escassos, de tal manera que els notaris a penes podien mantenir les seves famílies, fins al punt d’arribar en alguns casos a la mendicitat.

El conjunt del col·legi havia de pagar 275 lliures en concepte de ganancial, i se n’havia de fer el repartiment entre els col·legiats, respectant el principi d’equitat. Dels 37 notaris taxats, quatre no feien ganancial i, entre els restants, el que més havia de pagar era Francesc Marçal, a qui corresponia aportar vint-i-set lliures i nou sous. Era obligat tenir en compte, a més dels beneficis anuals, l’edat avançada d’alguns col·legiats. En efecte, catorze tenien més de seixanta anys; els més vells eren Francesc Llauder, de vuitanta-tres anys; Isidre Famades, de setanta-dos, i Francesc Cortès, de setanta-un.

Uns mesos més tard, la confraria dels mercers botiguers de teles es va reunir a casa del cònsol Fèlix Seriola, al Born, amb presència del comissari del barri tercer Josep Buerla. Havien de veure la manera de pagar les 500 lliures del ganancial. Però… què era exactament el ganancial?374





L’EXPULSIÓ D’AUSTRIACISTES


9 DE JULIOL DE 1716



El 9 de juliol de 1716, Francisco Pío de Saboya Moura CorteReal y Moncada, marquès de Castel Rodrigo, capità general de l’Exèrcit i Principat de Catalunya, publicà un edicte. Manava als naturals de Castella, Aragó i València que eren a la «provincia de Catalunya» i que havien seguit el «partit enemic», que sortissin dels reials dominis de Sa Majestat en el termini de deu dies.

Tots plegats es van haver d’afanyar notablement per arribar, en una desena de jornades, a una frontera dels dominis de Felip V. Aquests refugiats posaren fi d’aquesta manera a molt de temps viscut a Catalunya, en molts casos més de nou anys, des de la derrota d’Almansa.375





LES PROHIBICIONS DEL CAPITÀ GENERAL


24 DE NOVEMBRE DE 1716



Per ordre del marquès de Castel Rodrigo, el 24 de novembre de 1716 el corredor de coll i trompeta reial Jaume Galceran va publicar un pregó de 53 capítols per «a la bona pau, unió i govern de la provincia i eliminació dels vicis i mals costums».

El capítol trenta-novè que cantà Galceran de viva veu, llegible al corresponent imprès de Josep Teixidor, prohibia que ningú, fos quin fos el grau o condició, anés amb la cara tapada amb barbes falses, o «papasigos», màscara, montera o «bigotera», sota pena de 50 dies de presó. L’apartat quaranta-novè prohibia les rifes, i a aquells que no ho complissin «les serán sacadas las puertas y ventanas de sus casas y habitaciones, quedando aquellas vistas». El capítol que feia 50 advertia que «ningún artesano o menestral ni jornalero puede en dia de trabajo jugar algún juego, tanto de los no prohibidos como prohibidos, menos que no sea fuera de las ordinarias de trabajo, que por entretenimiento o diversión meramente juegue a juegos no prohibidos cantidad corta y que no sea de consideración». A més, ningú podia deixar jugar a casa seva a jocs prohibits, ni acceptar res per consentir jugar a qualsevol joc, sota pena per als amos de les cases de condemna a galera per cinc anys remant o militant, segons la qualitat de les persones.

No es presentava un bon futur ni per al Carnestoltes ni per al joc. Es tractava, però, de passions barcelonines molt arrelades i amb gran capacitat de resistència i ressorgiment.376





ELS MESTRES DE DANSA


29 DE GENER DE 1717



El 29 de gener de 1717, el notari Josep Brossa aixecà l’acta que formalitzava el contracte d’aprenentatge de Pau Ribas, de disset anys d’edat, fill d’Isidre, sastre de Sant Pere de Torelló, i d’Esperança. Se l’«afermava i posava» amb Francesc Olivellas, músic i mestre de dansa, per aprendre de músic i dansar, estar a casa seva i servir-lo a ell i la seva muller en coses lícites i honestes. L’acord havia de durar quatre anys, des del 24 de juny de 1715, quan de fet havia començat l’aprenentatge, fins al 23 de juny de 1719.

Entre l’11 de setembre de 1714 i el 24 de juny de 1715, havien passat nou mesos i uns dies. Superada la dura etapa immediatament posterior al final del setge, va ser possible que el mestre de danses Francesc Olivellas tingués un deixeble. Un any i set mesos després d’iniciada la vida de Pau Ribas a casa dels Olivellas, també era possible que es formalitzés el contracte d’aprenentatge del jove de Sant Pere de Torelló. La ciutat i el país intentaven tornar a la normalitat.

Gràcies a Francesc Olivellas, el gran mestre, la dèbil flama de la confraria dels mestres de dansa i músics no s’havia apagat del tot. Pràcticament només ell havia sobreviscut als efectes del setge, i la recuperació de la confraria va ser lenta i dificultosa.

Al cap d’uns anys, el 15 de maig de 1722, Olivellas es presentà davant el notari Francesc Ferran acompanyat de l’argenter Jaume Carreras i el passamaner Melcior Terrés, mestres de dansa i músics, i va fer aixecar una acta. Hi quedà explicat que, abans que Carreras i Terrés fossin mestres de dansa i músics i s’unissin a la confraria sota invocació de sant Gregori i santa Cecília, havien estat «apenyorats» pels prohoms de la confraria perquè ensenyaven clandestinament algunes persones. I per obviar el rigor de la justícia que se’ls hauria aplicat, se’ls havia obligat a fer-se mestres.

El 28 de maig d’aquell 1722, va tenir lloc un consell de la confraria a casa de Francesc Olivellas al carrer de la Basea, en presència de l’agutzil reial Aleix Guitart. A l’acta del notari Ferran consten només dos mestres presents: Francesc Olivellas, prohom, i Melcior Terrés. Els dos examinaren Pau Ribas, el deixeble d’Olivellas. Aquest li feia de padrí, encara que era examinador: la situació era del tot excepcional a causa de l’exigu nombe de mestres. El jove Pau va ballar diverses danses i tocà «a la part o ab solfa algunas tocatas ab una flauta travessera», i se’l trobà hàbil per ser mestre.

A partir d’aquí es van anar succeint exàmens que anaven incorporant els nous mestres com a examinadors. Així, el 29 de juny de 1722, Olivellas, Terrés i Ribas examinaren i feren mestre Francesc Malet, fill del mestre de danses de París Francesc Malet. El 3 de juliol, Olivellas, Terrés, Ribas i Malet examinaren Bonaventura Sala, fill del vidrier Ramon Sala, que ballà i féu sonar alguns tons amb un violí per esdevenir mestre. L’endemà, 4 de juliol, sempre a casa d’Olivellas, aquest, Terrés, Malet, Ribas i Sala van examinar Pau Vidal, fill del forner Francesc Vidal, i Jordi Marquès, fill del baster Nicolau Marquès, que van aconseguir la mestria després de ballar i tocar el violí. El dia 5, Olivellas, Terrés, Malet, Ribas, Sala, Vidal i Marquès van portar a terme la prova de Jaume Ceró, fill del sastre Josep Ceró, apadrinat per Malet i que també ballà i tocà el violí.

També el 5 de juliol, el notari Francesc Ferran deixà constància que, seguint allò ordenat de paraula pel Reial Consell del Principat al prohom de la confraria Francesc Olivellas, s’havien acabat els exàmens a les persones que havien pretès obtenir la mestria malgrat que no complien els requisits d’haver estat aprenents i haver practicat amb un mestre durant dos anys. Una situació a què s’havia arribat a causa de la radical disminució del nombre de confrares.

La confraria anava creixent, de manera oficial, i es van poder cobrar taxes i pagar els deutes. En el consell del 14 de novembre de 1723, els mestres esmentats (Pau Ribas es trobava fora del Principat) van poder deliberar sobre la manera de celebrar la festivitat del 22 de novembre, Santa Cecília, a l’església del Carme. Ja tenien prou esma per fer-ho, després que la confraria estigués a punt de desaparèixer. A poc a poc, Barcelona i Catalunya es recuperaven de la derrota, i la «resurrecció» de la confraria dels mestres de dansa i músics era un signe d’aquesta refeta.377





LES MONEDES FALSES


24 DE JULIOL DE 1717



En un escrit enviat al ministre de la guerra Miguel Fernández Durán i signat el 24 de juliol de 1717, l’enginyer Verboom explicava els problemes creats per l’aparició d’una gran quantitat de monedes d’ardits falses amb les quals aleshores es pagaven els sous setmanals als assentistes que construïen la Ciutadella. El militar borbònic responsable de la construcció del fort informava el ministre de Felip V que això havia passat «en grave perjuicio de los trabajadores [de la Ciutadella], y mayor del adelantamiento de las obras, porque entibia a éstos ver que después de haber trabajado una semana para alimentar su casa, no puedan hallar quien les venda nada, por la mala moneda con que se les paga; por lo que muchos dejan de acudir a los referidos trabajos y otros se huyen de ellos». Era lògic que els treballadors es tornessin «tebis» a la feina si no podien menjar.

Més endavant, el 17 d’agost, Verboom informà Fernández Durán de la bona marxa de les obres, i presumí que s’equivocaven «los cathalanes rebeldes que no creen que se ha de hacer la Ciudadela» i també aquells que pensaven «que, si se hace, es obra para muchos años».378





LES VIDRIERES DEL PI


7 DE NOVEMBRE DE 1717



A la documentació de la parròquia de Santa Maria del Pi, hi consta que el 24 de juliol de 1716 es van pagar vint-i-quatre lliures i tres sous al vidrier Josep Ravella. Va ser pels vidres i les mans emprats per fer les vidrieres de totes les capelles que donaven al fossar del Pi, que havien quedat totalment malmeses per les bombes del setge. En aquella data, la reconstrucció de l’església només havia començat.

Havien passat més de tres anys des de la derrota de la ciutat, però encara quedaven moltes ferides per tancar, algunes ben visibles a la ciutat. El 7 de novembre de 1717, el notari Antoni Navarro aixecà acta de l’acord entre, d’una banda, els obrers de l’església parroquial de Santa Maria del Pi, que eren Francesc de Cardona i Vidal, administrador de la ciutat, Francesc Rossell, notari, Pere Màrtir Valls, ferrer de tall, i Joan Veguer, llibreter; i, de l’altra, el mestre de cases Joan Fiter. L’objectiu de l’acord era «adobar, reparar y perfecionar los estragos, ruinas y danys que feren las balas y bombas del últim siti» a l’església. Fiter quedava obligat a tapar els forats que hi havia damunt el portal major, a fer les obres necessàries a les vidrieres i a adobar els forats de la volta i d’altres llocs. El mestre de cases cobraria 520 lliures i, per fer la feina, se li proporcionaria la pedra que havia caigut de la volta «quan las bombas la espatllaren».

A continuació, el notari Antoni Navarro redactà una acta sobre un altre «preu fet». Aquesta vegada l’acord era entre els obrers del Pi i el pintor de vidrieres Josep Ravella. Es tractava de fabricar onze vidrieres, cinc de senceres, «en lo trono o medio del presbiteri», i sis mitges, tres a cada costat de l’església, «ab la mateixa similitud, disposició y forma que vuy se troban fetas las que donan més claredat en la iglésia del convent de Santa Caterina Màrtir».

A l’acta s’explicitaren diversos punts que Ravella havia de complir: havia de tenir en compte la «varietat del dibuix y diversitat de colors, entregant a dits senyors obrers mostras a fi de que elegescan las que los aparexerà millor, antes de comensar ninguna de ditas vidrieras»; «en lo mitg de cada una de ditas vidrieras se hagen de pintar ab tota perfecció las figuras de un o dos sants, los que diran y nomenaran dits senyors obrers»; «los colors sien acomodats y matisats a proporció per gozar la iglésia de la major claredat y resplendor, dispensant al dit Ravella que en ditas vidrieras pugue mesclar y posar alguns vidres blanchs, ja sie formant algunas estrellas o bé altras cosas»; els obrers proporcionarien a Ravella «tots los vidres que podran de las vidrieras rompudas per ser més fins de color que los que vuy se fan», i també en rebria el plom. També quedà estipulat que «la vidriera del mig sobre lo altar major, que és la Anunciata, la dega fer Ravella nova, amb las mateixas o semblants figuras que antes hi havia y altras si apareixerà ser necessarias y tenir més perfecció».

En total, Ravella rebria 121 dobles i mitja, tenint en compte que havia promès que la meitat de la vidriera de l’Anunciata la faria de franc per la devoció que tenia per Maria Santíssima. Cada dos mesos Ravella havia d’acabar una de les vidrieres «senceres», i cada mes una de les «mitges», «o a lo menos duas dins tres mesos». Els obrers es reservaven alguns dels vidres de les vidrieres trencades per utilitzar-los en «refer y adobar a son temps la O», o vidriera gran de damunt el portal major de l’església. Així doncs, quan Ravella hagués acabat la feinada, encara quedaria per refer la rosassa de l’església del Pi.

D’altra banda, una bomba del setge havia afectat molt seriosament el presbiteri de l’església i havia destruït, gairebé completament, el retaule major del Pi. Fins a l’any 1729 els obrers de la parròquia no es van poder plantejar refer-lo amb dignitat. Amb constància i a poc a poc s’aniria refent la ciutat. Paciència i memòria.379





LA INFECCIÓ DELS BARRIS BAIXOS


13 DE DESEMBRE DE 1717



La construcció de la Ciutadella creava problemes molt seriosos al funcionament del Rec Comtal. Era necessari desviar-lo per edificar el fort, però tot es feia molt lentament. A finals de l’any 1717, les restes de les cases enderrocades pels projectils que havien caigut a la séquia encara no s’havien retirat, i contribuïen a fer molt difícil la circulació de l’aigua pel rec, amb conseqüències fàcils d’imaginar.

El 13 de desembre de 1717, l’enginyer Verboom explicà una part dels problemes a Rodrigo Caballero, intendent general del Principat de Catalunya: «Haviéndose experimentado en este verano una grande infección en los barrios bajos de la ciudad, donde pasa la acequia que entra en ella para el uso de los molinos y servicio de los tintureros y blanqueros de pieles; y hallándose también en dichos barrios un gran conducto que recibe todas las aguas e inmundicias de las calles y casas de ellos [la claveguera major del carrer d’en Gensana], que se vacían por él en el de la referida acequia; no habiéndose limpiado aquél en muchos años, de forma que en lloviendo se salían de madre, de tal manera que, entrando en las calles y casas, se llevaban consigo todas las inmundicias, y quedando allí embalsadas hasta que el sol las había secado, causaban tal putrefacción que no podía vivir la gente en sus casas, donde caían malos; y estuvo la ciudad expuesta a que se siguiese una gran epidemia.»

Fins a l’inici del setge, Barcelona havia mantingut el Rec Comtal net i en bon funcionament, ja que en depenia una part no menyspreable del funcionament i la salut de la ciutat. Quan Verboom va escriure aquest text, la séquia portava sense funcionar tot el temps que havia durat el setge i els tres anys, tres mesos i dos dies que feia que havia acabat. Déu no havia cregut necessari dotar els responsables d’aquest desastre amb la virtut de l’eficàcia.380





EL TEATRE DEL CONSELL DE CENT


28 D’AGOST DE 1718



El 28 d’agost de 1718, Felip V signà una ordre des de la cort de Madrid. Havent sabut «que en las casas del ayuntamiento de esa ciudad de Barcelona se conserva presentemente en un gran salón alto el theatro y asientos que usaba el consejo de ciento», Sa Majestat manava que «se quiten estos asientos antiguos y se ponga la sala en la forma en que están las de los ayuntamientos de las demás ciudades de estos reynos». Poques vegades el canvi d’uns seients ha tingut una càrrega simbòlica més gran.381





L’ABSTENCIÓ DE L’IDIOMA CATALÀ


28 DE SETEMBRE DE 1719



A inicis de l’any 1717, a la nova Reial Audiència ja s’havia imposat el castellà i el tribunal reial ordinari del veguer, transformat en cúria del corregidor, també s’havia castellanitzat. El tribunal del Consolat de Mar, especialitzat en litigis mercantils, havia escapat fins aleshores a aquesta transformació, però l’any 1719 les autoritats borbòniques, en assabentar-se que s’hi s’actuava en català, van intervenir per evitar-ho. El regent de la Reial Audiència donà una ordre terminant: «Por quanto el muy Ilustre Señor Don Cristoval de Corral y Ydiaquez, regente, hizo presente en la Real Audiencia haber llegado a su noticia que en el tribunal del Consulado de la Lonja de Mar de dicha ciudad se han actuado y de presente se actúan en idioma cathalán, contra lo prevenido y resuelto por Su Magestad (que Dios guarde) los pleytos y causas que en él se prosiguen. Y debiendo celar al más puntual cumplimiento de las reales órdenes, se notifique y haga saber a los cónsules, asesores, escribanos y demás oficiales del referido consulado, y a otros a quienes especte, que de esta hora en adelante, en pena de quinientas libras de bienes propios de los contraventores exigideros para penas de cámara y gastos de justícia por mitad, cesen y se abstengan de actuar en dicho idioma catalán, antes bien, que en ejecución de las reales órdenes actúen en lengua castellana dichas causas y pleytos y lo anexo y dependiente de ellos, como se actúa en la Real Audiencia, y que a este fin se despache este mandato y se notifique.»

En aquesta ordre les autoritats borbòniques van optar per una actuació menys subtil que la que tenien quan instruïen els corregidors en el moment de prendre possessió del càrrec. Aquestes instruccions ja s’aplicaven el 1717, i la que feia el número sis deia que el corregidor, nomenat des de Madrid, «pondrà el mayor cuydado en introducir la lengua castellana, a cuyo fin se dará las providencias más templadas y disimuladas, para que se consiga el efecto sin que se note el cuydado». Una frase final que, per força, havia d’esdevenir famosa.382





LA CORTESIA DE L’INTENDENT JOSÉ PEDRAJAS


12 D’AGOST DE 1720



L’argenter i mercader Francesc Roig i Vives, un dels que havia abandonat la ciutat abans d’iniciar-se el setge, va rebre una carta molt educada de José Pedrajas, intendent de Catalunya, datada el 12 d’agost de 1720. Deia així: «Señor mio: siendo las urgencias presentes tan notorias y la piedad de Su Magestad tan patente y singular, así en la suspensión de ejecuciones, como en el perdón de los débitos de los pueblos de este Principado, se hace preciso al mismo tiempo el recurso a los hombres de caudal y negocios para que, con un moderado interés y finca segura, anticipen una porción con que salir de los ahogos presentes. Y habiéndose repartido entre los principales, le ha tocado a Vuesa Merced anticipar la suma de 600 doblones, la que Vuesa Merced me entregará en poder y manos de Joseph y Jaime Duran, que responderán de ella, con los intereses que Su Magestad reglare, sobre las rentas de salinas y tabacos de este Principado, que se les consignan desde 1º de septiembre próximo en adelante, para la satisfacción de los 25.000 doblones expresados, que por manos de Joseph y Jaime Duran se recogen, previniendo a Vuesa Merced que esta porción de 600 doblones que a Vuesa Merced le toca anticipar ha de estar entregada a los referidos Joseph y Jaime Duran antes del dia 20 de éste, llegado el qual y no ejecutándolo y debiendo ser tan efectivo y útil en reembolso, se le apremiará a Vuesa Merced a ello, a lo que no creo dará lugar el celo de Vuesa Merced por el servicio de Su Magestad y bien común de este Principado. Dios guarde a Vuesa Merced muchos años, como deseo. Barcelona a 12 de agosto de 1720. Don Joseph Pedrajas.»

L’educació no excloïa l’amenaça, malgrat que Francesc Roig i Vives tenia un passat que no podia resultar sospitós a ulls de les autoritats borbòniques. És fàcil imaginar quina podia ser la manera d’exigir els diners en el cas dels considerats enemics de Felip V.

Josep Duran i el seu fill Jaume eren els encarregats de recollir els diners dels homes amb «caudal», amb una quantitat total a percebre que seria aplicada a l’estanc o monopoli del tabac, que ells tornaven a controlar al cap de força anys, i també al de les salines. Sens dubte, els Duran, pare i fill, s’havien adaptat amb eficàcia al nou règim polític. Quedava cada vegada més lluny la mort al baluard de Santa Clara del capità de la Coronela Vicenç Duran, germà de Josep i oncle de Jaume. Potser el fet que aquest baluard ja s’havia enderrocat i no existia ajudava a passar pàgina.383





LA INTEL·LIGÈNCIA DELS ENGINYERS


7 D’AGOST DE 1721



Per aconseguir crear l’espai lliure d’edificacions de l’esplanada de la Ciutadella, que donava seguretat al fort, els enginyers borbònics van fer enderrocar un miler de cases. Una vegada executades les ordres, comprovaren que no havia estat necessari eliminar alguns dels habitatges compresos en la tercera fase de demolicions. Després d’aquesta actuació insòlita, que fou una mena d’enderrocament per aproximació, les autoritats militars van fer cas a uns quants dels afectats que l’any 1721 havien demanat refer-les i van permetre que es reedifiquessin alguns dels edificis.

El sastre Pere Casajoana va sol·licitar permís per reedificar la seva casa, «a la calle de los Manteros, vulgarmente llamada dels Flassaders», a prop de la plaça del Born. El marquès de Castel Rodrigo li va donar permís perquè ho fes de la manera que assenyalaria l’enginyer director Alexandre de Rez. El sastre Casajoana, això sí, pagaria vint-i-cinc sous pel dret de segell. Aquesta quantitat, de fet, no era res comparada amb el cost que havia d’assumir per tornar a fer una casa enderrocada inútilment.

L’11 d’agost de 1721, el mercader de draps Pau Clos va ser autoritzat a aixecar de nou una volta de la seva casa de la plaça del Born, que també havia estat eliminada. El dia 18, Francesc Carles va obtenir permís per tornar a fer una part de casa seva al carrer dels Flassaders. El 7 d’octubre, Ramon Martorell, corder de viola, que havia perdut quatre cases i un hort en els enderrocs per fer la Ciutadella, rebé l’autorització per construir una botiga al terreny que Alexandre de Rez havia assenyalat per reedificar algunes cases. El 21 d’octubre, el torner Jacint Artigas va obtenir permís per aixecar de nou el seu habitatge al carrer dels Flassaders, al costat del de Pere Casajoana. El 18 de novembre, Antoni Vinyals, negociant, aconseguí l’autorització per edificar tres cases que havien estat dempeus abans dels afinats càlculs dels enginyers de Felip V, dues al carrer de Bonaire i l’altra al de Sant Antoni.384





EL SERGENT I L’HOSPITAL D’ESPANYOLS DE VIENA


6 DE GENER DE 1722



El 6 de gener de 1722, Maria Mestres, dona de l’adroguer Joan Manent, acudí al notari Josep Brossa. Des de feia un mes sabia que el seu germà Jeroni Mestres, sergent reformat (abans esmentat com a tinent), havia dictat testament l’11 de desembre de 1720. S’havia assabentat que el conservava en el seu poder el reverend Maurici Andreu, esmentat més amunt i ara prior de l’Hospital dels Espanyols de Viena, institució que tenia cura dels exiliats catalans a la ciutat. També des de poques setmanes enrere, Maria coneixia que el seu germà havia mort en aquest hospital i que el testament la feia hereva.

El 6 de gener de 1722, Maria va manar fer l’inventari dels béns que sabia que havien estat propietat de Jeroni. Eren molt pocs i d’escàs valor, però calia, com sempre, que quedés constància de tot.

Entre les pertinences del sergent difunt, el notari Brossa trobà dues arquilles amb peus, de les que als calaixos llueixen «païssets», és a dir, petits paisatges pintats. L’acta notarial reflectí que les dues caixes estaven una mica espatllades per les bombes que havien caigut sobre Barcelona uns anys enrere.385





LES CASES AL FOSSAR DE LES MORERES


23 D’OCTUBRE DE 1723



El 23 d’octubre de 1723, es registrà a l’ajuntament borbònic una súplica presentada pels obrers de la parròquia de Santa Maria del Mar. S’hi explicava, en castellà, que eren «pingües» els ingressos en els seus barris i que, per poder augmentar la renda anual per a despeses de l’església, havien «elegido por expediente» fabricar dues o tres cases al cementiri més proper a la plaça del Born, és a dir, al fossar de les Moreres. Necessitaven, per descomptat, el permís de l’ajuntament.

El 8 de novembre, el marquès de Rupit, degà, el marquès de Moià i el marquès de Benavent informaren de la qüestió, com a autoritats que eren de la ciutat. Consideraven que les cases afectarien negativament els veïns que vivien a prop, que es crearien carrerons amagats perjudicials per al bé públic, que els nous edificis s’acostarien massa al pont que unia el Palau Reial amb Santa Maria del Mar, que tal vegada es facilitaria que s’hi pugés des dels balcons, i que la parròquia disposava de poc terreny per enterrar els parroquians difunts, «pues se ha experimentado muchas vezes en tiempo de enfermedades haber de sepultar tres y quatro de ellos dentro un mismo hoyo». Per tots aquests motius, i sense cap esment al respecte degut cap a les persones que hi estaven enterrades, decidiren que no convenia aixecar les cases esmentades.

Més endavant, però, els obrers de Santa Maria del Mar van decidir amidar el terreny del fossar per esbrinar si s’hi podien edificar un o dos habitatges. Els mestres de cases Antoni Reyt, Ramon Clavera, Genís Molist i Manuel Cabañeras van anar a fer les comprovacions. El 6 de gener de 1724, acabada la feina, deixaren testimoni del resultat a la notaria de Fèlix Cortès. Van dir, seguint la «seva pericia i art», que era possible fer les cases sense perjudicar els veïns, ni el pont del Palau Reial, ni el trànsit públic des de l’església fins al Pla de Palau.

De fet, l’acta notarial de 1724 al·ludeix a la casa que «está bajo el puente» i les cases «que están formadas en el cementerio». Abans d’aquesta data, doncs, ja s’hi havia aixecat algun habitatge.386





LA CASA SEGRESTADA DE PAU MONPEÓ


11 DE JUNY DE 1724



L’11 de juny de 1724, es va fer l’inventari post mortem dels béns del pagès Pau Monpeó en una casa de Sant Joan Despí de la seva propietat. La finca sencera estava «posada baix» el «real secuestro», és a dir, segrestada. El motiu era que el pagès s’havia refugiat a Barcelona durant el setge de 1713-1714.387





LA PAU DE VIENA I LA CIUTADELLA DE BARCELONA


30 D’ABRIL DE 1725



El 30 d’abril de 1725, se signà el Tractat o Pau de Viena entre Carles VI, emperador del Sacre Imperi Romà Germànic, i Felip V, rei d’Espanya. Hi foren presents Eugeni de Savoia, Felip Ludovic i Gundavaro Thomas, en nom de Carles VI, i Johan Willem Ripperdá, en el de Felip V. L’emperador renunciava a les seves aspiracions al tron d’Espanya, i el rei, als territoris de l’Imperi a Itàlia i els Països Baixos. Les dues parts es van comprometre a oblidar les ofenses i els danys soferts durant la Guerra de Successió. No cal dir que la pau no va restituir les Constitucions de Catalunya. Almenys, però, quedà establerta l’amnistia general per als austriacistes, que es posà en pràctica sense gaires presses. El 21 d’octubre d’aquell any foren alliberats els presos que encara sobrevivien, després d’onze anys de captiveri, al castell de San Antón de la Corunya, entre els quals hi havia Antoni de Villarroel, Miquel de Ramon i Tord i Eudald Mas i Duran.

El 9 d’octubre de 1725, es va fer l’inventari post mortem dels béns de Maria Pallissa, vídua del notari Francesc Topí i Comes. La casa i heretat de la dona, a Sant Martí de Cerdanyola, anomenada la torre Cendrera i abans dita Mas Saserra, estava encara en aquell moment sota «real secuestro» i els fruits que produïa s’aplicaven al «real patrimonio». Els marmessors testamentaris de la difunta instaren la «relaxació» de la propietat del «real secuestro». Hi havia Pau de Viena, però no en tots els aspectes.

Algunes coses, en tot cas, eren més greus i preocupants. El 26 de gener d’aquell mateix 1725 en què es va signar la Pau de Viena, es van acabar les obres de la Ciutadella. Finalitzats els treballs, els militars vencedors disposaven del fort que, com s’havia dit quan se n’havia decidit la construcció, havia d’ajudar a sotmetre els rebels catalans.

La Pau de Viena marcava el final d’un període, però alhora començava una altra etapa, simbolitzada per la Ciutadella de Barcelona. La guerra havia acabat, però no n’havien cessat els efectes.388





EPÍLEGS





QUATRE BARCELONES





En el període tractat en aquesta obra ens hem acostat a quatre Barcelones: la Barcelona pròspera i equilibrada del final del segle XVII i l’inici del XVIII, la Barcelona cort reial, la Barcelona assetjada i la Barcelona vençuda. Les diferències entre totes quatre van ser molt considerables, en un període que va veure canvis notables en el context general i, com a conseqüència, també a la capital de Catalunya.

La Barcelona de cap a 1700 era una ciutat dinàmica que gaudia d’una economia puixant i d’una vida social, cultural i quotidiana intensa. Hi comptaven molt la festa, la dansa, la música, el joc en espais públics, el teatre i els jardins. L’alimentació era prou variada, amb una presència abundant del porc, el peix salat i els dolços; a la indumentària havien triomfat la diversitat de teixits, peces, ornaments i colors, i arribaven productes de tot arreu. El nivell de vida del conjunt de la població barcelonina no havia deixat de millorar al llarg del segle XVII i cada vegada més persones tenien accés a més béns. El tret més rellevant de l’evolució de la societat barcelonina durant aquest segle va ser, en efecte, l’increment de la qualitat de vida del conjunt de la població, visible en la riquesa notable dels interiors domèstics, la sorprenent diversitat de les tulipes «autòctones» cultivades en jardins exuberants, les llargues sèries de peces teatrals representades a la Casa de les Comèdies, la presència creixent d’instruments de música a les cases o els diversos tipus de productes que arribaven de mig món i omplien les cosmopolites adrogueries de Barcelona.

Rellevants personalitats, com ara el metge Joan Alòs, el polifacètic Narcís Feliu de la Penya, el geògraf Josep Aparici, el músic Francesc Valls, l’historiador Pere Serra i Postius o la família de botànics Salvador, al costat d’altres figures menys conegudes, no eren estranyes ni inexplicables singularitats d’un període fosc, sinó manifestacions pròpies d’una etapa que, malgrat les enormes dificultats, resultà positiva per a una bona part dels que la van viure i plena de lliçons per a nosaltres.

A més, qüestió decisiva, aquella Barcelona gaudia d’uns graus de participació ciutadana superiors als de la majoria de poblacions europees i, a l’inici del segle XVIII, tenia un futur tant o més prometedor que el d’altres ciutats de mida similar en el seu context geogràfic. Podem dir, doncs, que aquella societat no estava en «decadència» sinó que era «normal».

Quan Barcelona va esdevenir cort de Carles III (després d’un breu període de presència de Felip V), s’hi van produir canvis sensibles i, sobretot, s’accentuaren els extrems. A la ciutat van arribar nobles, administradors i servidors del monarca, i força persones van saber aprofitar la seva presència: els propietaris de cases que llogaren habitacions, els mercaders i botiguers que van poder vendre més productes i a un preu més elevat, els proveïdors que subministraven materials diversos a l’exèrcit, etc.389 Al mateix temps, però, la ciutat s’omplia d’exiliats austriacistes que s’havien vist obligats a abandonar llurs cases a València, Aragó, Castella i altres llocs. Molts eren servidors públics que van perdre les fonts de subsistència i que es trobaren en una situació econòmicament desesperada. Així, si molts aprofitaren la situació de conflicte bèl·lic, molts altres es van veure negativament afectats per la guerra.

La Barcelona cort austriacista la podem associar als nobles forans i a d’altres persones que hi van arribar per obtenir favors, com és el cas de Giovanni Francesco Gemelli Careri. També, però, podem identificar aquesta ciutat d’extrems més marcats amb els que hi patien les conseqüències de la guerra, tot i que les armes enemigues no havien arribat encara a les portes de la capital catalana. Podria igualment representar la Barcelona que fou cort de l’arxiduc un home com Josep Camañes, en la seva primera etapa a la ciutat, o qualsevol altre dels exiliats que s’hi van refugiar. O també dones com ara Margarida Costa, que ignoraven on paraven els seus marits, esdevinguts soldats.

Aquesta segona ciutat de les quatre que es van succeir en el període estudiat va perdre part de l’equilibri tan llargament mantingut. S’hi van accentuar les diferències econòmiques entre els rics i els pobres i força persones van engruixir els extrems oposats: els privilegiats, l’un els damnificats de la guerra, l’altre.

Aquesta situació més polaritzada que abans, que trencava l’equilibri i els graus considerables d’«unanimitat» que havien caracteritzat la ciutat, va tenir un reflex en els àmbits de l’oci i de la festa. D’una banda, la instal·lació de la cort a Barcelona va suposar l’arribada de músics i d’artistes i la creació d’un ambient cultural renovat, simbolitzat pel fet de representar-se òperes per primera vegada a Barcelona. En contrast, però, Carles III va prohibir les disfresses, quelcom que anava en contra del Carnestoltes, el qual ha estat considerat perillós pels diversos poders al llarg del temps, però que sempre havia sobreviscut als intents de repressió i era la manifestació festiva i cultural més sobresortint de la ciutat.390

Amb la situació de setge, la ciutat va canviar de nou i de manera radical. Una ciutat assetjada és una ciutat diferent, per trastocada. En alguns aspectes ja no pot ser una ciutat, si per ciutat entenem un lloc d’intercanvis, d’entrades i de sortides constants de persones, de productes i d’informacions. Una ciutat funciona en relació amb el seu entorn immediat i proper i, alhora, amb àmbits geogràfics molt allunyats. Barcelona, de fet, ja no era del tot Barcelona, sense els intercanvis amb Catalunya i la resta del món. Reclosa en el seu espai emmurallat, amb contactes cada vegada més difícils amb l’exterior, la ciutat no podia de cap manera ser la mateixa. En el sentit de la incomunicació, la seva vida s’apropava a la ciutat de nit dels períodes normals, quan les portes de la muralla es tancaven i calia esperar el nou dia per reiniciar les entrades i les sortides. A la Barcelona assetjada, però, els intercanvis no recomençaven cada dia, els magatzems no es podien omplir i, per manca de matèries primeres, no era factible elaborar la major part dels productes que es manufacturaven en temps de pau. La Barcelona de 1713-1714 va haver de viure, amb les portes tancades, 414 dies de llarga nit.

Considerar la vida a la capital de Catalunya durant l’etapa del setge obliga a referir-se a les activitats i als actes habituals que van deixar de ser possibles. Va desaparèixer una bona part de la vida quotidiana normal, mentre que l’atac a la ciutat originà una altra vida, del tot dramàtica.

Algunes realitats que el setge va imposar a la ciutat no ens poden sorprendre. Tenien a veure amb el col·lapse de l’economia, l’increment inexorable de la fam, la por dels bombardeigs, la lluita contra l’enemic, les ferides, la mort violenta, la pèrdua de persones estimades…

Com hem apuntat, la destrucció de l’economia que pateix una ciutat assetjada és força evident, i més encara en el cas de Barcelona, ciutat portuària i centre director i d’intercanvis d’un país.

Sobre la fam, cal dir que era quasi inevitable acabar-la patint, en una població encerclada durant un període llarg i amb un bloqueig que, a partir d’un determinat moment, resultà força efectiu. Hem constatat que hi va haver dues causes de la fam que es podien sumar, amb més o menys intensitat: la carència d’aliments i la manca de diners per poder-los comprar. Aquesta és una constatació òbvia, però s’ha fet més evident al llarg de les «Notícies» del setge. Uns pocs es van aprofitar de la situació venent car allò que aconseguien acumular, i molts altres en van ser les víctimes, ja que no disposaven de mitjans per comprar pràcticament res. Després de llegir les anotacions del valencià Josep Camañes sobre la fam que patia i les dificultats enormes que passava per aconseguir un bocí de pa, no calen gaires paraules més.

No està de més recordar que no tan sols les classes populars van patir problemes de tota mena durant el setge: molts nobles passaren també una gran penúria durant aquells mesos. Ja a l’etapa anterior, la de l’allau de persones que arribaren a Barcelona a causa de l’avenç felipista, els refugiats a la ciutat que eren de condició noble manifestaren passar grans «treballs». Atès que es trobaven privats de les seves fonts d’ingressos habituals, i una vegada van vendre les joies i la plata i consumiren tots els diners obtinguts, alguns intentaren desfer-se de les seves propietats. Això, però, no era gens fàcil. Diversos nobles valencians, per exemple, es van veure abocats a aquesta opció, tan indesitjada per persones de la seva condició, però no van trobar compradors. A més, el marge de maniobra en aquest nivell de la societat era escàs, ja que «las personas constituídas en el goce de honor de privilegio militar, ni pueden, ni deben, ni saben trabajar, ni saben aplicarse a los ejercicios de oficios mecánicos para poder subvenirse de su trabajo para el preciso alimento y vestir y calzar».391 En tot cas, si la situació de força nobles refugiats a Barcelona fou dura ja abans del setge, en el transcurs d’aquest ho resultà molt més.

Sobre la por no cal dir tampoc gaire més del que ja s’ha pogut constatar al llarg de les «Notícies». A causa de la por van marxar de la ciutat aquells que al·legaven ser «tímids», mancats de valor. Hem comprovat que el temor, o terror, que va causar l’insistent bombardeig borbònic originà canvis de lloc de residència. El moviment més notori fou el trasllat de moltes persones, sobretot dones, nens i vells, a la falda de Montjuïc i a la platja, on es van instal·lar tendes per allotjar-los. Es van produir, també, força desplaçaments a cases del Raval o a les hortes de Sant Pau, a prop de les Drassanes, però finalment cap punt de la ciutat va resultar segur.

Moguts per un tipus diferent de temor, el de perdre els béns mobles, moltes persones els van traslladar sota les voltes de les esglésies, dels convents i d’altres edificis que presentaven més possibilitats de resistència a les bombes i bales que les cases, que tenien forjats poc resistents i fàcils de cremar-se perquè incloïen força fusta. Com s’ha vist, però, tampoc els edificis singulars, amb cobertes i parets més resistents, garantien del tot la protecció.

La por també es va manifestar molt nítidament en l’increment dels testaments. Molts es van dictar durant les primeres etapes del setge de manera «preventiva», quan la mort es va començar a veure com una possibilitat certa. I molts més es realitzaren en el període final, de molt més gran perill, o foren directament provocats per les ferides i la defunció previsible que causaven: en el context del període, les nafres tenien una cura difícil i, en molts casos, suposaven morts lentes anunciades.

Respecte de la lluita amb l’enemic i les seves conseqüències més greus, els ferits i els morts, no cal afegir res. Aquest és un dels temes més tractats de la literatura dels setges en general i també en el cas de Barcelona, en què s’ha pogut partir de l’atenció lògica que Francesc de Castellví va dedicar a aquesta qüestió, amb el valuós complement de narracions molt minucioses d’altres contemporanis. Interessa en tot cas recordar que, des del punt de vista militar el setge es va viure activament per part de la població civil encerclada. Aquesta no hi va tenir un paper passiu, només com a patidor de l’atac, tant per la inclusió dels membres dels col·legis i de les confraries a la Coronela, responsabilitzada sobretot de les guàrdies, i per la formació dels batallons dels barris amb la resta d’homes, com per l’ajuda que les dones, els nens, els vells i fins i tot els clergues proporcionaren en algunes de les tasques d’«intendència» o defensives, com ara la construcció de la cortadura.

Més enllà d’aquestes qüestions, cal subratllar el fet que, atès que algunes accions es van deixar de fer i altres es van realitzar amb més intensitat, en alguns casos fins a l’exacerbació, a la Barcelona assetjada es va crear una nova situació, completament trastocada. La Ciutat Comtal es caracteritzava des de feia més d’un segle per un seguit de contrastos que es produïen sense perdre un cert equilibri: la religiositat, per exemple, no era de cap manera incompatible amb la passió extrema per un Carnestoltes molt irreverent amb els rituals religiosos.

Durant el setge, i sobretot en els últims mesos, Barcelona va ser molt durament castigada i, per força, al temor de la derrota se sumà el de perdre la vida. Això propicià una religiositat extrema, ajudada per la presentació de les suposades culpes adquirides en el passat com a causa de les desgràcies presents. Era una situació que urgia corregir per obtenir el perdó de Déu, ja que els càstigs als pobles es produïen, com afirmava Ramon de Sentmenat, a causa dels pecats que havien comès. Per tal de rebre el favor de l’Altíssim, calia reaccionar amb energia i esmenar promptament les conductes inapropiades. Així, es van suprimir les festes, els jocs als triquets i el color en els vestits de les dones, mentre que en un clima de temor creixent les pregàries col·lectives van proliferar en els espais públics, i les familiars en els àmbits domèstics. Fetes les correccions, l’acció de Déu en favor de la ciutat havia d’arribar més tard o més d’hora, ja que les aspiracions dels assetjats eren justes. Per mitjà de les prediccions dels religiosos més convençuts de la favorable acció divina, els defensors anaren augmentant la seva seguretat en la victòria. Déu no podia estar sinó de part seva, i com més difícil semblava la resistència, més esperable, més gran i més meravellós semblava el miracle diví que havia d’arribar.

Durant el setge, doncs, la ciutat es va desplaçar clarament cap a un dels dos costats entre els quals, abans, es mantenia un equilibri dinàmic. Les víctimes del canvi foren la complexitat, la riquesa i la diversitat de la vida urbana. Les pregàries van substituir la música, les processons ocuparen el lloc de la dansa, el negre i la foscor envaïren els espais de la llum i dels colors…

Malgrat tot, el sentit de l’humor es va mantenir durant el setge. Ho hem vist en els pasquins penjats a les cantonades, en les cançons que sonaren pels carrers de la ciutat quan es va saber que els aliats l’abandonaven a la seva sort, en els malnoms posats pels escrivents de l’Hospital de la Santa Creu als presoners que hi ingressaven, o en els versos satírics del poeta Joan Gualbes. No sabem fins a quin moment del setge es va mantenir aquest sentit de l’humor, però és indubtable que va existir durant força temps com a mecanisme de defensa que resulta habitual en el comportament de les persones sotmeses a grans tensions.

Respecte dels fets militars del setge, alguns es mostren potser «cortesos» i «lluïts» en les formes. Els uniformes de colors brillants i cridaners poden donar una visió falsament vistosa d’aquella guerra, i l’ús brillant de la música, utilitzada molt sovint per les dues parts, per manifestar seguretat i confiança, o per «tapar» el soroll dels canons en moviment, pot contribuir a aquesta idea. Hem trobat, però, pàgines d’una enorme duresa que esvaeixen aquesta possible imatge.

Un element que acosta a la veritable realitat viscuda aquells mesos és la importància que la guerra de nit va tenir en el setge. Era, lògicament, el moment en què els preparatius per als atacs i els atacs mateixos es podien produir amb menys risc i més capacitat de sorpresa. En la foscor es produïen moviments de tropes i accions que semblen més a prop d’algunes tàctiques del segle xx que de les batalles «obertes», en rigorosa formació militar, que potser alguns esperen del segle XVIII. En una ciutat que havia vist com la festa era desplaçada per la pregària, la meravellosa tradició dels focs d’artifici barcelonins deixà d’aplicar-se a la «transformació de la nit en dia», tema preferit de les festes i celebracions, i s’emprà en accions de guerra. En efecte, per poder veure els moviments dels assetjants a la nit, es llançaven focs d’artifici que il·luminaven la zona per on es movien les tropes contràries.

Com en tots els setges, a més de la guerra nocturna també hi va tenir un gran paper la subterrània. Als dos bàndols la feina dels minadors o sapadors sota terra era essencial. Com la guerra de nit, l’activitat subterrània creava un terror molt diferent dels més obvis. Tot i això, és evident que en el cas de Barcelona les bombes i les bales directament dirigides a les cases van ser les que tenien el paper fonamental en l’objectiu de mantenir permanentment viva la por entre els ciutadans.

En definitiva, el setge suposà una lluita molt dura i molt difícil per als combatents i, en el cas dels assetjats, també per als que no eren militars. En els mesos finals no hi va haver un moment de treva o de descans, ni una estona de calma ni de dia ni de nit, ni a les muralles i baluards ni a les cases, ni per sobre ni per sota de la terra que es trepitjava. I per molt que els clergues hi insistissin, no devia ser fàcil confiar en el Cel si era d’allà d’on les bombes queien sense treva.

El final de la guerra significà l’inici d’una nova etapa, amb una ciutat de nou diferent. La Barcelona posterior als combats va quedar fracturada en un sentit tant físic com polític i econòmic. Qualsevol de les persones que va perdre la casa a causa de la construcció de la Ciutadella simbolitza la Barcelona derrotada. Però també la representava un dels administradors borbònics de la ciutat, com ara Rafael de Cortada, o qualsevol dels austriacistes de relleu que, després del setge, van destacar per la seva ràpida i lucrativa adaptació al nou règim, com ara Ignasi Fontaner i Martell. La «quarta» Barcelona, però, va estar formada majoritàriament per persones que havien lluitat per defensar les formes pròpies de fer del país i de la ciutat i que, en la mesura de les seves forces i possibilitats, es van aplicar dignament a la supervivència i la recuperació.

En part pel fet de seguir el text de Francesc de Castellví, s’ha construït un mite benintencionat sobre el «dia després» de l’11 de setembre. Segons aquesta recreació voluntariosa de la realitat, un cop acabada la batalla i rendida la ciutat, els barcelonins van obrir les botigues i tallers i treballaren com si res no hagués passat. Castellví va escriure que ho van fer «con tranquilidad, como si dentro de la ciudad no hubiera sucedido cosa alguna». El cronista Nicolás de Jesús Belando va manifestar quelcom similar, referint-se com Castellví no al dia 12 de setembre, sinó al 14, com si s’haguessin necessitat tres dies per veure arribar la «normalitat»: «El día 14 todo estuvo sosegado, se vieron abiertas las casas y las tiendas, y quedó corriente el comercio.»392

Aquesta imatge positiva de la situació postbèl·lica queda lluny de la realitat. Els fets, en efecte, van ser molt més crus. Allò que realment van haver de fer els habitants de Barcelona aquell «dia després» i encara durant dies, setmanes, mesos i anys, va ser molt més difícil que obrir les botigues i els tallers, treballar i mostrar una ferma voluntat de refer-se després de la derrota. La voluntat hi era, però faltava la resta d’elements.

Acabat el setge, la situació fou tan espantosa com els dies anteriors, menys pel que fa als combats i bombardeigs, que sortosament havien acabat. Cal retenir sobretot que no van cessar les defuncions, ja que moltes de les persones ferides a la darrera etapa del setge moriren després de l’11 de setembre.

D’altra banda, les cases de la ciutat es trobaven en unes condicions físiques que eren o bé dolentes o bé pèssimes, tal com estaven les botigues i els tallers. Totes les cases van quedar malmeses en més o menys grau (vegeu els Annexos). I l’enderroc parcial o total dels edificis va comportar que una part de les eines i els instruments utilitzats per treballar quedés inservible. A més, els membres de qualsevol dels oficis no disposaven de gaires matèries primeres, ja que en bona part es van exhaurir durant el temps de l’encerclament. No hi havia tampoc gaires productes elaborats que estiguessin preparats per a la venda, ja que sense aquestes matèries primeres molts s’havien deixat de produir força abans del final del setge.

Per tant, sobre el mite benintencionat del «dia després», cal preguntar-se: treballar on, com i amb què? A les consideracions anteriors, caldria afegir el desastrós nivell en què havia quedat la capacitat adquisitiva de la població. Bona part s’acostava al nivell de la misèria, moltes persones demanaven caritat i les famílies que encara tenien diners en metàl·lic no en posseïen gaires. Així, doncs, al «vendre què?» caldria afegir un «vendre-ho a qui?».

Més que tornar a la normalitat, cosa que era impossible malgrat la imatge optimista que va voler donar Francesc de Castellví, els barcelonins van comprovar ben aviat que succeïa allò que tant havien temut. No només la situació era terrible en acabar la lluita, sinó que havia triomfat un model absolutista de fer les coses. Com és ben sabut, Catalunya va perdre els seus drets amb el Decret de Nova Planta i la ciutat va veure eliminat el seu Consell de Cent, substituït per administradors directament nomenats per Felip V. Els també nous «alcaldes de quarto» o «comissaris de barri» i els agutzils reials assistien a les reunions de les confraries per tenir-les sota un estricte control.393 Hem vist que, el 19 d’octubre de 1714, l’agutzil reial Antoni Burgada va ser present a la reunió de la confraria dels mercers botiguers de teles, a casa del cònsol Pere Pasqual Plantí, i que també assistí, el 29 de juliol de 1715, al consell de la confraria celebrat al domicili del cònsol Fèlix Seriola. Hem conegut casos semblants, en què, fins i tot, l’autoritat especificava quin era l’únic tema que es podria tractar a la reunió. Aquest control era la norma imposada a uns col·legis i unes confraries que abans gaudien de graus d’autonomia molt considerables: durant el setge havien pogut i volgut decidir, «a intel·ligència seva», qüestions tan fonamentals com quins membres sortirien fora muralles a lluitar amb l’enemic.

A la Barcelona vençuda va tenir lloc també una mena d’«exili interior», és a dir, portat a terme a la mateixa ciutat amb desplaçaments al Raval. La seva gravetat no tenia res a veure, per descomptat, amb les execucions i els càstigs, la duresa de l’empresonament, fos geogràficament proper o llunyà, i l’exili. El trasllat al Raval fou, però, un més dels símbols tangibles de la derrota i de la nova situació, com ho seria també, uns anys més tard i de manera molt punyent, el fet de poder veure la Ciutadella des de l’amputada plaça Major de Barcelona, esdevinguda límit de la ciutat i dominada pels canons del fort borbònic.

Al Raval es van traslladar, per exemple, Caterina Bonilla, la dona de Josep Vicent Torres Eiximeno, i Amador de Dalmau. Dos casos que es van produir en paral·lel als fets molt més greus que els afectaven: mentre ells s’havien de desplaçar, el marit de la primera i el fill del segon estaven empresonats. Al carrer de Sant Pau, igualment al Raval, va anar el comte de Plasència, de qui coneixem el drama que va viure en els moments finals del setge. Com Amador de Dalmau, el ciutadà honrat Joan de Llinàs i Farell, que també posseïa un habitatge al carrer de Montcada, es va haver de traslladar al carrer de l’Hospital. En aquests casos, més enllà de l’estat dolent de les cases en les quals havien viscut fins al final del setge, aquest «exili interior» va ser provocat pel segrest de les seves propietats, pel fet de ser austriacistes destacats.394

La victòria borbònica també es va fer notar en l’allotjament forçós dels oficials dels vencedors en cases importants de la ciutat, i va implicar l’ocupació d’altres edificis per part dels soldats dels exèrcits vencedors. Aquests eren problemes esperats, però, en canvi, una conseqüència imprevisible i molt més greu de la derrota fou l’enderroc de mil cases per aixecar la Ciutadella i deixar lliure l’espai per a l’«esplanada», l’àmplia superfície de seguretat sense edificis que s’havia de crear entre el fort i la nova façana de llevant de la ciutat amputada.

A causa de la construcció de la Ciutadella, la gent de la Ribera, sempre lluitadora, va patir la desaparició del seu barri: quelcom que sembla més que una senzilla casualitat provocada per imperatius tècnics del disseny d’una fortalesa eficaç. De fet, els vencedors van manifestar obertament la satisfacció de poder eliminar aquesta zona, sense fer referència als altres barris que també foren eliminats. A la Ribera vivia la gent que, des de sempre, era la més reivindicativa de la ciutat i a qui els militars borbònics culpaven de la durada insòlita de la resistència barcelonina. Sobre els altres molts problemes causats per la construcció de la Ciutadella no cal insistir, ja són prou coneguts.395

La pressió econòmica exercida a Barcelona immediatament després de la derrota de la ciutat va ser molt contundent. S’inicià, com hem vist, amb els «donatius» exigits als gremis i amb l’impost del «dret de campanes», que afectava les institucions religioses. Felip V volia recuperar aviat les despeses ocasionades per la guerra i el setge i, també, obtenir diners per aixecar la Ciutadella. La pressió va continuar amb la imposició del cadastre, que molts barcelonins, senzillament, no eren capaços de pagar després d’haver patit les dificultats del setge.396

A més de tot això, l’escassa activitat comercial i la dràstica reducció de la feina en moltes de les activitats que abans eren clau a la ciutat van tenir efectes molt greus en la seva economia. Acabat el setge, es va donar un increment notable de la pobresa, i no entre els «marginats», sinó al si dels gremis i col·legis, fins i tot en aquells d’economia més sòlida, com el dels notaris, o amb una activitat indispensable, com el dels forners. Aquesta pobresa de la Barcelona vençuda, abans desconeguda amb una intensitat tal, es pot qualificar d’«imposada», ja que era conseqüència del setge i de la derrota.

Les respectuoses súpliques amb justificacions per no pagar l’impost del cadastre, signades per força barcelonins al final de 1717 i enviades a l’intendent general el març de 1718, palesen la situació de pobresa extrema a què havia arribat una part considerable de la població.397

Aquestes súpliques van permetre que els recaptadors fessin un «estado o resumen de las cantidades rebajadas por diferentes causas en la imposición del catastro, taxa personal de 1717», en què van constar les xifres de la situació a Barcelona: 305 «maestros pobres de solemnidad»; 37 «maestros muertos»; vint-i-vuit «maestros que se embarcaron con la Armada, son soldados o trabajan por su Magestad»; 59 «maestros ausentes»; 62 «maestros taxados como a maestros, habiendo de ser como mancebos»; 38 «maestros taxados con dos gremios»; 83 «mancebos ausentes y con la Armada»; 50 «mancebos soldados y que trabajan por su Magestad»; quatre «mancebos muertos»; 38 «mancebos pobres de solemnidad»; i dos «mancebos tasados en dos gremios».

Com indica aquest «estado», la pobresa «de solemnitat» havia crescut molt en els tres anys i mig transcorreguts des de l’11 de setembre de 1714, i les confraries havien d’alimentar no pocs dels seus membres. Afortunadament, la solidaritat a la ciutat era gran, fins i tot més enllà del paper habitual de «protecció social» exercit pels gremis. El cinter Rafael Socias, per exemple, gaudia de la caritat de «diverses persones ben intencionades com son lo senyor don Francesc de Cardona, don Josep de Antich y Gerònim de Mascaró […] senyors administradors, y també per medi del bassí dels pobres vergonyants de Santa Maria del Mar»; els testimonis i notaris Francesc Cortès i Sever Pujol, interrogats per fer l’esmentat «estado», afirmaven que també havien fet caritat a Rafael Socias.398

Tal com se cita en el resum quantificat, força persones van marxar de la ciutat al cap d’un temps d’acabat el setge. L’emigració — en bona part, desplaçaments a poblacions del territori català— va ser una de les maneres d’evitar la misèria. Això va ser especialment clar en el cas dels propietaris o llogaters afectats per l’enderroc de cases per fer la Ciutadella. Molts van anar a poblacions catalanes i altres hagueren de marxar fora de Catalunya.399

Quan l’any 1717 es van signar les súpliques, coordinades pels diversos col·legis i gremis, el mestre d’aixa Jeroni Verde havia marxat a Nàpols; el serrador Joan Melloch s’havia traslladat a Sant Feliu de Guíxols; el mariner Cosme Molardos, esmentat més amunt com a propietari de casa a la Ribera, havia partit a Vilassar i el podem incloure entre els que van marxar perquè s’havien quedat sense habitatge; el mercader de teles Miquel Alegre ja s’havia «absentat de la ciutat»; Esteve Sans, hostaler, i Francesc Caldavet, «son fadrí, sen anaren per fer son domicili en Manresa lo mes de juny 1717»; el manyà Narcís Segués «se ha ausentat y té son domicili en Manresa»; Joan Pau Jacas, també manyà, ja vivia a Pamplona; el calderer Bonaventura Alberni «fa quatre mesos està ausentat de la ciutat»; els flequers Macià Serrabassa, Salvador Jova, Josep Roca, Lluís Canet, Miquel Sales, Agustí Colomer, Joan Baptista Sunyol, Benet Lucas i Joan Carles eren fora de la ciutat «alguns més de un any, altres un any, altres nou o deu mesos»; els brodadors Francesc Matas i Josep Company havien marxat a Portugal feia quatre mesos, «amb Francesc Tutó, fadrí brodador de Matas»; Miquel Mirapeix, teixidor de lli, s’havia instal·lat a Igualada set mesos enrere; els pintors Josep Passoles i Pere Antoni Caselles s’havien absentat «ab tota sa família» quatre mesos enrere; el conegut escultor Lluís Bonifaci havia marxat a Valls «als primers d’agost passat ab tota la família»; els pescadors Alexandre Martines, Benet Sagarra i Josep Xurriaca «sen son anats en las costas de España ab sas embarcacions»; Ambrós Barriga havia mort a Sant Joan de les Abadesses, on havia anat després del setge.400

Una altra via per evitar la misèria va ser l’allistament a l’exèrcit o a l’armada. El 24 de juliol de 1717, el gruix de l’expedició espanyola que partia a la conquesta de Sardenya va salpar del port de Barcelona, i el dia 30 ho va fer la resta de la flota. Força barcelonins empobrits s’hi van embarcar: Cristòfol Marçal, amb plaça d’artiller, en fou un. Sabem també que, si bé diversos ferrers de tall treballaven per al rei a les Drassanes o a la pedrera de Montjuïc, altres s’enrolaren a la flota preparada per a la conquesta de l’illa.

Quasi un any més tard, el juny de 1718, l’exèrcit que s’havia de dirigir a Sicília sortí també del port de la Santa Creu, i molts altres barcelonins i catalans s’hi van allistar. A les súpliques consta, en efecte, que molts residents a Barcelona s’enrolaren a l’armada de Felip V.401

Molts homes decidiren treballar a les obres de la Ciutadella i a les pedreres de Montjuïc, d’on s’extreia la pedra utilitzada per construir el fort. Era una sortida difícil de triar i humiliant per a tothom, però sobretot per a aquells que, a més de patir la derrota havien perdut les cases precisament a causa de la construcció del fort.

El daguer Bernat Català explicava a la seva súplica que no podia pagar l’impost del cadastre atès el «poc jornal» que guanyava treballant de manobre a la Ciutadella. A les obres del fort borbònic hi van treballar també, entre molts altres: Jeroni Font, aprenent de blanquer; Joan Amillos, xocolater; Gabriel Muxella, mestre de cases; Pere Vultà, que, requerit per pagar l’impost del cadastre, va declarar que ja no era xocolater, sinó jornaler de la Ciutadella, o Francesc Bellver, mestre de cases de Terrassa, desplaçat des de la seva població perquè allà tampoc no hi havia prou feina. Aquest darrer cas és un dels exemples que ajuda a explicar el creixement de població de la Barcelona posterior al setge (vegeu els Annexos), en part a causa de les dificultats que també es patien en alguns llocs del territori català proper.

A més dels desplaçaments obligats fora de la ciutat, els allistaments a l’armada i els treballs en benefici del rei d’Espanya, les súpliques mostren l’estat de pobresa de moltes persones.

En el cas de l’encepador Miquel Padró, la respectuosa petició per no haver de pagar l’impost deia: «Poco después que entraron sus armas en esta ciudad se vio precisado de cerrar la puerta y retirarse en una de las Huertas de San Bertrán en donde se mantiene con la asistencia que le suministraba el cariño de su madre, como también al presente se mantiene.» A més, l’any 1717, Miquel Padró va tenir la mala sort afegida de ser un dels afectats per la voladura del magatzem de pólvora, fet de tàpia i situat a les hortes entre Sant Pau i les Drassanes, que contenia uns 1.000 quintars del perillós producte. El fràgil edifici «se voló a actividad de una centella», d’un llamp, en una nit de tempesta. Miquel Padró, «vecino a dicho almacén […], quedó enterrado bajo las ruinas de dita casa, de donde le sacaron con un brazo rompido, y tan maltratado que es digno de conmiseración».402 La desgràcia perseguia el pobre home.

En el cas del fuster Joan Sala, la petició informava: «No té botiga de fuster ni de altre ofici, sols treballa a jornals com a fadrí, essent molt poch lo treball fa, per tenir la edat de passats de 80 anys.»

Sobre el notari Jeroni Brotons, la súplica explicava que «se troba exausto y faltat de medis per sustentar ell y els fills, de forma que tots se alimentan del que uns y altres de charitat li subministren». De tal manera que li resultava impossible pagar les sis lliures d’impost que li corresponien: els testimonis i notaris Isidre Famades i Tomàs Simon asseguraven que Brotons no tenia béns per poder pagar la quantitat.

També en el cas del notari Pasqual Abrell s’assegurava que estava incapacitat per pagar l’impost del cadastre i, entre els testimonis que així ho certificaven, es trobava una persona molt fiable a ulls dels felipistes: Magí Mercader, ciutadà honrat i mercader, de seixanta anys, esmentat més amunt entre els que van marxar de la ciutat just abans de començar el setge. Ni tan sols alguns notaris, normalment amb un nivell econòmic sòlid, se salvaven de la situació de misèria.

Es declaraven igualment pobres de solemnitat: Bernat Fontanell, corder de viola sense botiga que vivia a casa de Pere Matas, el seu sogre, també corder de viola; o Anton Pintor, mestre veler, que presentava el testimoni d’un home respectat com era el veler Francesc Calveria, de setanta anys.403

En els oficis amb molts membres, abans prou pròspers, també es notava sensiblement la pobresa que el setge i la derrota havien comportat: era el cas dels sabaters i també el dels sastres, molts dels quals eren en aquell moment «pobres de solemnitat».

Els enderrocs de cases per fer la Ciutadella van dur molta gent a la indigència. En ocasió de les súpliques de 1717, el revenedor Pere Martí demanà una rebaixa de l’impost del cadastre perquè l’eliminació del seu habitatge «cerca de la Ribera» l’havia deixat en un estat econòmic desesperat. Pere Martí reparà «con grandes gastos» la casa, molt malmesa per les bombes del setge, però després «el rey la ha tomado y ocupado con la Ciudadela, de tal suerte que aún de la desferra no se ha podido valer, por cuanto los carpinteros y maestros de casas que la habían remendado se lo llevaron todo a buena cuenta de sus trabajos y jornales». Com molts altres propietaris d’aquella zona de la ciutat, havia hagut de refer el seu malmès habitatge una vegada acabat el setge i després va constatar, impotent, que la casa s’havia d’enderrocar per aixecar el fort. El revenedor, així, es trobà en una situació en què «ni tiene albergue ni ejerce el oficio» (a causa de la situació econòmica), i havia de treballar a la pedrera de Montjuïc, per a les obres de la Ciutadella, i demanar almoina per a ell, la dona i tres fills.404

La súplica del sabater Joan Jacomet recollia: «Se troba en estat de pobre de solemnitat per anar a captar per socórrer ses necessitats, tot ocasionat de haver tingut de abandonar una casa que tenia a la Ribera.» Un edifici, per descomptat, eliminat per construir la Ciutadella.

En el cas de Jaume Sitjar, hortolà del Portal Nou, era la seva dona, Maria, la que havia de presentar la petició. El marit havia «perdut la pessa de terra o hort que tenia per causa de la Ciutadella y axí mateix unas casas que tenia espallades [enderrocades] per ocasió de la Ciutadella, en que consistia tot son patrimoni». Per això «li fou precís aplicarse en treballar en dita Ciutadella per poder sustentar a ella, sa muller y sinch fills molt petits; lo que també li ha faltat havent caigut malalt, de forma que ha més de dos mesos ques troba en lo llit ab una prolixa y grave malaltia, la qual lo ha posat en tant miserable estat». Com a conseqüència de tot plegat, Jaume Sitjar es va veure obligat a demanar caritat, i era d’esperar que acabés a l’Hospital de la Santa Creu.405

En el cas de Joan Deunosajut, hortolà del Portal Nou, la súplica explicava que havia perdut les terres a causa de la Ciutadella i que, als seus seixanta-tres anys d’edat, s’havia vist obligat a treballar de «tiraterra» a l’obra del fort borbònic. El mateix li va passar a Josep Casals, que feia de jornaler. Sabem també que Joan Vadrier, de setanta-set anys, no podia fer cap feina i que la casa que tenia al Pla d’en Llull i al carrer d’en Caldes havia estat enderrocada per aixecar la fortalesa borbònica.406

L’anàlisi de la presència de jornalers a la ciutat l’any 1716 mostra que el seu nombre era molt alt, un fet relacionat amb la situació econòmica adversa. En consten gairebé 500, amb un nivell de riquesa, com corresponia a la seva condició, molt baix: tan sols el 4,9% eren propietaris de la casa on habitaven, molt per sota de la mitjana de la ciutat.407 La forta presència de jornalers es devia, en bona part, a la manca de feina en els oficis que molts exercien abans; valguin els exemples dels qui, sense feina en el seu àmbit, es van veure obligats a treballar com a manobres a la Ciutadella. Aquesta la van fer, en part, persones que havien hagut de renunciar al seu ofici per passar a ser simples jornalers.

El nombre de vídues a la ciutat també era molt alt l’any 1716. Si se sumen aquelles que consten com a vídues de marits amb ofici (456) i les que apareixen com a vídues «a seques» (536), en resulta un total de 1.092. Es tracta d’una xifra elevada, originada per la situació bèl·lica recent, tot i que sabem que moltes dones que havien perdut el marit durant el setge es van tornar a casar molt aviat, el mateix 1714, i moltes altres l’any següent. Una majoria d’aquestes vídues es veien abocades a la misèria.

Un altre element a tenir en compte per avaluar la situació de la Barcelona vençuda és el nombre de «minyons», nens i nenes, que entraren a l’Hospital de la Santa Creu i de Sant Pau en el període. L’aproximació es pot fer a partir de l’anàlisi dels ingressos durant el mes de juliol de l’any 1717 i de la imprescindible comparació amb aquest mateix mes en anys «normals» anteriors al setge: 1690, 1696 i 1700.408

El juliol de 1717, entraren a l’Hospital de la Santa Creu 92 minyons (58 nens i 34 nenes), que suposaren el 28,7% de les entrades totals a la institució aquell any. Es constata també que quatre de les 92 criatures ingressades moriren a l’hospital. El mes de juliol de 1690, hi van ingressar quatre minyons (tres nens i una nena), que suposaren el 2,8% del total, i un va morir a l’hospital; el mes de juliol de 1696, ingressaren a la institució vint-i-set minyons (setze nens i onze nenes), el 10,2 % de les entrades, i un hi va morir; el mes de juliol de 1700, entraren a l’hospital 50 minyons (36 nens i catorze nenes), el 21,5% dels ingressos, i quatre van acabar els seus dies a l’hospital.409

És evident que l’ingrés de minyons a l’Hospital de la Santa Creu va anar augmentant amb relació a l’any 1690, possiblement a causa de les dificultats cada vegada més grans en el territori català, principal usuari de la institució barcelonina. Cal subratllar que la mortaldat dels minyons ingressats fou aquells anys molt baixa: un 5,8% en el conjunt dels quatre anys considerats. Sembla raonable pensar, per tant, que els ingressos de nens i nenes es van donar en bona part a causa de la fam. Les criatures no entraven a l’hospital a conseqüència de malalties, sinó per la desnutrició i, gràcies a les atencions i els menjars rebuts a la Santa Creu, es podien recuperar mínimament.

Resulta significatiu que, durant el mes de juliol de 1717, la xifra d’ingressos de minyons a l’hospital quasi doblés la del mateix mes de l’any 1700, i que el 1717 el percentatge d’entrades de minyons respecte del total d’ingressats fos també més alt que el de l’any 1700. Atès que la proporció de catalans nascuts fora de la capital que ingressaven a l’Hospital de la Santa Creu era sempre molt alta, es pot concloure que després del setge de Barcelona les condicions de vida eren, no només a Barcelona sinó també en altres zones de Catalunya, força pitjors que abans de l’encerclament.

En consonància amb això, els documents de maig de 1716 del cadastre borbònic mostren que moltes famílies havien acollit nens i nenes a casa seva.410 Pel que fa a les famílies esmentades en aquesta obra, comprovem que una tenia a casa vuit nens, dues n’acollien sis, una n’ajudava cinc, cinc famílies n’allotjaven quatre, catorze tenien tres criatures a casa, sis n’alimentaven dues i vint acollien un nen al seu habitatge. La solidaritat ciutadana salvà de la fam aquest centenar llarg de criatures i, per descomptat, moltes més.

Tenint en compte el seguit d’elements tractats en aquest apartat sobre la ciutat vençuda, podem dir que, després del setge, la ciutat pròspera i dinàmica que havia estat Barcelona va esdevenir, en una part gens menyspreable, una ciutat de «pobres de solemnitat».

No tothom patí amb la mateixa duresa extrema les conseqüències de la guerra i de la derrota: alguns van poder treure profit de la situació postbèl·lica. Després dels bombardeigs borbònics i dels enderrocs que provocaren, la reconstrucció de la ciutat va resultar un negoci important, a sumar al que suposava aixecar l’enorme Ciutadella. A més dels mercaders i negociants, s’hi van implicar mestres de cases, fusters, manyans, picapedrers, rajolers, etc. I tal com ja havia passat després del setge de 1697, una vegada acabat el de 1713-1714 aquells que disposaven de capital van poder comprar, a bon preu, algunes de les cases malmeses que els propietaris no podien restaurar o els censos de les quals no estaven en condicions de pagar.

En alguns casos de bona voluntat o d’obligada estratègia econòmica, es van rebaixar les quantitats a cobrar pels censos. Així, el 19 de febrer de 1715, el vicari general Baltasar de Bastero va donar llicència al reverend Joan Pau Colomer per reduir les quantitats que cobrava, com a titular del benefici sota la invocació de Nostra Senyora dels Desemparats, pels censos de dues cases malmeses per les bombes: una al carrer d’en Ripoll, propietat del notari Marià Sahones, i una altra al carrer de Sant Pere Més Baix, del fadrí cirurgià Josep Molas. Joan Pau Colomer podia mantenir inalterat, en canvi, el cens que cobrava per un habitatge del carrer de la Tapineria, al costat de la Davallada de la Canonja, propietat del sastre Joan Clausells i menys tocada pels projectils borbònics.411

Cal notar també que, una vegada acabat el setge, fou apreciable la quantitat de francesos que es van instal·lar a la ciutat. L’any 1716, a més d’aquells que treballaven com a empresaris de la construcció de la Ciutadella, un nombre considerable de negociants francesos apareixen situats a l’àrea econòmicament més dinàmica de la ciutat: el marxant Enrich Bastida al carrer del Palau; el negociant Antoni Blanxart al d’en Gignàs; el negociant Francesc Guieu al carrer dels Agullers; el marxant Antoni Santandreu i el mercader Pedro Gauscun al carrer Ample; el negociant Joan Mayner i el marxant Joan Cardier al carrer de la Muralla de Mar; el negociant Francesc Castalot a les Voltes dels Encants; un negociant de nom Pedro i els marxants Talbert, Llebordieu i Joan Carbonell al carrer dels Canvis Nous; un marxant anomenat Luis i de cognom desconegut Davant del Palau, o el marxant Crebau al carrer de l’Esparteria.412

Aquesta ocupació de llocs centrals de la ciutat era el símptoma d’una posició privilegiada dels francesos, que per força havia de provocar rebuig. El 10 d’agost de 1715, es produí una queixa que denunciava el fet que molts francesos que havien seguit en el seu moment les tropes de Felip V i que negociaven a la menuda draps, barrets, camises, sabates i altres gèneres, s’havien instal·lat a Barcelona per despatxar-hi llurs mercaderies, i, com que no eren veïns de la ciutat, no tenien algunes de llurs obligacions.413

Si els vells «enemics» francesos havien trobat ràpidament a Barcelona el camí dels negocis, també molt aviat es va produir el «retorn dels aliats». En efecte, poc temps després del final del setge, a la Ciutat Comtal hi treballaven comerciants anglesos i holandesos. Fins i tot una companyia com la de Shallet i Crowe, els més destacats austriacistes anglesos a Catalunya, va començar a actuar a Barcelona i a la resta del país no gaire després de l’11 de setembre.

També convé saber que, en contrast amb les moltes persones que havien passat a ser pobres, alguns homes de negocis i d’altres que actuaven en els llocs oportuns de l’economia van saber treure profit de la nova situació política. En el cas dels austriacistes calia, però, que s’adaptessin ràpidament als canvis que la derrota havia produït.

Després de la victòria borbònica, les persones que havien estat perseguides per Carles III quedaren ben situades per rebre càrrecs o favors econòmics i, d’altra banda, la nova situació va propiciar canvis singulars de partit entre els vençuts. El cas dels germans Duran ho exemplifica molt bé. Si el notari Francesc Duran havia estat empresonat pel virrei Velasco el 1704, com a membre del Consell de Cent que no va voler revelar les deliberacions, i si l’adroguer Vicenç Duran va morir defensant la ciutat, el mercader Josep Duran, que durant el setge portava ni més ni menys que els afers de la Seca, es va saber adaptar àgilment als canvis. Així, no gaire després del final del setge, i malgrat el seu passat austriacista, les autoritats borbòniques van considerar que ell i el seu fill ja eren lleials a Felip V. El 26 de març de 1719, «atendiendo a los honrados procederes de Josep [Duran i Mora] y Jaume Duran [i Pujades], mercaderes de Lonja», i sabent «las crecidas partidas de dinero con que en las ocasiones han procurado adelantar el real servicio y esperando Su Magestad [Felip V] lo continuarán con igual puntualidad y celo en las que en adelante se ofrecieran», es va decidir concedir-los l’excepció d’allotjaments, un privilegi atorgat només als fidels servidors del rei.414

El cas d’Ignasi Fontaner i Martell, que havia estat pagador de les tropes de l’arxiduc i que, com sabem, l’havia allotjat a la seva casa d’Horta, i el del negociant Francesc Jofré van resultar també força cridaners.415 Com altres homes de negocis, van fer tot el possible per refer-se, però en el seu cas amb una exagerada visibilitat en el canvi de partit. Tots dos van participar, des de 1715, en els afers de la construcció de la Ciutadella. Jofré ho va fer com a fiador de la companyia que la va emprendre, però va ser Fontaner qui assolí el màxim nivell en la capacitat de canviar d’orientació política i treure’n profit. Malgrat que era reconegut per la nova administració com «uno de los que han sido más tenaces en su rebelión», fou nomenat tresorer de les fortificacions de Barcelona, és a dir, tresorer de la Ciutadella, càrrec que exercí fins que el substituí el seu fill, Joan Antoni Fontaner i Trulles.416

En tot cas, la recuperació econòmica del conjunt de la població no podia ser tan ràpida com la que van protagonitzar els Duran o els Fontaner. Sortosament, l’ajuda del territori català podia contribuir, passat un temps, a pal·liar la mala situació de força homes i dones. Les ciutats catalanes van ser llocs d’acollida de moltes persones que, amb famílies amb un peu a Barcelona i l’altre a la població d’origen, tornaven a la «pàtria». Es pot esmentar el cas del famós doctor en drets Francesc Grases i Gralla, austriacista a qui Carles III havia concedit el títol de ciutadà honrat l’any 1705 i protagonista del conegut «afer Grases». El març de l’any 1716 declarà, a fi de ser eximit del pagament de l’impost del cadastre, que no tenia béns i que «la poca fortuna y molta falta de medis lo ha precisat a dividir la família, enviant a sa muller y cinc fills en casa son germà Josep Grases de la vila de Reus, y quedantse ell solament amb un fill seu en esta ciudad, a una casa de la plaça de Santa Anna que és de Pere [Faust] Tagell», apotecari, molt malmesa per les bombes i que el farmacèutic li deixava sense haver de pagar lloguer.417

L’ajuda del territori no tan sols es va produir com a resultat de les estretes relacions familiars entre la capital i les altres poblacions catalanes. Ho hem vist en el cas de l’encàrrec fet per un botiguer de Reus a un fuster de Barcelona, tan sols un mes després d’acabat el setge.

Caldria, en tot cas, aprofundir en l’estudi de la transició que, des del punt de vista de l’economia, es va produir entre l’abans i el després de la derrota catalana. Ara estem en bona situació per fer-ho, ja que coneixem amb gran detall la situació anterior a 1714 i ja ningú pot pretendre atribuir a l’administració borbònica tots els elements positius de l’economia posterior a aquesta data; en efecte, ha quedat ben establert que, en una gran part, ja n’hi havia des de molt abans del setge, tant a la capital com al país.

És indubtable que l’acció repressora dels vencedors va causar entrebancs. Josep Maria Torras i Ribé ha escrit: «En analitzar els efectes de la derrota de 1714, caldria concloure que Catalunya no solament va perdre privilegis i institucions, i va patir una repressó acarnissada, sinó que va ésser sotmesa per Felip V a unes represàlies fiscals, econòmiques i polítiques sense precedents, i en tot cas les bases de la recuperació setcentista no caldria cercar-les, doncs, en els suposats beneficis derivats de la imposició del règim borbònic, sinó més aviat en l’esforç desesperat i en l’abocament al treball dels catalans de l’època —“los catalanes de las piedras sacan panes”, deia Cadalso—, i en la capacitat d’arrossegament de l’expansiva conjuntura europea del moment, els efectes de la qual, d’altra banda, ja s’havien fet notar precoçment a Catalunya des de finals del segle XVII.»418

A més de les conjuntures, val la pena tenir en compte que l’evolució del país des de la segona meitat del segle XVI havia creat unes bases estructurals molt sòlides, entre les quals comptaven molt l’experiència i la sapiència acumulades. Els adroguers són un bon exemple dels «negociants» que havien ascendit des de la pràctica d’un ofici, que havien establert relacions a Catalunya i a fora i que havien acumulat una experiència que després de 1714 resultà tan útil com ho havia estat abans. Respecte dels adroguers i la situació posterior a la guerra, Isabel Lobato ha apuntat: «Cuando, finalizada la Guerra de Sucesión, el hundimiento de las relaciones con Lisboa reduzca considerablemente la función económica de la corporación, los más importantes adroguers barceloneses no sufrirán las consecuencias, puesto que, ya a finales del siglo XVII, no formaban parte de sociedades que tuvieran como fin específico la explotación de una botiga, sino que su actividad había derivado hacia otros campos de actuación más cercanos al gran comercio y a las finanzas.»419 En efecte, aquesta condició d’homes de negocis ben connectats amb mercats exteriors importants els va ajudar a progressar, i el mateix va passar amb agents econòmics que procedien d’altres sectors.

La trajectòria d’acumulació de sapiència i d’experiència anterior al setge també resultà molt favorable, per exemple, en el cas dels homes de negocis que abans foren argenters. L’any 1717, l’argenter i comerciant Francesc Roig i Vives exportava des de Mataró «aiguardent a la prova d’oli». És un bon exemple per mostrar que la recuperació posterior a 1714 no va sortir del no-res, ja que Roig havia protagonitzat activitats similars molt abans d’aquesta data, en especial amb exportacions a Holanda. Les xarxes comercials a Catalunya i a l’exterior ja estaven establertes des de feia dècades: les de Francesc Roig i Vives i les de desenes d’altres comerciants catalans. Després de 1714 s’aprofità la llarga i sòlida experiència anterior i s’explotaren les relacions prèvies en la mesura del possible, amb la recuperació de les vies tancades per la guerra i amb l’ampliació de les xarxes comercials.420

Com hem escrit en altres llocs, gràcies a les bases establertes a partir de la segona meitat del segle XVI, «Barcelona fou econòmicament dinàmica, ben connectada amb el món, amb una vida cultural intensa i uns graus notables de cohesió social. Aquesta societat, pròspera sens dubte, va haver de patir, entre 1691 i 1714, l’horror de la guerra. I si va tenir forces per resistir i capacitat per refer-se relativament ràpid després dels fets bèl·lics, va ser precisament pels fonaments posats anteriorment. Per descomptat, aquella societat no necessitava, per seguir avançant, que una suposada racionalització exterior vingués a obrir-li els ulls i a marcar-li, per la força de les armes, la direcció d’un futur millor».421

Sabem que per aixecar la Ciutadella es van enderrocar mil cases, que suposaven el 17% del teixit urbà barceloní.422 Doncs bé, tan sols el 30% dels afectats per aquests enderrocs es va quedar a la ciutat; el 70% restant va trobar refugi en alguna de les ciutats del territori proper a la capital. Això encaixa amb tot allò que havia succeït al país entre 1550 i 1640, reforçat encara més a partir de l’últim terç del segle XVII. Barcelona i Catalunya avançaven econòmicament juntes i de manera ben articulada. Les poblacions força especialitzades del sistema de ciutats català desenvolupaven amb eficàcia llurs diferents papers i la capital feia, sobretot, de centre de direcció, comercialització i distribució ben relacionat amb els mercats exteriors. Catalunya i Barcelona eren realitats inseparables, conformadores d’un complex sistema de relacions. Parlar de Barcelona era fer-ho de Catalunya. Des de l’inici del segle XVII, molt més que abans, els barcelonins provenien de tot el territori català, i la majoria tenia un peu a la capital i un altre a la ciutat d’origen. Així, és fàcil d’entendre que, quan es van produir els enderrocs per construir la Ciutadella, molts hi anessin a establir-se.

Però, a més de facilitar la reubicació física dels afectats, resultava encara més important el fet que les ciutats concentressin bona part de les activitats econòmiques del país, coordinades en gran mesura des de la capital. Era més notable la producció dels blanquers de Manresa que la dels barcelonins, i més destacada la dels paraires d’Osona que la dels que treballaven a la Ciutat Comtal. Mentre que, per posar un altre exemple, el vidre que es venia a Barcelona i s’exportava des de la ciutat es fabricava a Mataró. Estaven sòlidament posades les bases que podien permetre una recuperació relativament ràpida de Barcelona, que havia patit tan traumàticament les conseqüències de la derrota militar. El país funcionava com un conjunt ben travat, en què els terribles efectes de la guerra a Barcelona suposaven, «tan sols», la ruïna d’una part relativament petita de la producció global del país i un contratemps, «només», per al seu sector director, ubicat a la capital.423

Després de la derrota i de la demolició d’una part important de la ciutat, l’economia catalana es va ressentir menys que si Barcelona hagués estat l’espai fonamental de producció i la capital d’un país amb poca activitat i mal articulat. Quan va tenir lloc el desastre de 1714, Catalunya era ja, des de feia més d’un segle, un país dotat d’una manera d’ordenar les relacions productives i econòmiques en el territori capaç de ser eficaç en els períodes d’estabilitat i també en els de crisi.





LA «SOCIETAT DE LA FE PÚBLICA»





Als «Previs» hem recordat que el grau de participació i d’implicació de l’«home comú» en el govern de Barcelona era considerable, sobretot si es compara amb el de poblacions de fora de Catalunya. En aquest sentit, hem vist a les «Notícies» l’admiració que la forma de govern de la Ciutat Comtal va produir en el valencià Josep Camañes, semblant a la manifestada pel portuguès fra Domingo de Conceição. Alhora, eren evidents la possibilitat d’ascens social relativament ràpid i la notable barreja en l’espai de la ciutat de persones de nivells econòmics diversos. Aquestes característiques no es poden separar del respecte a la res publica, que la majoria podia sentir com quelcom proper, de la voluntat de complir els usos, el costum i les lleis, que guiaven i alhora beneficiaven la població, de la necessitat de referendar les accions corresponents amb la fe pública, entre altres coses per evitar tota sospita de frau, i de la qualitat i el prestigi dels notaris barcelonins. Una societat que era singular en aquests aspectes importants i definitoris havia de disposar d’uns notaris també singulars.

A l’inici de l’obra ens hem referit al significatiu episodi que el cirurgià-barber Mateu Hereu va protagonitzar el 1704. Més endavant, durant el setge, la manera d’actuar de Segimon Comte en el seu càrrec de mostassaf indica també força bé com era la societat barcelonina del període: per defensar la res publica i la utilitat i la dignitat de les funcions que exercia en el govern municipal, Comte fou capaç d’enfrontar-se amb Amador de Dalmau, un dels personatges més significats de la ciutat i el més important en la contribució financera a la seva defensa.

Molts dels comportaments recollits a les «Notícies» encaixen amb una societat amb trets força característics. Quan va començar el setge es van donar uns graus elevats de «comprensió» respecte dels que havien marxat abans de l’arribada de l’enemic. I durant el setge, la manera d’actuar contra aquells que no van voler defensar les muralles resultà molt condescendent i ben poc extrema, en contrast amb el que normalment succeeix en temps de guerra i en el si d’estructures militars reglades o de societats marcadament autoritàries. Resulta també notable el fet que, en els moments més difícils del setge, i malgrat les prioritats militars de la defensa de la ciutat, els col·legis i els gremis mantinguessin les maneres d’actuar pròpies, força autònomes i molt participatives. Hem sabut, per exemple, que als consells celebrats als baluards les decisions es van prendre com en temps de pau, comptant amb la presència de la majoria dels membres i davant un notari que n’aixecava acta; i era la sort qui triava els homes que s’havien de jugar la vida fora de les muralles. És en les situacions de drama intens quan es percep més bé la solidesa de les bases d’una societat.

A més d’aquests i d’altres fets prou significatius, hem pogut apreciar igualment la força que tenia el respecte a les maneres de fer en comú sancionades pels usos i el costum i/o recollides a les lleis. Unes maneres de comportar-se socialment admeses que feien dels individus ciutadans amb drets i deures, que els convertien en peces d’un flux cívic de molt llarga durada. I hem constatat que aquestes maneres de fer havien de quedar, a més, referendades davant notari.424

A partir del 25 de juliol de 1713, una part de la quotidianitat prebèl·lica va maldar per mantenir-se com abans del setge. La vida quotidiana havia passat a ser una «vida no quotidiana», del tot excepcional a causa del setge, de la mateixa manera que la ciutat s’havia convertit, en aspectes com ara la manca d’intercanvis de tota mena, en una «no-ciutat». Però si van desaparèixer algunes característiques que defineixen una població en situació normal, i si moltes de les activitats de la vida quotidiana canviaren radicalment, alguns comportaments es van mantenir de manera significativa. Continuaren presents, en efecte, els usos vinculats al «corrent continu de ciutadania» i que implicaven seguir complint les maneres de fer en comú i, també, validar les accions gràcies a la fe pública atorgada pels notaris.

Això va succeir en uns graus que poden sorprendre si no es coneix en profunditat aquella societat. Encara que, per raons òbvies, ho feren amb menys intensitat que en moments de pau, durant el setge els notaris continuaren redactant capítols matrimonials, testaments o fes de vida, i es desplaçaren per la ciutat, sota les bombes, per realitzar inventaris post mortem o assistir a encants i actes de possessió. Alhora, centenars de testimonis que donaven seguretat i validesa a les actes notarials acudien als estudis dels fedataris o a qualsevol altre lloc on fossin cridats, malgrat les dificultats de cada situació.

Moltes de les accions que calia fer en sintonia amb els usos, el costum i les lleis no es van interrompre ni tan sols durant el mes anterior a la derrota, inclosos els dies d’intensa lluita del mes d’agost, ni durant la setmana prèvia al desenllaç del setge, ni tampoc el mateix 11 de setembre de 1714. La fam i la por eren previsibles en aquella societat assetjada, però no ho eren tant perquè determinades accions vinculades a la fe pública no es portessin a la pràctica amb constància i quasi temeritat, fins i tot en els pitjors moments.425

En aquella «societat de la fe pública», es ratificava un conjunt molt divers d’actes que havien de quedar indiscutiblement establertes: des del nomenament d’un procurador fins a l’inventari dels béns d’un difunt, des del pagament d’obres realitzades per un fuster o un mestre de cases fins al dictat d’unes darreres voluntats. Per molt que la confiança fos un element essencial en els tractes, resultava necessari, per evitar qualsevol sospita de frau o d’incompliment de les normes, que tot quedés per escrit i avalat per la figura del notari. Recordem, per exemple, el cas de l’inventari dels béns del marit de Maria Malla, on queda de manifest que era fonamental que el comportament honest fos comprovable per part de tothom. El notari assegurava, en aquest cas com en d’altres, que tot s’havia fet correctament. Quan una acció qualsevol quedava recollida en una acta notarial, es podia donar per certa tal com el fedatari l’havia recollit.

Fins i tot els miracles, que aparentment s’haurien de basar només en la fe, la fe a seques, requerien la fe pública. El 1703, un Crist pintat sobre tela del convent de Sant Francesc de Paula començà a moure les pestanyes i de cada ull en brollà una llàgrima: el notari Josep Brossa fou cridat per aixecar-ne acta. El 1709, un nen va estar a punt de caure al pou situat davant del pastrim del monestir de Santa Clara i un veí va aconseguir agafar-lo pel gambeto, però s’assegurà que les salvadores havien estat santa Agnès i santa Clara, les despulles de les quals eren a prop: el notari Francesc Bonaventura Torres ho recollí tot en una acta.426 Sembla que per atorgar veracitat a un esdeveniment miraculós era més decisiva la figura del notari que la del bisbe.

El més important, però, és que la necessitat de la fe pública per avalar els fets mostra la importància de complir el que la societat considerava que era convenient fer. En el cas dels inventaris post mortem, per exemple, la intervenció del notari responia a l’interès que els hereus i/o la vídua tenien de realitzar-lo en el termini legalment estipulat si volien gaudir dels drets corresponents. L’interès per adequar-se a la legalitat es mantenia en situacions tan desesperades com la de la vídua Jerònima Grimosachs, amb el marit mort defensant Barcelona, la casa enderrocada per les bombes, els mobles disseminats per diversos indrets de la ciutat i ella mateixa desplaçada en un convent a la recerca d’un sostre on refugiar-se.

Els casos de testaments dictats a un notari després de les ferides rebudes a les muralles i els baluards són també un bon exemple de pervivència, malgrat les dificultats, d’una manera d’actuar apresa i exercida molt temps abans: admetre i pagar els deutes, ser generós amb els membres del servei de la casa, realitzar obres de caritat, tenir cura dels desvalguts… Les reunions de les confraries, realitzades d’una manera determinada en moments crítics, són un altre bon exemple d’una manera cívica de procedir. Com són bones mostres d’aquesta mena de comportament les decisions de les confraries i els col·legis sobre com compensar els ferits en combat o ajudar les vídues, o sobre com repartir equitativament les taxes, amb deliberacions i resultats sempre recollits en actes notarials.

Durant el setge, com durant les etapes de normalitat, actes com els enterraments es van realitzar tal com calia.427 No hi havia cap precipitació producte de les lluites i de les abundants morts a la muralla. Una vegada produït el decés, s’acudia al notari, es publicava el testament i els marmessors designats en el document notarial es feien càrrec de portar a bon terme les darreres voluntats del finat: lloc de la sepultura, manera de fer-la, misses a celebrar, esglésies on oficiar-les… En el curs del setge, malgrat les bombes i la fam, moltes persones van intervenir en els actes posteriors a les defuncions: el fuster que realitzava amb tota cura el taüt de mort, el botiguer que confeccionava les teles per a la caixa, l’encarregat d’elaborar el canó de vidre amb el rètol identificador a l’interior, els preveres que portaven el cadàver en processó, les noies de la Misericòrdia que acompanyaven els enterraments, els clergues que celebraven les misses, etc. I el notari intervenia també en alguns d’aquests passos: la lectura pública del testament o la ratificació del pagament de les misses.

Com s’ha pogut comprovar, per exemple en el cas de les parròquies, era molt important l’interès que els implicats en totes aquestes feines tenien per fer-les i cobrar-les. Cal dir, però, que eren els afectats, per exemple els marmessors testamentaris, els que encarregaven les feines i els que exigien un alt nivell de qualitat. Les mateixes feines s’haurien pogut realitzar de manera molt menys acurada, com també s’hauria pogut prescindir d’una part d’elles. Malgrat la situació desesperada, en canvi, algú encarregava un «canó de vidre» amb una identificació i algú altre el feia.

També hem comprovat que es pagaven religiosament, mai més ben dit, les misses en benefici de les ànimes dels difunts, en moments en què els escassos diners que circulaven eren vitals per subsistir, i que sempre es deixava constància d’aquests pagaments davant notari: això passava fins i tot un dia tan angoixant com el 10 de setembre de 1714. Hem copsat l’honradesa de ciutadans que acudien al notari per reconèixer un deute davant d’una possible mort propera: foren els casos de l’agricultor Josep Sala, el 6 de setembre, o del notari Rafael Albià l’endemà. Hem constatat com, el 8 de setembre de 1714, els tutors de dues nenes acudien al notari per tractar sobre el dret que tenia la seva mare, la vídua Gual, per ser usufructuària dels béns del marit difunt. I val la pena insistir, perquè succeí l’11 de setembre de 1714, en el fet que el garbellador Gabriel Lleonart cridà un notari per donar-li els plecs que contenien el seu testament i que, per molt increïble que pugui semblar a qui no s’hagi endinsat en el coneixement de la societat que estudiem, el notari Francesc Minguella acudí a casa de Lleonart, aquell dia tràgic, per atendre el garbellador. Tots, com la resta, sabien que convenia complir els deures cívics, en qualsevol situació.

Així, i des del punt de vista d’aquest text, foren també protagonistes de l’excepcional dimarts 11 de setembre de 1714: el pagès Jaume Giró, ferit en combat, que «amb íntegra memòria i ferma paraula» va dictar testament aquell dia; el notari Domènec Rojas, que va recollir en acta les darreres voluntats de Giró i que, en acabar la feina, tornà a casa seva, per descomptat molt malmesa per les bombes; Francesc Canyadell, blanquer, i Vicenç Ter, pagès de l’Hospitalet, que foren testimonis del testament de Giró; Gabriel Lleonart, descarregador de mar i garbellador, que lliurà al notari Francesc Minguella una plica de papers amb el seu testament, en el qual, com sempre es feia, reconeixia deutes i manifestava que, quan arribés el moment, caldria pagar 70 lliures al flequer Martí Andreu; Francesc Minguella, que donà forma notarial al testament de Lleonart; Joan Soler, fadrí mestre de cases, i Pau Garí, fadrí fuster, testimonis de l’escena que va tenir lloc a la casa del carrer dels Tallers on el descarregador i garbellador va lliurar el testament a un notari.

Els noms i cognoms d’aquests homes i de molts altres no quedaren escrits, ni aquell 11 de setembre de 1714 ni els altres dies difícils del setge, a les pàgines èpiques de la Història. Aquests ciutadans anònims, però, també formaven part de la societat assetjada i van escriure llurs «històries» amb lletra minúscula però ferma.

En general, la necessitat de fe pública de tants ciutadans i per a actes molt diversos reflectia una manera de ser i de fer en comú. L’assídua assistència a les notaries fa palpable una característica essencial d’aquella societat: intentar dur a terme, sempre i malgrat tot, el que estava recollit o sancionat pels usos, el costum i les lleis, el que convenia i calia fer.

Atès que els notaris eren constantment presents a tot arreu i cada dia de l’any, molts dels actes de la vida quedaven «doblats»: a l’acte real se sumava l’acte notarial que el validava. En certa manera, hi havia «dues ciutats»: la real i la recollida a les actes notarials. Amb una disminució lògica d’intensitat, aquesta situació va persistir durant el setge. Els actes reals continuaren tenint en bona mesura el seu «doble», creat en una notaria.428

Cal subratllar que el setge de 1713-1714 va ser llarg i dur. Durant un període molt extens, la por del bombardeig, els trasllats als campaments aixecats fora muralles, el devastador efecte de les bales i les bombes, la fam, els ferits i les morts violentes suposaren condicions molt dures per a tothom. Per això, els ciutadans no van tenir gens fàcil complir la legalitat i acudir al notari que avalava les accions. En un context de crisi intensa, però, la societat assetjada continuà sent una «societat de la fe pública». De fet, aquest caràcter va constituir un fil conductor present a les quatre Barcelones de què s’ha parlat.

En aquest context, interessa parar atenció a l’actuació dels notaris, que han estat, en part, protagonistes de les notícies presentades en aquesta obra.

Durant el setge a Barcelona hi havia uns 77 fedataris, mentre que una vintena marxaren abans que s’iniciés. D’entre els que van romandre a la capital catalana després del 25 de juliol de 1713, dia de l’arribada del duc de Pópuli, els notaris Pere Màrtir Vila i Pere Troch van morir durant el setge. No sabem amb certesa si, a més, els notaris Lluís Cases i Ramon Congost, també presents a la ciutat, van perdre la vida durant l’encerclament. El percentatge de notaris que va marxar de Barcelona abans del setge fou d’un 20% i, com a màxim, la proporció de notaris públics morts a la capital de Catalunya en aquesta etapa, respecte dels que s’hi van quedar, va ser d’un 5%.429

La gran majoria dels notaris públics, doncs, va romandre a la ciutat quan es va iniciar el setge i un percentatge baix morí en el seu decurs. Ells no lluitaren a la muralla: les baixes de les dues companyies que tenien formades les van patir els escrivents i els homes llogats com a soldats per substituir els col·legiats.430 Cal destacar que, en el transcurs del setge, la missió fonamental dels notaris públics fou exercir la seva professió i, en conseqüència, assegurar a través de la fe pública la bona marxa de la societat. Aquesta fou la seva aportació en una etapa tan difícil, un esforç que resultà essencial no tan sols per als particulars, sinó també per a les institucions de la ciutat i del país.

Per subratllar la importància dels notaris d’una societat que hem qualificat de «societat de la fe pública», és oportú parlar de la consideració social i el paper dels fedataris de la Corona d’Aragó amb relació als del Regne de Castella.

L’historiador Pere Molas ha subratllat que a Catalunya i a València «l’art de la notaria ocupava el primer lloc dins la jerarquia dels artistes, ja que es considerava bàsicament intel·lectual, sense cap taca de treball manual». En molts aspectes, en especial els protocol·laris, els notaris es trobaven entre els doctors en dret o medicina i els artesans benestants, com ara els argenters. La consideració social atorgada als fedataris era sens dubte alta.431

Aquest respecte social anava en paral·lel a la valoració positiva de la figura del notari, com a persona que era fidedigna, és a dir, digna de fe, i que per això podia atorgar fe pública. Com s’ha dit, la narració escrita del notari sobre un fet s’imposava com la veritat, de tal manera que els notaris proporcionaven seguretat jurídica a les persones i a les institucions.

Per això és significatiu que la seriositat i el bon nom dels notaris i el respecte a la seva figura professional fossin diferents, com realment ho eren, en un lloc o en un altre. L’historiador Arcadi Garcia Oms ha escrit: «A Castella, tot i que la fe pública medieval tenia uns orígens i uns problemes molt semblants als de la Corona d’Aragó, possiblement a causa de la preeminència del poder reial hi havia hagut una important patrimonialització en els càrrecs de fedatari, i […], en arribar el segle XVIII, la institució del notariat estava en profunda crisi.»432 És a dir, desacreditada. Segons Garcia Oms, a Castella «la fe pública va ser objecte d’un intens tràfec jurídic. Es compraven o venien notaries, a vegades com una simple inversió, amb l’única finalitat d’arrendar-les als anomenats excusadores, els quals, periòdicament, pagaven una quantitat al propietari de la notaria a títol de lloguer». En canvi, «el que caracteritzava la realitat de la fe pública catalana és que no hi va haver un tràfec jurídic intens de compra, venda i arrendament de notaries, i la seva concessió mai va ser considerada com un ingrés substanciós per a la hisenda pública». Així, «la superioritat del model de notariat propi dels països de la Corona d’Aragó mai ha estat posada en dubte, i és reconeguda per la doctrina moderna».433

El mateix Felip V va admetre, al Decret de Nova Planta, la qualitat dels notaris catalans i la necessitat que continuessin treballant: «Hallándome informado de la legalidad y pericia de los notarios de número de la Ciudad de Barcelona, mando que se mantenga su colegio.»434

La «societat de la fe pública» necessitava uns fedataris amb el prestigi i els coneixements suficients per assumir la seva tasca crucial. Com s’ha apuntat més amunt, no és possible separar la manera d’entendre i de defensar la res publica o els graus elevats de participació en el govern de l’«home comú», de l’existència d’uns notaris instruïts, eficaços i fidedignes, ben considerats socialment i respectats per tothom. Si els notaris que Felip V elogià tenien el nivell que tenien era perquè treballaven en una determinada societat. La qualitat dels notaris catalans no era casual.435

Val també la pena analitzar breument la figura dels testimonis de les actes notarials. La participació d’una part considerable dels habitants de la ciutat (homes) en el paper de testimonis ajuda a entendre els trets de la «societat de la fe pública». Com hem pogut comprovar a les «Notícies», la societat barcelonina assetjada va continuar sent una «societat de testimonis». La implicació en el fet d’assegurar la veracitat de les actes notarials fou molt gran, i cada dia hi participaven moltes persones. Com també és evident que tots els actes de la Casa de la Diputació, de la Casa de la Ciutat i d’altres institucions requerien testimonis.

En aquest text s’ha esmentat més d’un centenar i mig de testimonis d’actes notarials redactades durant el període del setge. La presència considerable de fadrins i la relativament alta de persones amb oficis modestos, de religiosos i de forans sembla indicar l’existència d’una petita compensació econòmica per fer de testimonis. Aquests cobraments, però, no consten enlloc. Així, si fos cert que els testimonis no cobraven res, encara resulta més notable la disponibilitat de tantes persones per testimoniar en qualsevol situació, per difícil que fos.

L’interrogant queda obert. De fet, la qüestió dels testimonis, que no ha interessat gaire els historiadors, està per estudiar i seria interessant aprofundir-hi. No sabem, per exemple, de quina manera es triaven. En alguns casos es tractava de familiars o coneguts dels protagonistes de les actes notarials, però hem pogut constatar que això no succeïa en un nombre gaire elevat de casos. D’altres vegades sembla que es tenia en compte la proximitat de la residència o lloc de treball dels testimonis a la notaria visitada en cada cas, però això no sembla determinant, ja que molt sovint els testimonis vivien lluny del lloc de redacció de l’acta notarial. El que resulta més clar és que sempre era possible trobar testimonis i que no provenien de l’entorn familiar, espacial o professional, sinó de la voluntat i del costum generals de participar en la tasca de validació de les actes notarials.

Interessa recalcar que membres de molts oficis i ocupacions diferents participaven com a testimonis: agricultors (disset d’esmentats); escrivents de notari (onze); fusters (onze; quatre, però, d’una sola acta); mercaders i negociants (deu); argenters (vuit); notaris (sis); sabaters (cinc); sastres (cinc); doctors en drets (quatre); forners (quatre); mestres de cases (quatre); passamaners (tres); escudellers (tres); nobles i ciutadans honrats (tres); amb dos casos, adroguers, assaonadors, paraires, ferrers, velluters, sabaters, torners i verguers, i, amb un cas, albarders, blanquers, boters, calderers, candelers de cera, candelers de sèu, cartaires, cirurgians, corders de viola, corredors de canvis, corredors d’orella, daguers, escultors, esparters, estudiants, ferrers, guanters, llicenciats, llogaters de mules, constructors d’instruments musicals, mariners, pescadors, porters, revenedors, taverners, teixidors, teixidors de lli, torners, velers i velluters.

Aquesta diversitat d’oficis entre els testimonis d’actes notarials mostra fins a quin punt la societat estava implicada en aquest paper. Es podria esperar una participació extensa dels escrivents de notari, però en el testimoniatge no es produïa aquesta especialització, en principi previsible. La proporció d’escrivents que testimoniaven davant notari era moderada, i això reforça la idea que fer-ho era quelcom habitual i acceptat per tothom com a lògic i convenient. Contribuir a validar les actes era una obligació ciutadana perfectament admesa, una mena de «servei cívic» indiscutit que reforçava els trets de la «societat de la fe pública».



*



Val la pena apuntar que, potser, les maneres de fer esmentades acomboiaren els individus durant el setge, en el sentit d’atorgar-los un marc conegut, sòlid i respectat d’actuació, d’acompanyar-los, guiarlos i emparar-los. Fer allò que tocava i assegurar davant notari que tot s’havia dut a terme correctament podia resultar important en el context dramàtic del període. Per damunt de tot, comptaven la defensa dels drets i el compliment dels deures de ciutadania, tot i que «viure» la necessària actuació notarial podia resultar reconfortant. Tal vegada, ho devia ser anar a la notaria o cridar el fedatari, actuar com a testimoni o escoltar les fórmules que l’home «digne de fe» repetia de manera similar en infinitud de casos, com feia un dels oracioners de la ciutat recitant les oracions, però amb «pregàries civils».

Potser podem pensar que les maneres de procedir i els «rituals» de la «societat de la fe pública» «acompanyaren» les persones de manera semblant a com ho podien fer la família, la religió, el gremi, la companyia de la Coronela, la parròquia, el barri, l’orgull de pertànyer a una ciutat amb notables graus de participació o la defensa de les lleis del país i dels drets aconseguits al llarg del temps.



*



En síntesi, la continuïtat durant el setge de moltes de les maneres de fer cíviques ajuda a entendre una societat que, malgrat que es trobava en una situació que en pocs mesos va passar de difícil a desesperada, continuà vinculada als seus fonaments. Aquests havien de ser ben forts si van resistir als bombardeigs i la fam. La voluntat de fer en tot moment allò que convenia i calia, segons indicaven els usos, el costum i les lleis, no va cessar. El flux de ciutadania i la necessitat de fe pública no van desaparèixer durant el setge. La ciutat real i el seu doble notarial van seguir avançant junts. En alguns aspectes fonamentals que la caracteritzaven, la «societat assetjada» continuà sent, durant aquells 414 dies de crisi, la mateixa societat d’abans.





ANNEXOS





1. SOBRE EL CONEIXEMENT





La qüestió de la producció i del consum de tabac a la Catalunya del voltant de 1700 ha estat treballada no fa gaire amb una certa intensitat, però tot i això s’ha pogut descobrir a posteriori un buit de coneixement que era impossible d’omplir amb les fonts documentals més a l’abast. Les noves dades sobre aquest tema que presentarem a continuació aconsellen una reflexió sobre la necessària prudència i la inevitable modèstia que haurien de guiar la recerca històrica en general, inclosa la treballada en aquesta obra.

Tal com hem explicat en altres llocs, als anys vuitanta del segle XVII els adroguers barcelonins Josep i Marià Duran van fer venir experts valencians en manipulació de tabac: els Bernique. L’any 1684, van crear una companyia, de dos anys de durada, amb els germans Onofre i Josep Bernique, per tal de negociar i contractar tabac en pols. Segons l’acord signat, els Duran donarien els tabacs plantats a Santa Perpètua de Mogoda, farien venir dues bótes de tabac de fulla d’Anglaterra «per la fàbrica» i aportarien el molí per picar el tabac; mentre que els Bernique ensenyarien als Duran tot allò que sabien sobre la fabricació o manipulació de tabac. El 1687, el botiguer de teles Pere Vilella i el negociant de València Vicent Bernique tenien una botiga al carrer de Montcada, dita la Botiga del Lleó, que el primer va vendre al segon. L’any 1689, l’adroguer i després mercader Josep Duran i l’aragonès Gregori Reilló van obtenir l’exclusiva per sembrar tabac a tot Catalunya durant una dècada.

De no gaires anys després d’aquest seguit de fets és una anècdota molt reveladora. Com és sabut, Felip V posà setge a Barcelona els mesos d’abril i maig de 1706 i l’acció militar va acabar en un total fracàs, ja que l’arribada de la flota aliada provocà la fugida precipitada del mariscal René de Froulay, comte de Tessé, comandant de l’exèrcit atacant. Ja de retorn a França i en una festa, el mariscal demanà rapè a una dama que en consumia, la qual va rebutjar ostensiblement donar-li el producte i li contestà: «Aquest tabac és massa fort per a vós; es diu Barcelona.» La senyora feia un joc de paraules: el prestigiós tabac anomenat «Barcelona» era tan fort i tan fora de les capacitats de fumador del mariscal com ho havia estat per al militar la possibilitat d’expugnar la capital catalana.

Així doncs, ja era molt conegut i apreciat un tabac fet a la ciutat i anomenat «tabac Barcelona». Tot havia anat molt ràpidament i segons la manera d’actuar a la ciutat: s’aprenia de qui tenia experiència i es mirava de millorar la feina apresa i els resultats obtinguts.

Ara hi podem afegir noves dades. La primera és que a la famosa botiga londinenca del perfumista Charles Lillie es venia també, a l’inici del segle XVIII, el tabac Barcelona. En un full de publicitat de la botiga, imprès en anglès però per ser repartit a Barcelona, hi figura el «tabac Barcelona» (a la capital catalana abundaven els anglesos i diversos negociants i adroguers, en constant contacte amb Anglaterra, que es podien interessar pel conjunt dels productes de Lillie). Cal subratllar que s’havia passat d’importar tabac en fulla d’Anglaterra a vendre a Londres tabacs elaborats a Barcelona.

També recentment hem sabut que l’any 1732, a Boston, ciutat ben allunyada de la capital catalana, es va incloure al llibre The Country Housewife And Lady’s Director In The Management of A House, and The Delights and Profits of A Farm la recepta del «tabac Barcelona». S’hi explica «la manera de fer el famós tabac Barcelona, tal com es va fer al Lleó a Barcelona». I també s’hi indica la manera de fer tabac de taronja, que igualment s’havia fabricat a la Botiga del Lleó i que estava present, com l’altre, a la publicitat de Charles Lillie.436

Des de la iniciativa dels Duran per aprendre a manipular tabacs (1684) fins a l’èxit internacional del famós tabac Barcelona (com a molt tard el 1706), no van passar gaires anys. S’havia après molt ràpidament i la ciutat esdevingué, ben aviat, capdavantera en aquest camp. En pocs anys es va passar de l’aprenentatge a la fama.

És important poder sumar aquests nous coneixements sobre el tabac barceloní a tot allò que ja sabíem sobre la presència d’aquest producte a la Barcelona del període. Això reforça encara més la idea que ja teníem sobre el dinamisme de la ciutat, les seves oportunes iniciatives i la seva forta empenta econòmica: es tractava, sens dubte, d’una ciutat pròspera i en progrés.

Més enllà d’això, però, l’exemple del tabac suscita una reflexió: és sorprenent i alliçonador que el famós tabac Barcelona no hagi deixat cap rastre en la documentació barcelonina. Sense parlar de la petjada, absolutament nul·la, en la memòria col·lectiva. És raonable, davant d’aquest fet, fer-se una pregunta: quins altres aspectes importants es desconeixen sobre la Barcelona i la Catalunya del període, malgrat els grans esforços de recerca fets fins ara per un nombre molt considerable d’historiadors?437





2. NOMBRE D’HABITANTS





Barcelona era una ciutat d’acollida, una característica especialment clara des de la segona meitat del segle XVI i, de manera creixent, al llarg del XVII. En part per aquesta raó, era una població en constant canvi. Això es va accentuar des de l’inici de la Guerra de Successió i, encara més, durant el setge de 1713-1714. Es tracta ara de plantejar una breu aproximació a la ciutat del període des del punt de vista dels canvis en el nombre d’habitants.

Per abordar la qüestió, analitzarem primer algunes variacions de la població durant l’etapa anterior al setge, a partir de les dades que proporcionen les parròquies de Santa Maria del Pi i dels Sants Just i Pastor, les dues que conserven documentació útil en aquest sentit.

A Santa Maria del Pi, parròquia d’una extensió molt gran i de població considerable, les xifres que presenten les llibretes de comunió pasqual dels anys 1693 i 1707 permeten establir una evolució entre aquestes dues dates.

Les xifres, dividides en els tres «quartos» o zones que conformaven la parròquia, són:



Persones de comunió, parròquia de Santa Maria del Pi, 1693 i 1707



1693:

Quarto del carrer dels Banys: 2.529 persones de comunió

Quarto del carrer de la Boqueria: 1.998

Quarto de la Rambla: 2.610

Total: 7.137





1707:

Quarto del carrer dels Banys: 2.259 persones de comunió

Quarto del carrer de la Boqueria: 1.928

Quarto de la Rambla: 2. 485

Total: 6.672





La disminució de població «de comunió» (els que combregaven) en els tres «quartos» porta l’any 1707 al 89,3%, el 96,5% i el 95,2%, respectivament, de les xifres de 1693. En el total, el descens de 465 persones de comunió va deixar la població de la parròquia, el 1707, en el 96,5% de la que tenia el 1693.

Pel que fa a la parròquia dels Sants Just i Pastor, unes tres vegades més petita que la del Pi, es pot establir una comparació semblant entre els anys 1693 i 1708. Les xifres totals de persones de comunió són:



Persones de comunió, parròquia dels Sants Just i Pastor, 1693 i 1708



1693: 2.257 persones de comunió

1708: 2.521





En aquest segons cas, doncs, es va produir un creixement de l’11%. Pel que fa als carrers que, en part, van funcionar com a prolongació urbana de la cort del Palau Reial, és a dir, els carrers del Dormidor de Sant Francesc, Ample i de la Mercè, les xifres foren de 585 persones de comunió l’any 1693, i de 662 el 1708, amb un creixement una mica superior al del total de la parròquia. Això mostra un efecte, moderat, del paper esmentat de recepció de nobles forans atrets per la cort (l’any 1693, els tres carrers suposaven el 25,9% de la població de la parròquia, i el 1708, el 26,2%).

Si sumem la població de les dues parròquies, en una comparació global entre els anys 1693 i 1707-1708, les xifres, ja prou representatives del conjunt de la ciutat, són:



Persones de comunió, suma de les parròquies de Santa Maria del Pi i dels Sants Just i Pastor, 1693 i 1707-1708



1693: 9.394 persones de comunió

1707-1708: 9.193





Va tenir lloc un descens de 201 persones, que els anys 1707-1708 portà la suma de les dues parròquies al 97,9% de la suma de 1693.

Primer cal dir que, com es pot constatar al llarg de tota la història moderna de Barcelona, cada zona de la ciutat es comportava de manera diferent a les altres, en funció de les diferències notables de composició social i econòmica de cadascuna. Acabem de comprovar aquest fet una vegada més; en efecte, entre 1693 i 1707 es va produir un comportament diferent en els canvis de població de les dues parròquies analitzades: una va decréixer (Pi) mentre que l’altra va créixer (Sants Just i Pastor).

Durant el període entre 1693 i 1707-1708, es van produir considerables moviments de persones a la ciutat que, finalment, van donar un resultat quasi inalterable de població a la suma de les dues parròquies amb dades analitzables i, presumiblement, en el total de la ciutat. Això constitueix una nova lliçó de prudència a l’hora d’examinar l’evolució de la realitat urbana i d’extreure’n conclusions. És molt fàcil, en efecte, que la complexitat del detall se’ns escapi, amagada per la simplicitat del global. En aquella etapa, si tan sols tinguéssim en compte les xifres globals inicial i final del període, no podríem apreciar un llarg seguit de canvis. En realitat, es transformaren moltes coses, tot i la notable permanència de les xifres totals dels anys 1693 i 1707-1708. Es va produir una gran ebullició en una ciutat que no havia estat mai immòbil i que en aquesta etapa encara ho va ser menys.

Amb l’establiment de la cort de l’arxiduc a la capital catalana, en marxaren força felipistes i, amb ells, els nobles partidaris del Borbó l’abandonaren amb les seves àmplies «famílies». Alhora, arribaren a la ciutat moltes altres persones, en aquest cas austriacistes, en especial nobles, funcionaris i persones de servei vinculats a la cort. El 1708, després que el Regne de Nàpols passés a ser austriacista, encara n’arribaren més.

D’altra banda, la primavera de 1708 ja s’havia refugiat a Barcelona una quantitat considerable d’exiliats austriacistes valencians, aragonesos i, en menor mesura, castellans, navarresos i d’altres llocs.

Durant el mateix període sortiren de la ciutat molts seguidors de Carles III que lluitaren a les campanyes de 1707. La primavera d’aquest any, moment del recompte de la parròquia dels Sants Just i Pastor que hem utilitzat, fou una etapa singular. El 14 d’abril es va produir l’atac borbònic a Puigcerdà; el 23 del mateix mes, l’exèrcit austriacista ocupà les poblacions de Yecla i Villena; i el 25, com sabem, es va produir la desfeta austriacista d’Almansa.

Pel que fa a la primavera de 1708, moment del recompte de la parròquia de Santa Maria del Pi, convé recordar que el 8 d’abril es va produir l’entrada de l’exèrcit borbònic al Camp de Tarragona. És raonable pensar que una part de la població instal·lada a Barcelona va participar en les diverses etapes de les lluites.

La situació, doncs, era canviant cada mes de cada any, i els diversos fenòmens sumaven i restaven població de manera molt complexa. També sabem que van créixer les dificultats per poder ocupar «cases grans», un bé escàs a la ciutat, i que augmentaren les quantitats pagades pels lloguers de cases o d’habitacions. En tot cas, no sembla que fins a 1707-1708 es produís un augment de la població total de la ciutat. De l’anàlisi de l’etapa entre 1693 i 1707-1708 hem de concloure que es va produir una considerable estabilitat de la xifra de població, producte d’una gran quantitat de canvis, amb característiques diferents a cada moment i a cada espai de la ciutat.

Analitzarem ara el període posterior, entre els anys 1707-1708 i 1715-1716, i comprovarem que entre aquestes dates va augmentar la població a la ciutat tot i els efectes del setge. Això, com veurem, es va produir també en una situació d’una gran complexitat, que canviava sovint i a cada zona urbana.

Aquesta aproximació quantitativa als canvis de població entre l’abans i el després del setge la podem fer, de nou, gràcies a les informacions que proporcionen les parròquies de Santa Maria del Pi i dels Sants Just i Pastor (en el primer cas, es poden utilitzar les dades de l’any 1715 i en el segon, les de 1716).

Pel que fa a la parròquia de Santa Maria del Pi, les xifres de població són:



Persones de comunió, parròquia de Santa Maria del Pi, 1707 i 1715



1707:

Quarto del carrer dels Banys: 2.259 persones de comunió

Quarto del carrer de la Boqueria: 1.928

Quarto de la Rambla: 2.485

Total: 6.672





1715:

Quarto del carrer dels Banys: 2.102 persones de comunió

Quarto del carrer de la Boqueria: 2.271

Quarto de la Rambla: 3.692

Total: 8.065





Si hi incorporem la xifra de 1693, les xifres globals de la parròquia de Santa Maria del Pi són:



Persones de comunió, parròquia de Santa Maria del Pi, 1693, 1707 i 1715



1693: 7.137 persones de comunió

1707: 6.672

1715: 8.065





I en el cas de la parròquia dels Sants Just i Pastor:



Persones de comunió, parròquia dels Sants Just i Pastor, 1693, 1707 i 1715



1693: 2.257 persones de comunió

1708: 2.521

1716: 2.950





Si considerem el conjunt de les dues parròquies, ja prou representatiu del global de la ciutat, les xifres són:



Suma de les parròquies de Santa Maria del Pi i dels Sants Just i Pastor



1693: 9.394 persones de comunió

1707-1708: 9.193

1715-1716: 11.015





A la vista d’això, la primera conclusió és que, després d’un període d’estabilitat global (des d’abans de la Guerra de Successió a 1707-1708), es va produir un augment de població entre la Barcelona que va ser cort de l’arxiduc i la Barcelona posterior al setge, que fou de l’ordre d’un 20% (encara no s’havia produït l’eliminació del 17% de la superfície de la ciutat per aixecar la Ciutadella, un fet que va provocar un notable èxode de persones afectades pels enderrocs de cases).

Per descomptat, l’esmentat augment de població no es va donar a causa d’una millora de les condicions de vida a la ciutat després del setge. Des del setembre de 1714 fins a la primavera de 1715 o a la de 1716 (moments dels recomptes utilitzats), això no havia passat de cap de les maneres. Les causes de l’augment de població foren, com sempre, diverses i complexes. A més del retorn a la ciutat de les persones que havien marxat abans del setge, hi devia comptar el fet que la mala situació de molts dels que normalment vivien fora de la ciutat, més o menys a prop, els havia portat a desplaçar-se a la capital. Barcelona, com ho havia estat sempre, va ser novament en aquell període un lloc d’acollida.438

Sabem que cada zona de la ciutat es comportava d’una manera diferent quan evolucionaven les diverses variables i això també succeí respecte de les variacions de la població durant l’etapa que ara analitzem. Convé, per tant, fer una anàlisi carrer per carrer dels canvis poblacionals a les dues parròquies entre 1707-1708 i 1715-1716.

A la de Santa Maria del Pi, la població va augmentar, entre 1707 i 1715, al quarto de la Rambla i al quarto del carrer de la Boqueria, mentre que va disminuir al quarto del carrer dels Banys. Les diferències de comportament per zones foren clares.

El quarto de la Rambla va passar, entre 1707 i 1715, de 2.485 a 3.692 persones de comunió, sumant 1.207 persones i multiplicant la població per 1,49; una xifra alta si es té en compte que el conjunt de la parròquia ho va fer només per 1,21. Els carrers del quarto de la Rambla amb més creixement foren: Cendra, que multiplicà la població de comunió per 2,24; Riera d’en Prim Alta, per 2,05; Travessia dels Àngels, per 1,96; Sitges, per 1,83; Hospital, per 1,63; Carme, per 1,53; Roig, per 1,53; Natzaret, per 1,53; Montalegre, per 1,51; Tallers, per 1,5. En aquests carrers es va incrementar la població de comunió amb 1.091 persones, mentre que a la resta del quarto la població s’incrementà tan sols amb 116 persones. A més, els carrers llargs i principals del quarto, és a dir, els de l’Hospital, del Carme i dels Tallers, van tenir un increment de 836 persones, que va suposar el 69,3% del total del creixement del quarto de la Rambla.

El quarto del carrer de la Boqueria va passar, entre 1707 i 1715, de 1.928 a 2.271 persones de comunió, sumant-ne 343 i multiplicant la població per 1,18. Les diferències de comportament segons els carrers foren notables. Els que van presentar més creixement foren: el carrer de les Hortes de Sant Pau, que multiplicà la seva població de comunió per 2,12; Trentaclaus, que ho va fer per 1,80; Robador, també per 1,80; Botella, per 1,41, i Sant Pau, per 1,35. En aquests carrers es va incrementar la població de comunió en 262 persones, multiplicant-la per 1,56; un creixement, doncs, de valor absolut no gaire alt, però proporcionalment notable. A la resta del quarto del carrer de la Boqueria la població va passar de 1.426 a 1.487, gairebé sense augment, però al carrer dels Escudellers Blancs es va multiplicar per 1,27, al fragment de la Rambla del quarto per 1,23, i al carrer dels Escudellers per 1,13 (eren zones de baix nivell econòmic i, des de feia molt temps, d’absorció de nova població).

En conjunt, podem dir que el creixement poblacional de la parròquia de Santa Maria del Pi es va produir bàsicament al Raval, en especial als carrers llargs i principals.

Pel que fa als carrers de la parròquia dels Sants Just i Pastor, els de més creixement entre 1708 i 1716 foren: el carrer Nou, que multiplicà la població de comunió per 2,87; el carrer de les Drassanes, per 2,17; Serra, per 2,06; Carabassa, per 1,98; Còdols, per 1,70, i el costat corresponent a la parròquia del carrer de Trentaclaus, per 1,45. Aquests carrers veieren un augment de 235 persones, que suposà multiplicar la població per 1,87 i acumular un 56% de l’augment poblacional total de la parròquia, mentre que la resta de l’àmbit parroquial va veure un increment de 184 persones de comunió, multiplicà per 1,09 i el seu augment suposà, malgrat que allotjava prop del 90% del total de població de la parròquia, només el 44% del total de l’increment.439

El creixement a la parròquia dels Sants Just i Pastor, doncs, es va produir a la part del Raval més propera al mar (per sota del sector del Raval que pertanyia a la parròquia del Pi), i també als carrers Nou, Còdols, Serra i Carabassa (situats «per sobre» dels carrers del Dormidor de Sant Francesc i Ample), que eren espais de baix nivell econòmic i que funcionaven com a llocs d’absorció de població si aquesta augmentava al conjunt de la ciutat. A la parròquia dels Sants Just i Pastor el creixement va quedar una mica més repartit que a la de Santa Maria del Pi, però resultà sempre inferior al que es va produir al Raval, que formava part d’aquesta darrera parròquia. Fou força notable tan sols als carrers abans esmentats.

Gràcies a l’anàlisi de les xifres de les dues parròquies els anys 1707-1708 i 1715-1716, es comprova que, si bé en el conjunt de les dues parròquies la població va augmentar (i, previsiblement, també al total de la ciutat), alguns carrers doblaren el nombre de persones de comunió alhora que d’altres perdien població.440 En valor absolut, els carrers llargs del Raval van absorbir una part molt notable del creixement. En efecte, els carrers Hospital, Carme i Tallers acumularen 836 de les 1.822 persones de comunió en què augmentà la població de les dues parròquies juntes; és a dir, van allotjar el 46% del total d’increment.

L’estat de destrucció de les cases posterior al setge, qüestió analitzada més endavant, fou una variable de gran pes a l’hora de crear aquestes diferències acusades de comportament demogràfic entre uns carrers i d’altres. El fet que moltes cases foren del tot inhabitables després del setge va propiciar un desplaçament de persones cap al Raval, en especial als seus tres carrers principals, i cap a la zona esmentada dels carrers Nou i propers: en aquestes zones, els efectes dels bombardeigs havien estat una mica menys greus. Com veurem més endavant, en el desplaçament de població al Raval també van comptar, però en menor mesura, els moviments de famílies causats per un «exili interior», a la mateixa ciutat, provocat una vegada acabat el setge.

Finalment, cal fer notar que, si bé el creixement de població al Raval suposà un canvi considerable durant aquest període, la construcció de la Ciutadella va causar, uns anys més tard, una transformació molt més acusada de la ciutat. I, com sabem, amb caràcter permanent, per raó del caràcter irreversible de l’eliminació de les cases enderrocades per poder construir el fort.





3. DEFUNCIONS, MATRIMONIS I NAIXEMENTS





Els aspectes més durs del setge foren, evidentment, els ferits i la pèrdua de vides que comportà. No abordarem en profunditat aquesta qüestió, ja que, com altres aspectes vinculats als fets militars del setge i als seus efectes, ja ha estat estudiada en diversos llocs. Aportarem, però, algunes dades.

Podem recordar, primer, que segons Verboom els assetjants van perdre 2.000 homes i van tenir 6.000 ferits, mentre que 3.500 defensors van morir i 5.000 més patiren ferides. A aquestes baixes dels assetjats caldria afegir els morts per inanició i malaltia, que resulta impossible quantificar.

Les dades que proporciona la parròquia de Santa Maria del Pi permeten establir una «sèrie» dels difunts de la parròquia al llarg del setge i constatar quins foren els períodes més cruents.441 La sèrie és:



Defuncions, parròquia Santa Maria del Pi, setge 1713-1714





Com ja sabíem, els mesos de juliol, agost i setembre foren, de molt, els més durs del setge. El període més suportable fou, per contrast, el de la primera meitat de l’any 1714. D’altra banda, durant els sis mesos de gener a juny de 1713, anteriors al setge, van morir a la parròquia de Santa Maria del Pi 169 persones, una xifra que, comparada amb les 112 defuncions dels sis primers mesos de 1714, mostra l’esmentada característica «lleu» de la primera part de l’any. Els estralls que en aquest període feia la fam eren inferiors als que provocaren els bombardeigs forts i els atacs directes a la ciutat durant els mesos d’agost i setembre. L’anàlisi dels ingressos de civils i de soldats a l’Hospital de la Santa Creu confirma aquest contrast entre els sis primers mesos de 1714 i l’última etapa del setge (juliol, agost i fins a l’11 de setembre).442

En tot cas, la intensitat bèl·lica dels últims mesos, sumada al llarg període anterior d’aïllament i fam, constituí una prova extremament dura per als assetjats.

Podem afegir algunes dades sobre els resultats més terribles del setge, és a dir, els ferits i els morts, a partir de l’estudi dels ingressos a l’Hospital General de la Santa Creu i de l’anàlisi dels òbits que es van produir entre els ingressats. La comparació entre el setge de 1697 i el de 1713-1714 ajuda a dimensionar la singularitat negativa del segon.443

Durant el 1697, any del setge francès que va suposar bombardeigs des del 15 de juny fins a la rendició de la ciutat el mes d’agost, el total d’entrades de civils a l’Hospital de la Santa Creu fou de 2.422, amb una mitjana per dia de 6,6 ingressos. El mínim es va produir el gener, amb tres entrades diàries, i el màxim el juliol, amb 9,2. Els mesos més durs foren juliol (287 entrades), agost (247) i juny (231). La mitjana d’aquests tres mesos, doncs, fou de 255 entrades al mes, mentre que la de la resta de mesos es va quedar en 184 entrades. Això proporciona una idea dels efectes del setge de 1697, que podrem comparar amb els que va tenir el de 1713-1714.

Durant l’any 1714, el total d’entrades de civils a l’Hospital General de la Santa Creu fou de 4.121, amb una mitjana per dia d’11,3. El mínim es va donar el gener, amb 5,4 entrades, i el màxim el setembre, amb 24,2. Els mesos més castigats foren setembre (amb 725 entrades, 346 fins al dia 11 i 379 després), agost (685), juliol (506), octubre (401), desembre (344), novembre (334) i juny (288). La mitjana dels mesos de juliol, agost i setembre va ser de 638 entrades al mes, mentre que la dels altres mesos de guerra de l’any 1714, de gener a juny, fou de 187,6 al mes, i la d’octubre a desembre, acabat el setge, fou de 360 al mes. Aquesta última dada, molt rellevant, mostra que els mesos posteriors a la derrota van ser també molt difícils.

De la comparació de les dades dels anys 1697 i 1714 en resulta, de manera prou evident, que el segon setge fou molt més dur. Totes les xifres mostren que les conseqüències del setge de 1713-1714, aquí analitzades per a l’any 1714, foren molt més negatives: a banda que els atacs a la muralla i els bombardeigs a les cases foren més intensos, cal tenir en compte la cruesa de la fam a causa de la llarga durada del setge.

Podem ara aprofundir en les dades del cas de 1714, a partir de l’anàlisi del percentatge de civils que van morir a l’Hospital de la Santa Creu d’entre els que hi van ingressar. Les defuncions de civils a la institució aquest any foren 1.208, és a dir, el 29,3% del total de les persones que hi van entrar. Els màxims d’òbits per mes es van produir els mesos d’agost (242), setembre (220) i juliol (152). Tres mesos terribles, amb una veritable sagnia humana a les sales de l’Hospital de la Santa Creu: més de sis morts de civils cada dia, tot i tractar-se d’un període que inclou els dinou dies posteriors al final del setge!

Si analitzem les entrades de civils els dies dels atacs del mes d’agost de 1714, de l’11 al 14 del mes, comprovem que el nombre d’entrades fou de 130, amb una mitjana de 32,5 entrades al dia (superior a la setmana del 4 al 10 de setembre de 1714). Durant tot el mes d’agost entraren 685 civils, amb una mitjana de 22,1 al dia, mentre que durant el mes d’agost, però exclosos els dies de l’11 al 14, entraren 555 malalts civils, amb una mitjana de 20,5 al dia.

Pel que fa als òbits produïts entre els civils ingressats a l’Hospital de la Santa Creu entre els dies 11 i 14 d’agost, se’n comptabilitzen 53 sobre 130, és a dir, un 40,8% dels ingressats (el dia 11: 10 sobre 23, el 43,5%; el dia 12: 14 sobre 31, el 45,2%; el dia 13: 12 sobre 33, el 36,4%; el dia 14: 17 sobre 43, el 39,5%).

Aquests dies d’agost van ser, així, el període amb un percentatge més alt de mortaldat entre els civils ingressats a l’hospital. Fou fins i tot més alt que el que es produí entre els civils que entraren a la institució l’11 de setembre de 1714 (39,7%); aquesta, sens dubte, és una dada a tenir en compte.

És obvi que la duresa d’aquells dies d’agost no va ser conseqüència de la gravetat de les «malalties» dels ingressats aleshores, sinó de les ferides rebudes per bona part dels ingressats. Un aspecte que dóna idea de la cruesa dels atacs d’aquell mes, que avui en dia no són tan presents, com és lògic, en la memòria col·lectiva, però que van suposar una mena d’«11 de setembre anticipat».

Si estudiem ara les entrades de soldats entre els mateixos dies 11 i 14 d’agost de 1714, advertim que el total d’ingressos fou de 160, amb una mitjana de 40 al dia (el dia 11, nou ingressos; el dia 12, 44; el dia 13, tretze; el dia 14, 94). Pel que fa als òbits de soldats ingressats a l’Hospital de la Santa Creu aquests quatre dies, comprovem que hi moriren 57 dels 160, és a dir, el 35,6% (el dia 11, 44,4%; el dia 12, 40,9%; el dia 13: 30,8%; el dia 14: 33%). Així doncs, és evident que els efectes dels atacs en els soldats defensors foren molt greus aquells dies d’agost.

En el còmput global, les xifres mostren que el patiment dels civils, apreciable a partir dels ingressos a l’hospital, s’acostà en valor absolut al dels soldats, i que els van superar en proporció de morts. No sabem, de fet, quantes van ser les víctimes mortals entre els militars que lluitaren aquells dies i que no entraren a l’hospital, però les xifres anteriors indiquen prou bé la implicació del conjunt de la societat assetjada en la defensa de la ciutat o en les seves conseqüències.





Hospital de la Santa Creu, 11 a 14 d’agost de 1714, ingressos i % de morts entre ingressats





Analitzarem ara les entrades de civils del 4 al 18 de setembre de 1714, és a dir, durant els set dies anteriors i els set posteriors a l’11 de setembre, més aquesta mateixa jornada.

El total d’entrades de civils fou de 414, a raó de 27,6 per dia (del 4 al 10 de setembre, 152 ingressos, amb 21,7 entrades al dia; l’11 de setembre, 126; del 12 al 18 de setembre 136, amb 19,4 al dia; el mes de setembre sense l’11 de setembre, 599, amb 20,6 al dia; el mes de setembre sense els dies del 4 al 18, 311, amb 20,7 al dia).

Es constata de nou, i de manera contundent, la cruesa dels dies posteriors al final del setge: una vegada acabades les lluites, l’entrada de civils a l’hospital fou encara força alta.

Pel que fa als òbits entre els dies 4 i 18 de setembre, es comprova que foren 146 sobre 414, és a dir, el 35,3% dels ingressats (del 4 al 10 de setembre, 48 sobre 152, el 31,5%; el dia 11, 50 sobre 126, el 39,7%; del 12 al 18, 48 sobre 136, el 35,3%). Les jornades amb màxima mortaldat proporcional de civils ingressats a l’hospital foren: el dia 18, el 62,5% dels ingressats (!); el dia 5, el 42,3%; el dia 12, el 41,2%. En aquestes jornades, el percentatge de mortaldat fou superior a la de l’11 de setembre, dia en què morí, com hem vist, el 39,7% dels civils que entraren a l’hospital.

Una vegada més es pot veure que, acabat el setge, un nombre considerable de «paisans» o civils continuà morint a l’hospital.

Si analitzem la composició de les entrades de civils entre aquests dies 4 i 18 de setembre, comprovem que els homes foren 180 (43,5%), i les dones i nens 234 (56,5%). Sense incloure l’11 de setembre, els homes foren 101 (35,1%); les dones i nens, 187 (64,9%). L’11 de setembre, els homes foren 79 (62,7%); les dones i nens 47 (37,3%). Entre els dies 12 i 18, els homes foren 58; les dones i nens, 78 (57,3%). Com es pot apreciar, la quantitat de dones i nens ingressats a l’hospital aquells dies fou altíssima: només l’11 de setembre de 1714 el nombre d’homes que hi entraren fou superior al de dones i nens.

Pel que fa als òbits, si el total fou, com hem dit, de 146 sobre 414, és a dir, el 35,3% (aproximadament un terç), en el cas dels homes va resultar de 87 sobre 180, el 48,3% (aproximadament la meitat); i en el de les dones i nens, de 59 sobre 234, el 25,2% (una quarta part). L’11 de setembre mateix, els homes patiren un 46,8% de morts respecte dels ingressats, i les dones i nens, un 27,7%.

Es pot constatar, doncs, que respecte dels civils ingressats a l’hospital entre el 4 i el 18 de setembre, la meitat dels homes hi acabaren morint; que també li succeí això a una quarta part de les dones i nens, i que una tercera part del total va deixar la vida a la institució amb posterioritat al seu ingrés. Els qui van entrar a l’hospital l’11 de setembre van morir en una proporció una mica superior: en efecte, entre els dies 4 i 18 de setembre, sense comptar el dia 11, hi hagué 96 morts sobre 288 ingressats, és a dir, el 33,3%; mentre que l’11 setembre n’hi hagué 50 sobre 126, el 39,7%.

Aquestes xifres mostren, a més de la singularitat negativa lògica del dia 11 de setembre, els efectes de les lluites finals del setge sobre les dones i els nens. Un fet sobresortint que cal relacionar amb la participació de bona part de la població en la defensa de la ciutat, sobretot dels seus carrers l’11 de setembre.

Pel que fa als soldats ingressats a l’Hospital de la Santa Creu aquests dies del 4 al 18 de setembre de 1714, el total fou de 121, amb una mitjana de vuit al dia (del 4 al 10 de setembre, 36 ingressos i 5,1 de mitjana; el dia 11, 40; del 12 a 18, 45 ingressos, i 6,4 de mitjana). Mentre que els òbits totals foren 43 sobre 121, és a dir, el 35,5% (amb un màxim el dia 13, amb setze morts sobre 34 entrades, el 47%; i el dia 11 de setembre, amb disset defuncions sobre 40 ingressos, un 42,5%; amb una nova constatació de la duresa posterior a aquesta data, a causa de la mort dels ferits).



Hospital de la Santa Creu, 4 a 18 de setembre de 1714, ingressos i % de morts entre ingressats





Del conjunt de xifres obtingudes es pot deduir que tota la població civil, dones i nens inclosos, va patir molt els darrers dies del setge i que, una vegada acabat aquest, no va finalitzar el patiment. Com és lògic, destaca el dia 11 de setembre com el més cruel: quasi un 40% dels molts civils que ingressaren aquell dia a l’hospital hi van morir, mentre que més d’un 40% dels soldats que entraren a la institució aquell dia hi acabaren la seva vida.

Interessa realitzar ara una anàlisi comparada dels anys 1690, 1700 i 1714, incloent-hi dos moments de la vida de la ciutat, els dos primers, en els quals aquesta no va patir atacs.

L’any 1690, els civils ingressats a l’Hospital de la Santa Creu foren 1.824 i en moriren 357, el 19,6%. El 1700, les xifres foren de 2.999 ingressos, 434 morts i el 14,5%. Al seu torn, les xifres de 1714 van ser de 4.121 entrades, 1.208 morts i el 29,3%. Els resultats de la comparació són prou clars respecte dels trets negatius que caracteritzaren 1714, tant pel que fa a les xifres absolutes com a les percentuals.

Una comparació entre els anys 1690 i 1714 mostra diversos aspectes interessants. El 1690, la mitjana diària d’ingressats civils a l’Hospital de la Santa Creu fou de cinc persones. El màxim es va donar el mes d’abril, amb 6,7 entrades de mitjana diària. Durant l’any 1714, la mitjana fou d’11,3 entrades al dia. En valors absoluts, els ingressats civils multiplicaren per 2,3 la comparació 1690-1714, i els morts entre els civils entrats a l’hospital ho feren per 3,4. L’increment dels morts, doncs, fou una vegada i mitja més gran: un fet que cal atribuir a les ferides producte de la guerra, molt més mortals que el conjunt de les malalties. I no podem oblidar que ara parlem de civils, no de soldats.

Interessa també fer una comparació entre els anys 1700 i 1714. En el primer any, la mitjana d’entrades de civils al dia fou de 8,2 persones. El màxim es va produir el mes de setembre, amb 11,6 entrades diàries, una xifra molt alta. L’any 1714, la mitjana fou, com hem dit, d’11,3 ingressos cada dia. En xifres absolutes, els ingressats civils multiplicaren per 1,4 la comparació 1700-1714 i els morts entre els ingressats ho feren per 2,8. De nou, la comparació mostra els durs efectes de la guerra en els ingressats a l’hospital el 1714, aquesta vegada encara de manera més contundent.

Els mesos de juny, juliol, agost, setembre i octubre de l’any 1714 veieren 2.605 civils ingressats, amb una altíssima entrada mitjana de 21,3 al dia. D’aquests ingressats, moriren a l’hospital 825, és a dir, un 31,7%, una xifra que multiplica per 1,6 la del conjunt de l’any 1690, i per 2,2 la de 1700.

Durant la resta de mesos de l’any 1714 es va produir una mitjana d’entrades de 6,2 al dia, força baixa tractant-se d’una etapa de guerra, mentre que es produïren 383 morts entre els 1.516 ingressats en aquests mesos, és a dir, un 25,3%, una xifra considerablement alta, ja que multiplica per 1,3 la de l’any 1690 i per 1,7 la de 1700.

Sembla clar, doncs, que alguns mesos de guerra de l’any 1714 foren relativament mesurats en entrades de civils a l’hospital, pel fet de ser més «calmats» des del punt de vista bèl·lic, però les persones que ingressaren a la institució en aquests mesos patiren un percentatge de mortaldat propi de les etapes de guerra.

Una altra font d’informació quantificable la proporcionen els llibres de defuncions de la parròquia dels Sants Just i Pastor. Aquesta documentació permet establir una sèrie de morts anuals a la parròquia:



Defuncions anuals, parròquia dels Sants Just i Pastor, 1704 a 1715





La sèrie mostra, com és lògic, un augment clar de la mortaldat l’any 1714, respecte dels anteriors. Podem subratllar, però, l’elevat nombre de defuncions l’any 1715, major que cap altre, inclòs el de 1714: un senyal que fa evidents, una vegada més, els efectes diferits de l’etapa final del setge.444 Ja havíem comprovat que la mitjana de civils ingressats a l’hospital els mesos d’octubre a desembre de 1714 va ser més alta que durant els primers mesos de l’any: s’aprecia novament que, una vegada acabat el setge, la situació continuà sent molt dura. El patiment a Barcelona no va acabar, ni de bon tros, després de l’11 de setembre de 1714.

En una direcció diferent, és igualment factible analitzar les sèries de casaments i de bateigs de la mateixa parròquia dels Sants Just i Pastor, per entendre quin va ser el comportament d’aquestes variables durant el setge de 1713-1714.

Pel que fa als desposoris, la sèrie és:



Desposoris anuals, 1707 a 1714, parròquia dels Sants Just i Pastor





La sèrie mes rere mes per a l’any 1713 és:



Desposoris mensuals, 1713, parròquia dels Sants Just i Pastor





I per a l’any 1714:



Desposoris mensuals, 1714, parròquia dels Sants Just i Pastor





Resulta evident que els matrimonis van disminuir l’any 1714 i que els mesos amb menys casaments van ser aquells que el setge va ser més intens: juny, juliol, agost i setembre (amb un total de només quatre casaments i una mitjana mensual d’un desposori, molt inferior a les mitjanes de 2,3 de 1714 i de 3,9 de 1713, i molt per sota dels nou casaments dels mesos de febrer i juliol de 1713).

En tot cas, a més del lògic descens dels matrimonis durant l’any 1714 i, especialment, els mesos esmentats, convé fer notar que fins i tot els moments més durs del setge van veure casaments. Una dada que és també força rellevant.445 Finalment, la recuperació dels desposoris l’any 1715 resulta força evident.

Pel que fa als naixements (comptabilitzats a partir dels baptismes), i per tant pel que fa a la procreació, van quedar força menys afectats pel setge del que es podria pensar. Les sèries de la parròquia dels Sants Just i Pastor així ho indiquen.

Per als anys 1700 a 1712, les xifres són:



Baptismes anuals 1700-1712, parròquia dels Sants Just i Pastor





Per entendre més bé la xifra, tan alta, de 1714, hem de tenir en compte que durant els mesos de juny i juliol van combregar a Sant Bertran —que formava part dels Sants Just i Pastor— persones de totes les parròquies de la ciutat.

Per a l’any 1713, les xifres mes rere mes són:



Baptismes mensuals, 1713, parròquia dels Sants Just i Pastor





Per a l’any 1714, mes rere mes, les xifres són:



Baptismes mensuals, 1714, parròquia dels Sants Just i Pastor





Per a l’any 1715:



Baptismes mensuals, 1715, parròquia dels Sants Just i Pastor





Vistes aquestes xifres, i si extrapolem l’anàlisi al conjunt de la ciutat, podem concloure que es va procrear menys durant els dos primers mesos del setge (juliol i agost de 1713), durant l’hivern de 1713-1714 (desembre de 1713, gener i febrer de 1714) i els quatre mesos finals del setge (juny, juliol, agost i setembre de 1714). Com és lògic, el pitjor mes per a la procreació va ser el setembre de 1714.

Els mesos de 1713 anteriors al setge (gener, febrer, març, abril, maig i juny), la procreació a la parròquia dels Sants Just i Pastor va ser de 10,2 al mes, una xifra que serveix per establir una comparació amb els pitjors períodes del setge. Durant els mesos de juliol i agost de 1713, la procreació fou de 7,5 al mes; durant el mes desembre de 1713 i gener i febrer de 1714, de 6,6; i durant els mesos de juny, juliol, agost i setembre de 1714, de 4,2.

Així doncs, calculant en valor proporcional (cosa que pot servir per donar una idea respecte del conjunt de la ciutat), entre els sis mesos anteriors al setge (de gener a juny de 1713) i el període més dur de l’encerclament (de juny a setembre 1714), la procreació a Barcelona va baixar fins a un 41%. Es tracta d’un descens considerable; com en el cas dels desposoris, podem dir que el setge va condicionar força aquesta part essencial de la vida quotidiana, però no la va eliminar. La sèrie d’actes fonamentals formada per matrimonis, procreacions, naixements i baptismes no va desaparèixer, ni de bon tros, durant el setge.

Convé insistir en el fet que ben aviat després del final de la lluita moltes persones que havien quedat vídues es tornaren a casar, i això va afavorir la recuperació demogràfica de la ciutat, a més d’ajudar força dones a evitar la pobresa o la misèria. Sabem d’alguns casos de matrimonis celebrats abans que hagués passat una setmana des del final del setge i de molts altres realitzats no gaire més tard. Es produïren entre persones nascudes a la ciutat, però també entre un contraent de la capital catalana i un de fora, o entre dos contraents forans que s’establiren a la ciutat.

Una vegada acabat el setge, Barcelona continuà sent un espai d’acollida.





4. REFUGIATS





El grau de presència de forans a Barcelona, durant els anys anteriors al setge de 1713-1714 i en el seu transcurs, constitueix una qüestió de gran interès.

Des de la segona meitat del segle XVI, sobretot, Barcelona era una ciutat d’acollida, un lloc en el qual persones del territori català o de fora hi feien negocis o gaudien de festes, assistien a la universitat o aprenien un ofici amb un mestre. Molts catalans, i també persones de fora de Catalunya, hi passaven uns dies, uns mesos, uns anys o s’hi establien per un temps indefinit. La relació de Barcelona amb Catalunya era d’osmosi constant i, com ja hem apuntat en altres llocs, no hi havia gaires barcelonins de diverses generacions, mentre que una bona part de les famílies catalanes tenien un peu al lloc d’origen i un altre a la capital del país.

Hem pogut comprovar que a la Barcelona de principis del segle XVIII podien trobar-se (i barallar-se), al cafè d’un francès, uns militars anglesos i uns taverners milanesos que tenien establiment obert a la ciutat. Un fet com aquest, amb una alta presència de forans de diversos llocs i sense protagonisme de catalans, no era excepcional. En tot cas, quan Barcelona va esdevenir cort de Carles III, i a causa de la guerra, el grau d’acollida de la ciutat va arribar a la màxima intensitat.

La retirada dels austriacistes de València, Aragó, Castella i Catalunya va convertir aquella ciutat d’acollida i de pas que era Barcelona en una «ciutat refugi». La capital catalana no tan sols fou més cosmopolita i diversa que abans pel fet de ser cort, sinó perquè acollia moltes persones que havien hagut de marxar de llocs caiguts en mans borbòniques. Hem vist que, al costat dels que havien seguit Carles III des de Viena, van coincidir a Barcelona persones, conegudes o anònimes, vingudes de València, d’Aragó, de Castella o d’altres llocs.

Narcís Feliu de la Penya va proporcionar als Anales de Cataluña unes llistes, datades el 1709, d’aragonesos, valencians, castellans i navarresos que havien arribat a Catalunya seguint el partit de l’arxiduc.446 Entre eclesiàstics i seculars, els aragonesos eren més de 401 i els valencians més de 399. En el segon cas, però, Feliu va afegir que «los demás en Catalunya, Menorca i Eivissa son tantos que parece ponderado el número que se refiere». És a dir, que de fet eren força més de 399. Finalment, els castellans i navarresos a Catalunya eren, sumats eclesiàstics i seculars, més de 197.

Un dels primers moviments de persones cap a Barcelona en el període que tractem es va produir després de la presa de Cartagena pel duc de Berwick, el 19 de novembre de 1706. Aquest fet va provocar l’arribada a Barcelona d’alguns naturals, com es pot apreciar als llibres d’entrades de l’Hospital de la Santa Creu.

L’allau més notable, però, fou el que es va produir després de la derrota d’Almansa del 25 d’abril de 1707.447 L’historiador Adrià Cases ha mostrat, a l’obra Medicina i farmàcia. Barcelona 1700 (de la col·lecció La Ciutat del Born. Barcelona 1700), l’evolució de les entrades de valencians a l’Hospital de la Santa Creu i de Sant Pau.448 L’autor mostra el molt considerable nombre de naturals del Regne de València que hi van ingressar a partir del maig de 1707, justament després de l’esmentada derrota. Les arribades de valencians a Barcelona (analitzades a través dels ingressos a l’hospital) continuaren fins a l’inici del setge de 1713-1714. Se’n van produir moltíssimes després de 1707, entre altres causes per l’ordre de Felip V d’expulsar, dels territoris que havia ocupat, les famílies dels austriacistes que havien marxat a l’exili. Una vegada a Barcelona, els valencians refugiats sovintejaren en els ingressos a l’hospital, ja que la majoria no tenien recursos i, com la resta de desfavorits, havien de recórrer als serveis de la institució sanitària.449

Interessa especialment abordar la presència de forans a Barcelona durant el setge de 1713-1714. En aquell període, més que mai, la capital catalana va ser ciutat d’acollida o, més exactament, «ciutat refugi». I aleshores, també més que abans, fou un «espai europeu» on coincidiren persones de tot el continent.450 En cap altra etapa de la història de Barcelona havien sonat tantes llengües diferents pels carrers i, per descomptat, a les sales de l’Hospital de la Santa Creu.

Per raons òbvies, es van refugiar a la capital catalana moltes persones que vivien al seu entorn. Les cases i els camps propers, o relativament propers, a la ciutat van ser objecte de l’atac o l’ocupació dels exèrcits de les Dues Corones, de tal manera que les cases resultaren cremades, enderrocades o requisades i les terres quedaren devastades. L’opció de refugiar-se a la ciutat era més que raonable, per no dir inevitable, si no es volia tenir tractes amb els enemics o ser empresonat.

També van acudir a Barcelona persones de la resta de Catalunya i, com es veurà, el percentatge de catalans presents a la ciutat que no n’eren naturals, ja normalment molt alt, va augmentar considerablement. La ciutat era gairebé el darrer lloc on podien resistir els austriacistes, i hi van acudir també força valencians, aragonesos, castellans, navarresos, naturals d’altres llocs d’Espanya i de fora d’aquesta.

És interessant fer una breu anàlisi dels ingressos de civils a l’Hospital de la Santa Creu, per comprovar, entre altres coses, que durant el setge canviaren les proporcions relatives (a la institució i a la ciutat) de naturals de Barcelona, nascuts a la resta de Catalunya i originaris de fora del país.

Compararem els llocs d’origen dels ingressats civils a l’hospital el 1714 amb els de dos anys «normals»: 1690 i 1700. Més concretament, centrarem l’anàlisi en els dies 4 a 18 de setembre de 1690, 1700 i 1714.

Pel que fa als dies entre el 4 i el 18 de setembre de 1690, constatem que el total de civils ingressats a l’hospital va ser de 97: deu naturals de Barcelona (10,3%), 58 naturals de la resta de Catalunya (59,8%) i 29 naturals d’altres llocs (29,9%). Els ingressats de fora de Barcelona van suposar, doncs, el 89,7% del total.

Pel que fa als dies entre el 4 i el 18 de setembre de 1700, el total de civils ingressats a l’hospital va ser de 159: vint-i-dos originaris de Barcelona (13,8%); 92 de la resta de Catalunya (57,9%) i 45 d’altres llocs (28,3%). Els ingressats de fora de Barcelona van suposar, per tant, el 86,2% del total.

Pel que fa als dies entre el 4 i el 18 de setembre de 1714, el total de civils ingressats a l’hospital va ser de 383: 101 naturals de Barcelona (26,4%), 224 de la resta de Catalunya (58,5%) i 58 d’altres llocs (15,1%). Els ingressats de fora de Barcelona van suposar, doncs, el 73,6% del total.

Respecte dels llocs de naixement de les persones ingressades aquests dies, l’any 1690 foren de 41 poblacions de Catalunya i de vint-i-sis poblacions de fora del país. En el cas de l’any 1700, foren de 79 poblacions de Catalunya i de 42 poblacions de fora. I en el de 1714, de 145 poblacions de Catalunya i de 63 poblacions de fora de Catalunya.

Podem dir, doncs, que l’any 1690 es va comportar aproximadament com l’any 1700 pel que fa als percentatges analitzats, però multiplicant per 1,6 la quantitat de persones ingressades; l’any 1700, en efecte, fou clarament més dinàmic que el 1690. La diversitat de poblacions de Catalunya esmentades com a lloc d’origen dels ingressats a l’hospital es va multiplicar per 1,9 de 1690 a 1700; i la diversitat de poblacions de fora de Catalunya ho va fer per 1,6. L’increment de la diversitat de la relació de la capital amb l’exterior fou, per tant, més gran en el cas del territori català.

Ara també sabem que els dies analitzats de l’any 1714 augmentà molt considerablement el nombre de civils ingressats a l’hospital, respecte de les entrades d’aquells mateixos dies però de l’any 1700: va ser 2,4 vegades superior. A més, hem comprovat que la presència proporcional dels naturals de Barcelona ingressats a l’hospital es multiplicà aproximadament per 2, que es va mantenir la dels originaris de la resta de Catalunya i que va baixar més o menys a la meitat la dels nascuts fora del país.

Podem dir, doncs, que el setge va «aturar» en part l’entrada dels arribats de fora de Catalunya. És a dir, malgrat que a la ciutat s’hi van refugiar moltes persones de València, d’Aragó, de Castella o d’altres llocs a causa de l’avenç dels borbònics, això no va arribar a compensar el fet d’haver quedat força disminuït el flux, normal i intens en temps de pau, cap a la Ciutat Comtal d’habitants de fora del Principat.451

L’any 1690, les poblacions de naixement dels civils ingressats a l’hospital amb més casos foren: la Seu d’Urgell, amb quatre ingressats; Martorell, amb tres; Vic, amb tres, i Solsona, amb tres (amb una importància considerable dels arribats de l’Urgell). De les poblacions de fora de Catalunya, només Aberni comptabilitzà dos ingressos (amb poques poblacions d’origen de fora d’Espanya).

L’any 1700, les poblacions de Catalunya més presents com a lloc d’origen dels ingressats a l’hospital van ser:Vilafranca, amb cinc, i Manresa, amb tres (es va mantenir la importància notable de l’Urgell). Mentre que l’origen de fora de Catalunya més repetit fou Ciutat de Mallorca, amb quatre ingressats (amb una importància proporcional considerable de llocs de França).

L’any 1714, les poblacions de Catalunya més presents foren: Manresa, amb nou ingressats; Vic, amb set; Granollers, amb sis; Valls, amb cinc; Bagà, amb cinc; Igualada, amb cinc; Terrassa, amb quatre; Olot, amb quatre; Mataró, amb tres; Esparreguera, amb tres; Salardú, amb tres, i Sant Llorenç de Morunys, amb tres. Les poblacions de fora de Catalunya més presents foren, totes amb dos ingressats: Ciutat de Mallorca, Ateca, a Aragó, Saragossa, Terol, Nàpols, Terme, el Grau de València i Andújar (amb una importància proporcional considerable dels llocs del Regne d’Aragó —tretze ingressats—, del Regne de València —onze—, i de Castella —nou).452

La diversitat dels llocs de procedència de fora de Catalunya dels civils ingressats a l’hospital va ser notable aquells dies de l’any 1714: Nàpols, Milà, Dublín, Portugal, Colònia, Gènova, Rotterdam, Liorna, Granada, Còrdova, Toledo, Àvila, Madrid, Zamora, Jerez, Talavera…453





Hospital de la Santa Creu, lloc de naixement dels civils ingressats, 4 a 18 de setembre de 1714





Convé ara abordar la qüestió dels llocs de procedència dels civils i dels militars ingressats a l’Hospital de la Santa Creu i de Sant Pau durant el darrer mes de l’encerclament, de l’11 d’agost a l’11 de setembre de 1714.454

Respecte de l’ingrés de civils, podem dir que, sobre un total de 832 ingressats, els catalans nascuts fora de Barcelona foren el 64%; els originaris de Barcelona, el 23%, i els naturals de fora de Catalunya, el 13%.

Les xifres s’acosten força a les obtingudes els dies 4 a 18 de setembre de 1714 (58,5%; 26,4%; 15,1%).

Pel que fa a l’ingrés de militars, constatem que, sobre un total de 331 ingressats, els catalans nascuts fora de Barcelona constituïren el 30%, els nascuts a la capital catalana el 9%, i els originaris de fora de Catalunya el 61%.

Les xifres resulten prou clares. Entre els civils, la preponderància dels nascuts a Barcelona s’acostà als dos terços, però la presència dels originaris de fora de Catalunya no fou en absolut menyspreable. A més de l’habitual presència de forans a la capital, hem de tenir en compte altres factors, com ara el fet que molts dels soldats estrangers tenien família a la ciutat.

En canvi, pel que fa als soldats ingressats a l’hospital aquells dies, els nascuts fora de Catalunya suposaren una majoria molt gran que es va acostar als dos terços del total. És clar que els regiments incorporaven força soldats nascuts fora de Catalunya, de fet, de tot Europa. Com és ben sabut, la Guerra de Successió implicà bona part del continent, i això es va fer molt palpable a la Barcelona assetjada.

D’altra banda, malgrat que en condicions normals la presència a la Ciutat Comtal de catalans nascuts fora de Barcelona era sempre molt alta, podem deduir, amb les xifres anteriors, que durant el setge els catalans no barcelonins acudiren a la capital molt més que en períodes anteriors. Això és lògic, si tenim en compte que gairebé la totalitat del territori de Catalunya estava en mans dels felipistes. Aquests catalans arribaren a Barcelona fugint dels seus llocs d’origen i, també, per ajudar a la lluita contra els borbònics i defensar la capital, que amb el castell de Cardona era l’últim lloc de la resistència catalana enfront dels felipistes. Un fet en certa manera semblant al de l’arribada, un temps abans, d’austriacistes vinguts de València, d’Aragó o de Castella.

Convé parar atenció, per enriquir la visió d’aquell «espai europeu» en què es va convertir la Barcelona assetjada, a alguns àmbits rellevants de procedència dels que es trobaren a la ciutat durant aquella etapa.

Ja s’ha parlat força del cas dels valencians, que ha ocupat una bona part del present treball, perquè fou extraordinari, tant en quantitat com en qualitat i s’ha descrit de manera prou gràfica, per subratllar la importància que el setge de Barcelona va tenir per als valencians i també per posar en relleu el paper que aquests hi van tenir; en diversos sentits, «el setge de Barcelona va ser també el setge de València».

També s’han tractat, tot i que en menor mesura, la presència a la Barcelona assetjada d’aragonesos, castellans i navarresos. Val la pena recordar ara que els mallorquins, tant civils com militars, hi van tenir un paper destacat. Sabem, per exemple, que el capità d’infanteria Marco Antonio Assensio havia passat a Mallorca, abans de començar el setge, per reclutar soldats per al regiment dels Desemparats o dels Valencians.455

I és especialment coneguda l’aportació a la defensa de Barcelona dels artillers mallorquins, famosos per la seva gran eficàcia.456 En part, la seva intervenció en el setge va quedar recollida a la documentació. Sabem, per exemple, que Joan Saurina era capità artiller, arribat a Barcelona amb un tinent, dos conestables i artillers mallorquins.457 I també que el 18 de juny es van casar a la parròquia de Santa Maria del Mar Esteve Nicolau, bombarder de Felanitx, i Josepa Verneda, filla d’un carnisser de Barcelona.458

La documentació també permet constatar que la lluita dels artillers mallorquins a la capital catalana no va ser fàcil. A l’Hospital de la Santa Creu consten les entrades de Gregori Coll, de Llucmajor, artiller de la companyia de Saurina, el 31 d’octubre de 1713; Bernat Alou, de Palma, artiller de la companyia del major, el 15 de novembre; Bartomeu Campomar, de Pollença, artiller de la companyia de Pavia, el 25 de març, 2 de juny i 25 d’agost de 1714 (!); Pere Cardona, de Maó (també hi aprareixen menorquins), artiller de la companyia de Josep Ribas, el 25 de juliol de 1714 (hi va morir el 2 d’agost); Pau Crispi, de Palma, artiller de la companyia de Figueres, l’11 d’agost de 1714; Salvador Servera, d’Artà, artiller de la companyia de Barada, el 25 d’agost de 1714 (hi va expirar el 28 d’agost); Gabriel Fernàndez, de Palma, artiller de la companyia de Josep Ribas, el 27 d’agost de 1714 (hi va morir el 28 d’agost); i Josep Espinós, de Palma, artiller de la mateixa companyia, el 13 de setembre de 1714.459

Una mirada als llibres d’entrades de militars a l’Hospital de la Santa Creu i de Sant Pau fa evident (sense més quantificacions) que els ingressats procedien de quasi tots els punts d’Europa. En efecte, hi havia naturals de tota la península Ibèrica i també italians, alemanys, francesos, irlandesos, hongaresos, portuguesos, flamencs, anglesos, austríacs, suïssos, russos, polonesos, holandesos… Entre els soldats nascuts a la península Ibèrica, a més de les procedències ja esmentades, fou molt notable la de portuguesos i també la de gallecs, per sobre, per exemple, dels asturians i dels bascos. Respecte dels soldats que lluitaren en el setge del costat de la ciutat i que havien nascut fora de la Península, la diversitat fou extraordinària, molt més del que hem pogut apreciar en el recompte fet del 4 al 18 de setembre de 1714. Cal subratllar la gran quantitat d’alemanys, irlandesos i napolitans, i fer notar que la resta dels nascuts a l’actual Itàlia procedien d’una llarga sèrie de llocs: Milà, Parma, Bolonya, L’Aquila, Gènova, Bèrgam, Torí, Roma, Ancona, Pavia, Cremona, Novara, Palerm, Salerno, Finale… També van tenir una presència notable els nascuts a França (malgrat que els francesos assetjaven la ciutat), Flandes, Hongria i Anglaterra; i en menor mesura, consten també soldats nascuts a Bohèmia, Polònia, Luxemburg, Holanda, Àustria, Praga, Saxònia, Brussel·les, Lorena, Suïssa, Andorra, Sant Petersburg…460

Val la pena esmentar, a part, el cas dels hongaresos, que van tenir una intervenció notable en la defensa de Barcelona, en part ja coneguda. Sabem que el mes de juliol de 1713 es formaren dues companyies d’hússars, és a dir, de cavalleria lleugera, compostes per hongaresos però també per soldats nascuts en altres llocs. Francesc de Castellví ho va fer notar a la seva obra: «Formáronse también dos compañías de húsares de 50 hombres cada una, de diferentes naciones, pero la mayor parte húngaros.»461 Els ingressos d’aquests homes a l’Hospital de la Santa Creu proporcionen més informació. Es fa al·lusió al regiment dels Hongaresos i a la «primera» i «segona» companyies dels hongaresos. Els soldats, la majoria amb botes, lògicament per la condició de genets, formaven part d’unitats comandades per diversos oficials: («de la de») Bandi, Servós, Mathias Feruns i Isidro. També quedaren anotats als llibres, perquè ells mateixos entraren a l’hospital, el tinent Mathias Cropa («tinent de la de Servós»), el tinent Joan Antoni («tinent de la de Isidro») i l’alferes Miguel Esmit («alferes de la primera companyia»). Entre els trenta i escaig soldats esmentats als llibres d’ingressos de l’hospital com a «ungros» (hongaresos), s’inclouen soldats d’«Alemània», Frankfurt, Freiburg, Viena, Flandes, Milà… Una dotzena, però, eren amb seguretat nascuts a Hongria, tot i que la deficient anotació dels topònims, que devien sonar molt estranys als escrivents de l’hospital, fa difícil esbrinar o assegurar de quina població procedien.462

Convé subratllar també, ja que es tracta d’un fet normalment poc valorat, el paper dels soldats irlandesos en els regiments que defensaren la ciutat.463 Com en altres casos d’estrangers, van decidir continuar lluitant a Barcelona en comptes d’embarcar-se amb les tropes que abandonaren el país abans del setge. En el transcurs d’aquest van ingressar a l’Hospital de la Santa Creu més de 40 soldats nascuts a Irlanda, una quantitat força alta si la comparem, per exemple, amb la dels naturals d’Hongria entrats a la institució. Una bona part dels soldats irlandesos eren granaders, enquadrats sobretot a les companyies de granaders del regiment de la Concepció o de Villarroel i, en menor mesura, a les del regiment dels Desemparats o dels Valencians. Quasi la meitat dels irlandesos que ingressaren a l’hospital lluitaren amb el general Villarroel, que, lògicament, devia apreciar les seves qualitats, entre les quals hi havia la seva destresa com a granaders. Al seu torn, el regiment de Sant Narcís incorporà menys irlandesos, però amb xifres significatives, i els soldats d’Irlanda foren també presents, en menor mesura, en altres regiments. Respecte dels llocs precisos de naixement d’aquests homes, cal dir que al voltant d’una tercera part eren naturals de Dublín. Les altres poblacions d’origen, amb Cork, Galway i Kilkenny entre les més grans, arribaven gairebé a la vintena.

Els forans que visqueren a la Barcelona assetjada, en una etapa que durà més de tretze mesos, s’integraren amb les limitacions lògiques a la vida de la ciutat. Els militars vinguts de fora hi van fer, és clar, quelcom més que lluitar. Es va tractar d’un llarg període, i no ha de sorprendre que força d’ells es casessin i tinguessin fills a Barcelona durant el setge. La documentació proporciona incomptables exemples d’aquests matrimonis, d’entre els quals destaquem alguns.

El 4 d’agost de 1713, Josep Antoni Fragi, natural de Milà, soldat del regiment de Santa Eulàlia, es va casar amb Teresa Barbagal, natural de Mazaleón, a Aragó, i un dels dos testimonis fou el ciutadà honrat Joan de Llinàs i Farell. El 4 de setembre del mateix any, Pedro Francisco Rodrigues, natural de Terra Alba, Brasil, Regne de Portugal, soldat del regiment de Sant Jordi, va obtenir permís per casar-se amb Maria Antonia Velabia, natural de Palerm. Ignasi Simon, soldat natural d’Obidos, Regne de Portugal, es va casar el primer de novembre de 1713 amb Serafina Cassanya, natural de Balaguer. Com sabem, el 7 de novembre següent, Baltasar Gruynebalt, natural d’Aast, bisbat de Hannover, i soldat de la companyia dels hongaresos, es va casar amb Margarida Comas, natural de Valls, vídua de Pere Martínez, soldat de la mateixa companyia que havia mort a l’Hospital de la Santa Creu tan sols un mes abans, el 7 d’octubre. Joan Jaume Asmit, natural del Tirol, Alemanya, soldat del regiment dels Hússars, es va casar el 7 de desembre de 1713 amb Elisabeth, vídua de Joan Contramer, soldat del mateix regiment, i filla de Henrich Xepligt, i feren de testimonis Pere Móra, natural de Gandia, soldat del regiment dels Hongaresos, i Bernat Domingo, natural de «Felquerque», Alemanya, soldat del mateix regiment. El 27 de desembre, van obtenir llicència per casar-se Mathias Laur, sergent del regiment de Sant Jordi, natural de Moràvia, i Teresa Garret. El 29 del mateix mes, l’obtingueren Martí Clapache, nascut a Alemanya, i Serafina Grau, natural d’Igualada. El primer de gener de 1714, Josep Xabré, natural de Pinareul, al Piemont, soldat del regiment de Sant Jordi, es va casar amb Margarida Ferrer, natural de Tírvia, bisbat d’Urgell. Andrés Millar, cirurgià de Flandes, i Josepa Maspons, nascuda a Sabadell, van aconseguir la llicència matrimonial el 17 de gener de 1714. El 22 d’aquest mes la van obtenir Pasqual Ballester, de València, i Teresa Ribera, nascuda a Tàrrega. El 5 de febrer la reberen Joan Garcia, sergent del regiment de la Concepció, natural de Nàpols, i Josepa Campets. El 21 de maig, Carles Baylach, sergent del regiment dels Valencians, originari de València, es va casar amb Maria Pérez. El 6 d’abril, Lluís Oliver, cabelleraire, és a dir, perruquer, natural de Toulon, a França, va contreure matrimoni amb Eulàlia Rodoreda, nascuda a la Garriga. Matías Martines, criat del general Antoni de Villarroel i natural de Castelo Viegas, bisbat de Coïmbra, va obtenir permís el 27 de juliol de 1714 per casar-se amb Agnès Vilar, nascuda a Manresa. Com s’ha vist, Baptista Ramon, artiller de la companyia del capità Josep Ribas i originari del Grau de València, va contreure matrimoni el 17 d’agost amb Maria Viladrosa, de Solsona. El 28 d’agost, es recolliren les informacions per al casament del ja esmentat Matheu Lletro, soldat del regiment de Sant Jordi i natural de la vila de Cande, a la Bretanya, amb Susanna Soler, nascuda a la Batllòria.464

La integració dels forans a la ciutat va ser molt gran durant el setge. És també evident que Barcelona va esdevenir, encara més que en el passat, un espai on es trobaven persones de llocs ben allunyats. Com s’ha apuntat, aquesta característica fou encara més intensa a les sales de l’Hospital de la Santa Creu i de Santa Pau, on, en un espai relativament reduït, es concentraren persones de tot Europa. Així, l’hospital barceloní va ser una síntesi concentrada de l’espai europeu, multinacional i multilingüístic en què es va convertir la capital catalana durant el setge.

Com hem explicat en altres llocs, des de la segona meitat del segle XVI l’Hospital de la Santa Creu i de Sant Pau no fou tan sols un hospital de Barcelona, sinó l’«Hospital de Catalunya». Durant la Guerra de Successió, i amb un màxim durant el setge, aquesta eficaç institució va ser també hospital dels aliats. I no es pot oblidar tampoc que fou igualment hospital dels enemics, i que es va tenir la mateixa cura amb els presoners que amb la resta dels ingressats.





5. CASES MALMESES





Interessa considerar l’efecte que les bales i les bombes del setge tingueren sobre les cases de Barcelona. Els contemporanis van escriure que la tercera part de la ciutat fou totalment enderrocada, que un altre terç ho resultà parcialment i que, de la resta de cases, no n’hi va haver gairebé cap que no hagués rebut l’impacte de les bombes o de les bales. La quantificació és força exacta.

El nombre de projectils llançats sobre la ciutat fou molt alt. Els primers bombardeigs van durar tan sols uns dies, fins al 22 d’abril de 1714, ja que Felip V volia conèixer el resultat de la Pau de Rastatt. Els barcelonins calcularen que durant aquesta etapa van caure més de 6.000 bombes sobre la capital, mentre que el brigadier espanyol Álvaro Navia Ossorio, bescomte del Puerto, assegurà que foren 4.000. Des de fora de les muralles, les bombes devien semblar menys.

Des del 23 de maig, data de l’inici del bombardeig des dels Caputxins, la pluja de projectils va afectar molt més greument els habitants i les cases de la ciutat. De fet, era impossible que ni un sol edifici no quedés malmès, amb més o menys intensitat, per una o més de les més de 30.000 bales i bombes que van massacrar Barcelona. D’altra banda, la intenció del tir de morter era fer mal als edificis i a les persones: es tirava, com mostra explícitament la manera de dir-ho, «a la ruïna de les cases».465 I, el que és més greu, «a la ruïna» de tots els civils, dones, vells i nens inclosos.

Francesc de Castellví va escriure: «Los estragos que causó el bombardeo en los edificios no hay pluma que los pueda describir.» Tenia raó: per bé que es puguin triar les paraules, les descripcions escrites no donen idea del desastre viscut. I les xifres, amb la seva fredor, difícilment acosten a la realitat profunda, detallada i personalitzada dels resultats dels atacs artillers. El religiós alacantí Nicolás de Jesús Belando, cronista borbònic, va escriure que els bombardeigs sobre Barcelona suposaren un fet nou per a l’època. I destacà que arribaren a caure sobre la ciutat «venticuatro bombas a la vez, disparándose durante toda la resistencia 14.000 fabricadas en Vizcaya».466

Sobre els efectes dels bombardeigs, val la pena aportar la visió de Francesc Santacruz, recollida a la llegenda del seu gravat del setge. Hi afirmà, referint-se a la ciutat bombardejada, que va quedar «casi del todo demolida al estrago de las bombas que tiraron a su ruina, en el espacio de quatro meses; cuyo número pasan de cincuenta mil, entre bombas y granadas reales». Sobre els barris i edificis, Francesc Santacruz anotà: «Parroquia de Santa María del Mar, muy arruinada»; «Parroquia de Nuestra Señora del Pino, en la misma ruina»; «Convento de Santa Cathalina, del orden de San Domingo, casi arruinado»; «Monasterio de San Pedro, arruinado»; «Convento de San Agustín, muy destruido».

No podem saber la quantitat exacta de projectils que es van llançar sobre Barcelona, però tant se val, ja que totes les xifres esmentades són altíssimes.

Segons les dades que es poden obtenir de la documentació cadastral de l’any 1716, on quedà anotat l’estat d’afectació de les cases a causa dels bombardeigs, més de 370 van quedar del tot enderrocades, un altre conjunt de més de 600 resultà inhabitable, quasi 300 quedaren molt afectades i moltes altres van tenir danys de consideració.

Les xifres reals, però, foren molt més elevades, per diverses raons.

En primer lloc, a les dades del cadastre no s’inclouen les cases afectades al quarter de Mar, o barri 4 de la documentació borbònica, del qual no es disposa de la informació utilitzada als altres barris, ja que en aquest sector de la ciutat no es va recollir la informació sobre els edificis. El quarter de Mar era el més dens de Barcelona i fou castigat durament: els exemples que podríem donar de cases afectades per les bombes en aquesta zona són molt nombrosos, inacabables de fet, i cap d’aquestes cases consta descrita a la documentació cadastral. Així doncs, el nombre total d’edificis colpits va ser, ja només per aquesta raó, força més alt que el que hi consta.467

Hem de tenir en compte, a més, que els documents del cadastre on consta l’estat de les cases (tret de les del barri 4) es van lliurar a les autoritats el mes de maig de l’any 1716, i que, punt molt important, algunes cases ja havien estat reconstruïdes o reparades abans. Les notícies presentades en aquesta obra proporcionen una idea sobre la relativa rapidesa amb què es van refer molts dels habitatges afectats pels bombardeigs. La comparació amb la documentació notarial, llarga, complexa i feixuga, però imprescindible, permet comprovar que, en bona part pel fet d’haver estat ja refetes o reparades, moltes cases demolides del tot o afectades en part per les bombes i bales del setge ja no consten com a tals a la documentació cadastral.

Alguns exemples bastaran per constatar aquest fet. La casa d’Isabel Planes, vídua del blanquer Bernat Planes, al carrer dels Carders i davant del Pes de la Farina, va quedar del tot enderrocada, feta un «sol de terra», i sabem que s’hi van fer obres. En canvi, al cadastre la casa hi consta sense cap afectació.468 A la casa de Josep Duran, fill del difunt adroguer Vicenç Duran, al carrer Ample, s’hi van realitzar obres per reparar els efectes d’una bomba. No consta al cadastre, però, com a casa afectada pels bombardeigs del setge.469 La major part de la casa del paraire Miquel Balet, al carrer d’en Jaume Giralt, havia quedat enderrocada «per ocasio de la bomba caygué en dita casa». En canvi, al cadastre no consta que estigués ni tan sols parcialment malmesa.470 Gertrudis Olivó, vídua de Jaume Olivó, i Maria Sabau, muller del fuster Anton Sabau, compraren al prevere del Pi Salvador Guàrdia una casa dels carrers dels Tallers i de les Sitges. I en aquest segon carrer hi havia una altra casa feta «casolot» a causa de les bombes. En canvi, a la documentació cadastral no hi consta cap casa del carrer de les Sitges malmesa pels projectils.471 El 12 d’octubre de 1714, consta notarialment que la casa del revenedor Josep Calveras, al capdamunt del carrer d’en Serra, havia estat reedificada: lògicament, no consta al cadastre com afectada per les bombes. Al seu costat, la casa de l’escudeller Miquel Carreras estava enderrocada en part «per ocasió de las bombas se ha tirat en lo siti pròxim passat». En canvi, no figura al cadastre com a malmesa.472 El 15 de novembre de 1714, la casa del doctor en medicina Isidre Salvador, al carrer dels Escudellers Blancs, «en molta part se troben avui derruïdes respecte de les bombes que caigueren en ella en est siti passat». A la documentació cadastral no hi consta, però, cap efecte dels projectils sobre aquesta casa.473 La de Pere de Cartellà, marquès de Cartellà, de la qual s’ha esmentat l’estat d’enderroc a causa del setge, no figura afectada per les bombes a la documentació cadastral: havia estat reparada abans de la redacció.474 Sabem que Epifani Firmat i Coll va declarar l’any 1716 que «les cases» que habitava al carrer d’en Raurich estaven «en parte derribadas de siete bombas que cayeron en ellas». No consta, però, cap efecte dels bombardeigs sobre aquesta casa a la documentació cadastral, feta en el mateix període de la declaració de Firmat, tot i que encara no havia estat reparada. Hem de tenir en compte també, en efecte, algunes deficiències en les feines dels «inspectors» que proporcionaren les informacions per a l’«apeo», a més del fet que, com més ben valorada quedava oficialment una casa, més recaptació d’impost procurava.475

Hem de dir, per tant, que les xifres d’enderroc que sorgeixen «automàticament» de l’anàlisi de la documentació inicial del cadastre resulten massa «optimistes». Per força, totes les cases de la ciutat havien de quedar malmeses, amb més o menys intensitat, per les bombes i bales del setge. Era pràcticament impossible l’existència d’excepcions.

En definitiva, les xifres, les dels cronistes o les deduïdes del cadastre, no ens acosten del tot al drama viscut, però permeten entendre com va ser de terrible l’efecte global dels bombardeigs. Tal com va succeir l’any 1697, el quarter de Sant Pere va quedar enormement afectat: el cadastre hi comptabilitza, molt a la baixa, més de 200 cases enderrocades completament. Encara va quedar més colpit el quarter de Mar, un espai situat a prop de l’atac per terra i, també, del bombardeig des del mar. I la resta de la ciutat també en resultà afectada, per molt que fos en menor mesura.

A causa dels bombardeigs, la Barcelona que va sobreviure al setge de 1713-1714 ja no era com la d’abans. La capital catalana es va haver de refer en una part molt considerable. No resulta fàcil advertir-ho analitzant actualment les cases del període, ja que les reparacions es van realitzar per refer allò que havia caigut i, evidentment, amb els sistemes constructius del moment. Sabem per la documentació, però, que el paisatge que podem contemplar avui a la vella Barcelona emmurallada inclou una gran quantitat d’obra feta després de l’11 de setembre de 1714.476

L’any 1719 es va produir un fet que, tot i que té una importància menor, serveix per fer-se una idea, primer, de quina era la situació després de la derrota de 1714, i, segon, de com va ser de llarg el període en què es va haver de viure en una ciutat que encara no havia pogut reparar una part notable dels enderrocs.

Els acords de l’ajuntament borbònic recolliren, el 3 de maig de 1719, un possible desplaçament de Felip V a Barcelona. Es decidí, evidentment, buscar les millors cases per allotjar la comitiva reial: al famós cardenal Giulio Alberoni, per exemple, se li havia de reservar l’habitatge considerat millor o més apropiat, és a dir, la casa de Pau Ignasi de Dalmases i Ros, al carrer de Montcada.477 En aquest context, una preocupació destacada, sorgida en el si de l’ajuntament borbònic, fou la de les cases en mal estat. Preocupació per la ciutat? En absolut. El neguit no era pels habitants que havien patit i patien encara els enderrocs causats pels projectils felipistes. En l’acord de l’ajuntament va quedar recollit que, en cas de vinguda del rei, caldria «arreglar las casas en ruina en lo que mira a la calle, para seguridad cuando venga Su Majestad». Moltíssimes cases continuaven en un estat deplorable el mes de maig de l’any 1719, quasi cinc anys després d’acabat el setge, però allò que importava a les autoritats borbòniques era que un fragment de façana dels edificis malmesos per les bombes i encara no refets pogués caure sobre el regi cap del monarca o sobre les nobles testes dels seus acompanyants.478





ALBERT GARCIA ESPUCHE (Barcelona, 1951) és un doctor en arquitectura i en història català, i ha estat impulsor i primer director del Born Centre Cultural.

Dedicà la tesi doctoral en història a la Barcelona del segle XVIII. Ha estat director d’exposicions i de recerca del Centre de Cultura Contemporània de Barcelona (CCCB) on l’any 2000 va crear el Premi Europeu de l’Espai Públic Urbà. Ha estat comissari de més d’una trentena d’exposicions com El Quadrat d’Or (1990), El Modernisme (1990), Ciutats, del globus al satèl·lit (1994), Retrat de Barcelona (1995), La Ciutat Sostenible (1998), La Reconquesta d’Europa. Espai públic europeu 1980-1999 (1999), Fes, ciutat interior (2002), Barcelona i Fotografia (2005) i el 2004 també va ser director d’exposicions del Fòrum Universal de les Cultures. Ha estat conferenciant i ha impartit cursos en diverses universitats, publicant nombrosos articles en diaris i revistes especialitzades en història, arqueologia i ciència. Per la seva obra La ciutat del Born. Economia i vida quotidiana a Barcelona (2009) va rebre el Premi Nacional de Cultura, fou impulsor i primer director del Born Centre Cultural, i ha rebut diverses vegades el Premi Ciutat de Barcelona.

En la seva obra publicada el 2014 Una societat assetjada. Barcelona 1713-1714 donà a conèixer que l’apunt del registre de ferits de l’11 de setembre de 1714 de l’Hospital de la Santa Creu que durant tot un segle s’havia atribuït —erròniament— al conseller en cap Rafael Casanova i Comes interpretant-ho com un intent de fer-lo passar per mort, corresponia en realitat a l’ingrés d’un jove sastre barceloní nascut a Vilafranca del Penedès, Rafael Casanovas.





Notes





1. Vegeu altres ciutats europees que patiren atacs i enderrocs i perderen drets a: James S. AMELANG, «Gent de la Ribera» i altres assaigs sobre la Barcelona moderna, Eumo Editorial, Vic, 2008, p. 235 i 236.



2. Carta de Verboom, probablement al ministre Miguel Fernández Durán, de setembre de 1716 (APSJP). Verboom tenia cinquanta-un anys el 1716, i va participar durant la Guerra dels Nou Anys en el setge francès a la ciutat de Mons, del 15 de març al 10 d’abril de 1691, del costat de Guillem III d’Orange.

Per descomptat, era més difícil assetjar i bloquejar un port de mar, ja que calien un exèrcit i una armada, i el control de les entrades per mar no resultava senzill. Tot i que el bloqueig del setge no fou sever fins al febrer de 1714, existí abans en una mesura considerable.

A l’obra Remarques d’un voyageur sur la Hollande, l’Allemagne, l’Italie, l’Espagne, le Portugal, l’Afrique, le Bresil, et quelques Isles de la Méditerranee…, l’Haia, 1728, p. 285, s’escriu sobre l’«eficàcia» de la Ciutadella: «La citadelle élevée depuis peu de temps, aux dépens de la ville neuve, que l’on a détruite pour la bâtir, paraît fort belle, sans être forte. On peut l’attaquer avec l’avantage du terrain de l’esplanade, et foudroyer ses bastions, dont on découvre bien en dessous du cordon, l’ingenieur qui en a tracé les defenses, s’étant plus attaché à la beauté du dedans, qu’à bien fortifier les dehors.» Dit d’una altra manera, el fort semblava eficaç per reprimir aixecaments a la ciutat, però no per defensar-se de l’atac «exterior» d’un exèrcit.



3. BN, Ms. 4.455, p. 67v.



4. Manel Soler va escriure un dietari del setge, publicat a: Agustí ALCOBERRO i Mireia CAMPABADAL, ed., Cròniques del setge de Barcelona, 1713-1714, Editorial Barcino, Barcelona, 2013. Agraeixo a Agustí Alcoberro haver-me facilitat el document abans de la seva publicació.



5. Vegeu: Xavier RIERA I HERNÁNDEZ, «Una visió contraposada del setge de 1714: els cronistes borbònics Vicente Bacallar i Nicolás de Jesús Belando», Pedralbes, 28, 2008, p. 297 a 314; Vicente BACALLAR Y SANNA, marquès de San Felipe, Comentarios de la guerra de España, e historia de su Rey Phelipe V El Animoso, desde el principio de su reynado, hasta la paz general del año de 1725, Gènova, 1725, vol. II, p. 152; Nicolás de JESÚS BELANDO, Historia Civil de España. Sucesos de la Guerra y tratados de paz, desde 1700 a 1733, Madrid (vol. I i II, 1733; vol. III, 1740), vol. III, p. 43.

Algunes notícies sobre els Villarroel: el 8 de setembre de 1698 es donà llicència a un matrimoni a la parròquia de Santa Maria del Mar (ADB, Parròquia de Santa Maria del Mar, Expedients matrimonials, vol. 4 1694-1698, 8 setembre 1698); l’home que es volia casar era Diego de Villarroel, fill de militar, soldat del terç dels grocs, natural de Villanueva de los Infantes, bisbat de Toledo; la seva futura esposa era Magdalena Sirinyé, filla de Jaume i de Maria, domiciliats a la parròquia de Santa Maria del Mar. Segons el document, Diego era fill del militar Francisco de Villarroel i de l’asturiana Catalina Peláez (s’ha escrit que el seu pare, i el d’Antoni de Villarroel, es deia Cristóbal). Un altre germà, Íñigo de Villarroel, va contribuir amb una «Canción real» a l’obra que l’Acadèmia dels Desconfiats dedicà a la mort de Carles II: «Nenias reales, y lagrimas obsequiosas, que a la immortal memoria del gran Carlos Segundo rey de las Españas, y emperador de la América; en crédito de su más imponderable dolor y desempeño de su mayor fineza, dedica y consagra la Academia de los Desconfiados de Barcelona»; és un recull de composicions en castellà, llatí i català, «tret en el seu nom a la llum pública» pel secretari de l’Acadèmia, Josep d’Amat de Planella i Despalau, i publicat l’any 1701 per l’impressor Rafael Figueró (l’obra de Villarroel a les p. 17 a 20). Íñigo de Villarroel, «Capitán de Cavallos Coraças», fou admès a l’Acadèmia el 30 de setembre de 1700, uns mesos després de la seva fundació a l’inici del mes de juny d’aquell any (introducció de l’obra citada, p. sense numerar).

El germà de Diego, Antoni de Villarroel i Peláez, nascut a Barcelona l’any 1656, havia defensat la ciutat durant el setge de 1697; uns anys més tard, i malgrat haver format part amb anterioritat de l’exèrcit de Felip V, ocupà el lloc més preeminent dels defensors al setge de 1713-1714.



6. Remarques d’un voyageur sur la Hollande…, p. 287. A l’obra de Pierre Vilar, on es recull aquest text, s’escriu «fois», en comptes de «mois» (Pierre VILAR, Catalunya dins l’Espanya moderna, II, El medi històric, Edicions 62, Barcelona, cinquena edició, 1986, p. 420).



7. VILAR, Catalunya dins l’Espanya moderna…, p. 420.



8. Joaquim ALBAREDA, «Política, economia i guerra», a Política, economia i guerra. Barcelona 1700, Ajuntament de Barcelona, 2012, p. 81 i 82.



9. Remarques d’un voyageur sur la Hollande…, p. 292.



10. La casa de Narcís Feliu de la Penya es trobava a la cantonada més propera a la Llotja dels carrers dels Canvis Nous i de les Barres de Llotja: les descripcions contingudes a l’inventari post mortem dels seus béns i les afrontacions de la casa descrites a l’«apeo» cadastral de 1716 així ho mostren (AHPB, Tomàs Simon, Plec d’inventaris 1701-1727, 16 febrer 1712). Aquell any vivien a la casa Jacint Feliu, clergue de la parròquia dels Sants Just i Pastor, i Salvador Torras, paller: al seu testament, Feliu deixava dit que un «Salvador Torras» havia de rebre 50 lliures «si lo dia de mon obit se trobarà en casa»; un dels dos testimonis del testament fou Salvador Torras i els testimonis de l’acta de lectura pública del testament foren «Salvador Torras, paller» i el seu germà Llorenç Torras, barreter d’agulla (AHPB, Tomàs Simon, Tercer llibre de testaments 1683-1727, 11 setembre 1696).

Tomàs Simon, notari, vivia en una casa de la vídua de mercader Anna Sidós a la Travessia del Cap dels Abaixadors a la plaça de la Basea, amb la dona, dos fills, quatre filles, una criada i un nebot. L’hereu de Narcís Feliu fou el mercader Salvador Feliu de la Penya i Picart, fill de Salvador Feliu de la Penya i Bellsolell i de Dionisia Picart; vegeu el parentesc entre Salvador i Narcís, «nebot llunyà», a: Benet OLIVA, Els orígens de la primera industrialització del rerepaís. Un cas emblemàtic:Vilassar i el capital comercial barceloní (1828-1875), Caixa d’Estalvis Laietana, Mataró, 1999. L’any 1716 vivia en una casa pròpia de l’esmentada travessia, amb la dona, dos fills, cinc filles, una germana, un clergue, un criat i dues criades (ja havia retornat a Barcelona, doncs, passat un temps després del final del setge de 1713-1714); segons el document cadastral, Salvador Feliu tenia quaranta-dos anys el 1716 (nascut el 1674), la seva dona trenta-set, els dos fills tretze i un, i les cinc filles dotze, nou, set, cinc i tres.



11. François Marie Arouet VOLTAIRE, Le siècle de Louis XIV, Nouvelle édition, Frankfurt, 1753, vol. II, p. 70 i 71. Voltaire, com havia fet Castellví, va comparar els abandons dels respectius aliats als setges de Sagunt i Barcelona: «La reine d’Angleterre, plus fidelle à ses traités qu’aux intérêts de son pays, ne secourut point cette ville. Les anglais en furent indignés; ils se fesaient le reproche que s’étaient fait les romains d’avoir laissé détruire Sagonte.» (p. 72)



12. Els avenços en la recerca fets els darrers anys, molt singularment pels historiadors Joaquim Albareda, Agustí Alcoberro i Josep Maria Torras i Ribé, han estat decisius per al coneixement del període.

Vegeu biografies de força personatges sobresortints a: Francesc SERRA I SELLARÉS, Els herois del 1714. Els defensors de Catalunya, Editorial Base, Barcelona, 2013.



13. Joaquim ALBAREDA, «Política, economia i guerra…», p. 47 i 48; James S. AMELANG, «Gent de la Ribera» i altres…, p. 159, 213 i 214.

No podem oblidar, com apunta Josep Capdeferro, que els usos i el costum tenen una importància tan gran com les Constitucions.



14. Albert GARCIA ESPUCHE, La Ciutat del Born. Economia i vida quotidiana a Barcelona (segles XIV a XVIII), Ajuntament de Barcelona, 2009.

Mateu Hereu i el seu fill vivien en una casa del Pla d’en Llull, les restes de la qual formen part del jaciment del Born.



15. Vegeu: Rosa MARIA ALABRÚS, Felip V i l’opinió dels catalans, Pagès editors, Lleida, 2001, p. 149-154; Joaquim ALBAREDA, Política, religió i vida quotidiana en temps de guerra (1705-1714). El dietari del convent de Santa Caterina i les memòries d’Honorat de Pallejà, Eumo Editorial, 2001, edició i estudi de Joaquim Albareda.

Francesc Costa, conseller en cap, també fou detingut. El conseller tercer, Honorat Pallejà, amb el suport dels consellers Pau Saiol i Josep Solà, i en contra de Costa i Hereu, havia presentat un memorial a favor de convocar la Coronela durant l’episodi de la «conspiració» aliada fracassada de 1704, cas conegut com l’«afer Pallejà». Hi havia divisió, per tant, entre els consellers i al Consell de Cent, però hem de tenir en compte que Costa, Hereu i els altres s’enfrontaven al poder del virrei Velasco i anaren a la presó.

Honorat de Pallejà vivia en una casa pròpia a la Davallada de Viladecols, a tocar de la font de Sant Just, amb la dona, dos fills, un criat i tres criades.



16. ALBAREDA, «Política, economia i guerra…», p. 48 i 49. El text del portuguès portava el títol «Diario Bellico»; Joaquim Albareda i Virginia León han preparat la seva publicació a Publicacions de la Universitat d’Alacant.



17. Eduard MARTÍ FRAGA, «Un “golpe de estado concejil”? El govern de la ciutat de Barcelona durant el setge de 1713-1714», XI Congrés d’Història de Barcelona, Arxiu Històric de la Ciutat de Barcelona, 1-3 de desembre de 2009.

Agraeixo a Josep Capdeferro els comentaris sobre el comportament de les institucions en aquell període, que no podien haver quedat «del tot» exemptes de patir alguns interessos particulars.



18. ALBAREDA, «Política, economia i guerra…», p. 86.



19. La presència de Francesc de Castellví a la memòria col·lectiva catalana és escassa, i el seu reconeixement públic és feble (a més, les Narraciones históricas es van publicar fora de Catalunya). Amb tota justícia, l’obra de Francesc de Castellví es reivindica per exemple a: Francesc Xavier HERNÁNDEZ, Francesc RIART,Els exèrcits de Catalunya 1713-1714.

Uniformes, equipaments i organització, Rafael Dalmau editor, Barcelona, 2007, p. 12 i 13. És evident, però, que cal mantenir una anàlisi crítica de l’obra de Castellví, sense utilitzar-la com si fos una font primària o la veritat indiscutible. Eduard Martí, com es veurà, ha analitzat alguna interpretació errònia de Castellví, i José Luis Cervera Torrejón n’ha qüestionat explicacions respecte d’actuacions del general Basset (José Luis CERVERA TORREJÓN, Joan Baptista Basset. Vida i mort del líder maulet, Tres i Quatre, València, 2006, p. 140 i 141). Seria raonable que un dels carrers propers al Born rebés el nom de Francesc de Castellví (allà es troben el carrer del Comerç, la plaça Comercial, el carrer Comercial i el passatge Mercantil, una concentració absurda de noms emparentats; la ciutat podria resistir la desaparició d’un d’aquests «sinònims»).



20. Vegeu, per exemple: HERNÀNDEZ i RIART, Els exèrcits de Catalunya…, p. 11-18.



21. Vegeu «Les cròniques del setge de 1713-1714» a: Agustí ALCOBERRO i Xevi CAMPRUBÍ, «Estudi introductori» a Diario del sitio y defensa de Barcelona (1713-1714), edició a cura de Mireia Campabadal i Bertran, Tres i Quatre, València, 2009; i els dietaris i les cròniques citats al llarg de la present obra.

Mercè Gras ha treballat el text «Luz de verdad, e histórica relación de lo sucedido en el conbento de la Puríssima Concepción de Carmelitas Descalças de Barcelona en los años de 1691 hasta 1719», que es conserva a l’Arxiu de les Monges Carmelites Descalces de Barcelona.

El document té un enorme interès i cal esperar que sigui publicat aviat (citat a: Mercè GRAS, «L’escriptura en el Carmel descalç femení: la província de Sant Josep de Catalunya (1588-1835)», Scripta, Revista internacional de literatura i cultura medieval i moderna, n. 1, juny 2013, p. 302-332). Agraeixo a Mercè Gras haver-me facilitat la seva transcripció del document, que més endavant citaré diverses vegades, de manera no literal.

Aquestes narracions incideixen especialment en dos aspectes: les accions militars, que ara coneixem dia a dia, i les dificultats de l’abastiment a la ciutat, que provocaren greus problemes de fam i diversos conflictes. El frare Manel Soler, per exemple, anotava sense descans les vicissituds d’aquell temps difícil, però en especial allò que tenia a veure amb els fets militars, les entrades de queviures i la seva escassetat a la ciutat. No pot estranyar que ell i els altres autors de cròniques contemporànies del setge ho fessin, ja que patien durament aquests aspectes.

No es parla gaire de la vida dels soldats assetjants, de ben segur molt dura: no es pot resseguir de la manera que ho hem fet amb els assetjats. Tampoc es parla de la recuperació del territori proper a la ciutat després del final del setge: un espai de camps destrossats, trinxeres, forats, bombes, bales, mines, ruïnes, etc.



22. Salvant totes les distàncies, es podria dir que aquest obra és una mena de «Castellví dels anònims». En tot cas, és un treball que protagonitzen molt més les persones anònimes que no pas els personatges coneguts. L’índex onomàstic de l’obra recull prop de 3.500 persones. Una part no menyspreable d’aquestes són nobles, ciutadans honrats i altres personatges destacats més o menys coneguts (més de 300 en total). La resta, és a dir, el gros, el formen persones anònimes (uns tres centenars de militars; més de 150 notaris i una trentena d’escrivents; un centenar i mig de mercaders, negociants i botiguers; un centenar llarg de persones de religió; un nombre similar de pagesos i hortolans; prop d’un centenar de metges, cirurgians i apotecaris; mig centenar llarg de criats i criades, més alguns esclaus; una xifra semblant de persones dedicades a la mar; i un gran nombre de persones de molt diversos oficis: sastres, fusters, argenters, mestres de cases, adroguers, etc.

Aquesta mostra prou gran de persones permet fer-se una idea dels noms de pila i els cognoms més comuns en el període.

Els noms d’home queden totalment dominats a la mostra per tres: Josep (>550), Francesc (>400) i Joan (>350); seguits de Pere (>175), Antoni (>150), Jaume (aprox. 150), Pau (aprox. 150) i Miquel (>100). Més lluny es troben: Ramon, Salvador, Manuel i Jeroni (<50); Gaspar, Ignasi, Andreu, Tomàs, Rafael, Lluís, Esteve, Agustí, Domènec i Gabriel (>25); Bonaventura, Carles, Bernat, Bartomeu, Melcior, Marc, Isidre, Narcís, Benet, Vicenç, Mateu, Nicolau i Llorenç (>10). La preponderància del tres primers (Josep, Francesc i Joan) és tal que sumen quasi la meitat del conjunt dels esmentats (més de 1.300 d’un total d’uns 2.800).

Els noms de dona estan absolutament dominats per Maria i compostos (>200), seguit a distància per Anna i Teresa (<50); per Eulàlia, Isabel, Marianna, Francesca, Rosa, Magdalena i Margarida (>20); i per Agnès i Susanna (<5). La preponderància de Maria és tal que suposa un 40% del conjunt dels noms esmentats (més de 200 d’un total d’uns 500).

Pel que fa als cognoms, els que tenen més presència a la mostra formada per l’índex onomàstic són: Ferrer, Torras o Torres, CarreraCarreras i Sala o Salas (>15); Puig, Soler, Serra, Ribas o Ribes, Mas, Riera, Rovira, Vidal, Font, Casas o Cases, Colomer, Grau i Roig (>10); Coll, Costa, Matas, Valls, Vila, Fàbregas o Fàbrega, Comes o Comas, Prats o Prat, Teixidor o Texidor, Copons, Cardona, Fuster, Pujol, Rossell, Bruguera, Casals, Esteve, Ferran, Roca, Vilar, Planes o Planas, Abadal, Arnau, Capdevila, Mercader, Nadal, Sabater, Vinyals, Casanova o Casanovas (>5).



23. La manera de citar els textos del període en la present obra intenta mantenir l’«esperit» de l’etapa històrica. S’han regularitzat aquelles paraules que, deixades tal qual, haurien dificultat la comprensió (assenyaladament els verbs), i s’ha corregit l’accentuació i la puntuació fins al punt que s’ha considerat necessari. La correcció més intensa s’ha fet en el cas del manuscrit castellà de Josep Camañes, ja que sense eliminar els nombrosos errors ortogràfics la lectura s’hauria fet molt carregosa. Les cites de l’obra de Gemelli Careri es presenten traduïdes al català. Els noms propis de persones s’han regularitzat a la forma actual: el canvi més repetit ha estat emprar «Francesc» en comptes de «Francisco», habitual en el període. Tret d’algunes vegades, els noms i cognoms d’estrangers s’han mantingut tal com apareixen a la documentació (catalanitzats).

Les abreviatures com ara V[uesa] E[xcel·lència] s’han substituït per les paraules senceres.

Les dades de localització de personatges en cases i carrers de la ciutat s’han fet a partir de l’«apeo» inicial del cadastre borbònic: AHCB, Cadastre, I. 56, 57, 59 i 60; els resultats de l’«enquesta» es van lliurar, barri per barri, a mitjan mes de maig de 1716. Les notes estan plenes d’aquestes informacions i cal entendre que es tracta, si no s’indica el contrari, de dades d’aquesta data.



24. Vegeu: Albert GARCIA ESPUCHE, Un siglo decisivo. Barcelona y Cataluña 1550-1640, Alianza Editorial, Madrid, 1998; GARCIA ESPUCHE, La Ciutat del Born…; Albert GARCIA ESPUCHE, Barcelona 1700, Editorial Empúries, Barcelona, 2010; i els dotze volums de la col·lecció La Ciutat del Born. Barcelona 1700, Ajuntament de Barcelona, dirigida per Albert Garcia Espuche i en què signen articles 60 historiadors.



25. Narcís FELIU DE LA PENYA, Anales de Cataluña y epílogo breve de los progressos, y famosos hecho de la Nación… hasta el presente de 1709, Barcelona, Juan Pablo Martí, llibreter, 1709; facsímil, Barcelona, Generalitat de Catalunya, 1999, vol. III, p. 493 i 494.



26. CNH1, p. 356, 357, 364 i 365; ALBAREDA, La Guerra de Sucesión de España…, p. 87.

L’ordre d’expulsió del cònsol d’Holanda Arnold de Jager, coneguda a Barcelona el 28 d’octubre de 1702, provocà un gravíssim enfrontament entre les institucions reials i els Tres Comuns —Consell de Cent, Diputació de Catalunya i Braç Militar. Després d’una llarga lluita política i legal, el 8 de juny de 1703 el rei va suspendre l’ordre d’expulsió (vegeu el paper fonamental que la Conferència dels Tres Comuns va tenir en tot el període a: Eduard MARTÍ, La Conferència dels Tres Comuns (1697-1714). Una institució decisiva en la política catalana, Pagès editors, Lleida, 2008.



27. FELIU DE LA PENYA, Anales de Cataluña…, p. 520-524; CNH1, p. 443-451, i 469; AHPB, Jeroni Casetas, Quinzè manual 1704, 17, 20 i 21 juny 1704; Rosa Maria ALABRÚS, Felip V i l’opinió dels catalans, Pagès editors, Lleida, 2001, p. 151 (aporta una llista dels conspiradors).

Antoni de Peguera i Aimerich 1682-1708), austriacista il·lustre, polític, militar i escriptor, segon marquès de Foix i senyor de Torrelles, membre fundador de l’Acadèmia dels Desconfiats, coronel del regiment d’infanteria de les Guàrdies Catalanes, fou un home clau del Tractat de Gènova. El primer de juny de 1704, «los jueces Prous y Güell fueron a reconocer la casa de don Antonio [de Peguera i Aimerich]» (CNH1, p. 478). El jove noble, però, estava amagat i finalment va poder fugir.

Sobre la família Vilana Perlas i la seva casa del carrer del Regomir, vegeu: GARCIA ESPUCHE, Barcelona entre dues guerres…



28. L’obra Clarín de la Europa… es va publicar a Barcelona i a Saragossa (cites utilitzades a p. 9 i 32). A la BC es conserven les edicions de Barcelona 1702 (Fullet Bonsoms, n. 2159), de Barcelona 1705 (Fullet Bonsoms, n. 2956), de l’impressor Francesc Guasch, i de Saragossa sense data (ALABRÚS, Felip V i l’opinió dels catalans…, p. 180. Francesc Guasch s’estava al carrer de la Palla, però el 1716 no hi consta, ja que la casa de l’«estamper» havia esdevingut inhabitable a causa de les bombes del setge. Agraeixo a Rosa Maria Alabrús els aclariments sobre l’obra El Clarín de la Europa…

Alguns conspiradors de 1704 eren marcadament antifrancòfons, i alguns, com ara Antoni de Peguera i Aimerich, eren capaços d’escriure amb els recursos literaris, en ocasions brillants, del Clarín de la Europa…

Peguera, per exemple, va presentar algunes obres a les reunions de l’Acadèmia dels Desconfiats (Josep CARRERAS BULBENA, «Constitució y Actes conservades de la Acadèmia Desconfiada, anomenada també Escola y Acadèmia dels Desconfiats», Boletín de la Real Academia de Buenas Letras de Barcelona, gener-març 1922, n. 74). L’any 1700, amb només divuit anys, presentà uns versos sobre el tema de l’agraïment; unes dècimes a una dona ideal; una obra dedicada a la ciutat de Sagunt (!) i una altra contra la gelosia. Les esmentades «Nenias Reales…» inclouen dues obres de Peguera.

A casa de Vilana Perlas es va trobar una cabellera, un perruquí, un peu i un cap de tenir cabelleres i una biblioteca amb 579 obres: l’home era curós de la seva presència i culte.



29. El 22 de desembre de 1705, el notari Josep Cervera i de Ferrer es va trobar amb el seu col·lega Melcior Cortès i Oriol a l’Hospitalet de Llobregat, a prop d’on el primer, barceloní com el segon, posseïa una casa de camp. Cervera volia que declaressin davant el fedatari Cortès els testimonis Joan Nossa, batlle de l’Hospitalet, Miquel Oliver, jurat major d’aquest lloc, Pau Fuster, doctor en medicina, Felip Fontova, fadrí apotecari, i Josep Ugó, agricultor, tots naturals de la població. Els testimonis que portà Cervera manifestaren que era molt afecte a Carles III: «No sólo desde que Su Magestad se ha dignado honrar este Principado con su real presencia, pero y también de muchos tiempos y años antes.» Els declarants coneixien Cervera de tractar-lo a Barcelona i a l’Hospitalet.

Els darrers tres estius, sobretot, havien compartit amb ell estones i xerrades a la seva torre, on havien comprovat un afecte sincer i rotund a l’arxiduc i la seva defensa precoç del dret de Carles III a la monarquia hispànica. Josep Cervera els havia comunicat puntualment les bones notícies que rebia sobre l’anhelada arribada de Carles III i de les seves tropes, i procurà sempre mantenir i fomentar el bon zel dels austriacistes. Així, el notari els llegia textos i poesies que componia i en les quals expressava el seu amor al rei, iniciat molt abans que el monarca arribés a Catalunya. Uns mesos abans d’aquell 22 de desembre de 1705, el 28 d’agost, Carles III havia desembarcat a prop de Barcelona. L’endemà, Josep Cervera i de Ferrer es va dirigir «con gran gozo y alegría» a la torre de Lladó de Sarrià, esdevinguda palau reial, a posar-se als seus peus i a besar-li la mà. Els testimonis que acompanyaven Cervera a la seva visita al notari Melcior Cortès i Oriol afirmaren que ells també van ser-hi per manifestar que l’Hospitalet es posava sota l’obediència de Carles III. Aquell dia, el notari Josep Cervera i de Ferrer aixecà acta del fet, va fer constar que també altres poblacions retien obediència a l’arxiduc i va donar el document a Antoni de Peguera i Aimerich, coronel comandant de les tropes reials. Els testimonis de Cervera afegiren que tenia molta relació amb el príncep Georg von Hessen-Darmstadt. Durant el setge dels aliats a Barcelona del 1705, el notari habitava a l’Hospitalet o a la seva propera casa de camp, i freqüentava sovint l’improvisat palau reial. Aquells dies el príncep el cridà sovint per parlar i el notari aprofità per fer-li notar la importància de situar tropes en aquesta població. El testimoni Josep Ugó va assenyalar que, quan el setembre anterior les tropes aliades ocuparen el castell i la muntanya de Montjuïc, Josep Cervera i de Ferrer, per indicació d’Antoni de Peguera i Aimerich, va posar per escrit les ordres per aixecar sometents. Fou una crida reeixida, ja que en el transcurs de només tres dies vingueren milers d’homes de tot el Principat. Georg von Hessen-Darmstadt va morir quan atacava el castell de Montjuïc el 14 de setembre. Peguera morí l’any 1708. Malgrat això, Cervera podria demostrar en el futur, gràcies a les declaracions dels testimonis i la intervenció del notari Melcior Cortès i Oriol, que ell havia estat entre els austriacistes que ajudaren l’arxiduc des del primer moment (AHPB, Melcior Cortès i Oriol, Manual 1705, 22 desembre 1705). Agraeixo a Rosa Nacente adreçar-me a aquesta acta notarial.

Melcior Cortès i Oriol, notari, vivia en una casa pròpia al carrer del Carme, amb tres filles, una criada i dues dones; el seu fill Melcior Ignasi Cortès va morir durant el setge i fou enterrat a l’església de la companyia de Jesús (ASMP, Lucerna speculum rectoris a Pinu, 1642…, 7 octubre 1713).



30. Encara que Feliu no ho precisa, la vella torre on era presoner estava situada al costat de l’escorxador. Les cases que quedaven a prop formaven part de les illes estretes i llargues de davant la platja que constituïen el barri aleshores anomenat «la Ribera», del qual tan sols queda un fragment d’una de les illes, la que quedava més a prop del Palau Reial. La «Torre de l’Escorxador» apareix dibuixada en alçat i a tocar de l’escorxador al plànol publicat a la p. 152 de: GARCIA ESPUCHE, La Ciutat del Born…

Les citacions de Feliu a: FELIU DE LA PENYA, Anales de Cataluña…, p. 521, 538, 541 i 542. Vegeu una àmplia explicació dels fets realitzada per una persona anònima a: AHCB, Ms. B-152, Verídica relación diaria de lo sucedido en el ataque y defensa de Barcelona cabeza del Principado de Cataluña sitiada por las tropas de los altos aliados en este año de 1705, Trátase extensamente de lo sucedido en la Plaza dia 14 de octubre consagrada quien la escrive a la S. C. Y. R. M. de nuestro invicto Monarca Carlos III (que Dios guarde) legítimo Rey de las Españas, con licencia, Barcelona por Bartholomé Giralt a la calle de San Cayetano. Véndese en la misma imprenta en cassa Jayme Surià, a la calle de la Paja; en la de Jayme Batlle, a la Librería, y a la de Joan Piferrer, a la Plaça del Ángel. L’obra va ser publicada, i el manuscrit de l’AHCB citat és «trasladat o copiat de un quadern estampat en lo any 1705, y fou copiat en lo present llibre en lo any 1772 per Josep Bracons passamaner». Aquest hi copià altres textos austriacistes: es mantenia una flama de memòria. En aquesta publicació sí que es diu que la torre on eren alguns dels presos (sense citar Feliu) era la torre «llamada vulgarmente del Escurxadó». L’autor anònim narra amb detall la fugida del virrei Velasco, «a la primera bomba se disparó» (el dia 15 de setembre), des de la casa del comte de la Rosa de la plaça de Sant Francesc («donde estava desde los primeros días que llegó la armada»), fins a la plaça de Santa Anna, on es refugià a la casa de l’ardiaca Josa (Francesc de Josa i Agulló). Quan passava per la plaça del Regomir, fou aturat per la guàrdia que allà es trobava, que no podia creure que fos el virrei. Després anà al Raval, al col·legi del Bisbe (el dia 16), i d’allà al convent de Sant Pere (el 19), «donde encontrando un famoso fuerte, quiso que lo fuera más, poniendo muchos maderos y tierra encima».

Explica també que el dia 24 el virrei manà tallar els més de 700 àlbers de la Rambla, «quitando con esto a Barcelona el más plausible paseo de España». Segons l’autor, el dia 14 d’octubre «debe contarse con aquellos sin número que los barceloneses tienen célebres, en los anales de la fama». El text afirma igualment que «los ciudadanos de la plaza Mayor, llamada Born, calle de Montcada, Ancha, Plateria» van deixar les dones de guàrdia a les cases i anaren a trobar els «contraris», prenent les cantonades de la Ribera, Palau i Encants. El veguer Llàtzer Gelsen, implicat en el complot per deixar entrar Hessen-Darmstadt a la ciutat el maig de 1704, havia estat empresonat (després d’altres llocs) a «la Torre del Matadero», el mateix lloc on van portar Feliu finalment.

A l’obra de Giovanni Francesco Gemelli Careri, que després utilitzarem, es descriuen també els fets del final del setge de 1705 (p. 162 i 167 del volum del Giro del mondo, que inclou la seva estada a Barcelona). Gemelli no va viure aquests fets i segueix altres autors. La seva descripció amplia en alguns aspectes la de Feliu, però no cita els Peiró.

Tot indica que va utilitzar la «Verídica relación…» citada, que tampoc esmenta els Peiró, però narra, com fa Gemelli, la «trampa» feta per la cavalleria felipista que va fer creure als barcelonins que eren aliats.

La casa dels Sobias (o Sobies) del carrer de Bonaire, les restes de la qual formen avui part del jaciment del Born, era propietat de Marianna Sobias, natural de Tàrrega, vídua de Joan Francesc Pujol (el darrer «Pujol de la Sal», mercaders d’aquest producte), tia de Miquel de Sobias i Roig, destacat coronel austriacista, ja esmentat, mort el 1707. Aquest, desapareguda Marianna, va fer obres a la casa l’any 1703. El 1716, l’edifici consta com a propietat del donzell de Tàrrega Felicià de Sobias, nebot de Miquel de Sobias i Roig (GARCIA ESPUCHE,La Ciutat del Born…). Potser per raó de l’austriacisme dels Sobias, els Peiró es van refugiar en aquest habitatge. La família Sobias va tenir, aleshores i després, una història molt destacada a Tàrrega. Marianna Sobias era germana del targarí Miquel Sobias i Saleta, doctor en drets i cavaller, casat amb Teresa Roig. El matrimoni va tenir tres fills:Teodor, Miquel i Felip de Sobias i Roig. Teodor, el primogènit, va morir jove. Felicià de Sobias i Mesades, fill seu, fou el citat propietari de la casa del carrer de Bonaire.

Miquel de Sobias i Roig, destacat austriacista, creà el regiment del seu nom. Després de la seva mort, el seu germà petit, Felip de Sobias i Roig, el va substituir com a coronel d’aquest regiment. Consten referències al regiment en els casaments de soldats que en formaven part, fins al març de 1713 (ADB, Matrimoniarum 1711-1715). Els sis regiments de cavalleria marxaren de Catalunya el juliol de 1713, però el coronel Felip de Sobias i el general Rafael Nebot s’hi van quedar (Agustí ALCOBERRO, L’exili austriacista (1713-1747)…, vol. I, p. 42). Felip de Sobias fou propietari d’una casa al carrer de Montcada, heretada del doctor en medicina Fermí Poal (AHPB, Pau Pi, Capítols matrimonials i concòrdies 1693-1710, 21 març 1710). Agraeixo a Josep Maria Planes la informació sobre els Sobias de Tàrrega (coneguts per Sobies en aquesta ciutat).

El 14 d’octubre de 1705, data d’una victòria important a la qual va contribuir el poble de Barcelona, és una data digna de ser celebrada.



31. En acabar les Corts quedà estipulat que el donatiu al rei que havia de fer la ciutat era de 128.025 lliures. El Registre de Deliberacions del Consell de Cent va recollir la «Nota i compte de las quantitats han ofert entregar los col·legis i confrarias per via de empréstamo a la ciutat a fi efecte se fase servei al rey». La quantitat total oferta,69.775 lliures, dóna una idea de la considerable capacitat econòmica de Barcelona, mentre que la distribució dels diners entre els col·legis i les confraries proporciona una imatge del pes relatiu de cada un. Els sastres pagaven més que ningú (4.400 lliures, més 400 els fadrins sastres), seguien els mercaders matriculats (4.000 lliures), els hostalers i taverners (3.000), els revenedors (2.750), els argenters (2.200), els adroguers (2.200) i els barreters d’agulla (2.200). Tenien un pes molt menor oficis que havien estat importants a la ciutat cap a 1500, però ja no a partir de 1550: els blanquers aportaven 1.650 lliures; els paraires, 1.000; els assaonadors, 600; els retorcedors de seda, 550; els teixidors de llana, 400; els tintorers de seda, 400; els teixidors de llana, 400. Barcelona era, des de feia molt, una ciutat de mercaders, negociants, hostalers, taverners, sastres, argenters, adroguers… i els oficis més «industrials» ja no hi tenien el pes d’abans de 1550. La Ciutat Comtal havia deixat de dedicar-se als primers passos de les produccions per passar, des del final del segle XVI, a centrar-se més en l’acabat dels productes. I, sobretot, la ciutat funcionava com a centre director, comercial i de distribució i com a espai de serveis proporcionats al conjunt del país (AHCB, Consell de Cent, Registre de Deliberacions, 1B.II-215, 1706, f. 135, intercalat).

En aquell moment de celebració de Corts es va apuntar també al Registre de Deliberacions del Consell de Cent la llista dels col·legis i gremis que formaven la força armada anomenada la Coronela, amb el nombre d’homes de cada companyia i el nom i cognom del seu capità.

L’ordre jeràrquic escrupolós en què quedaren anotats mostra el protocol estricte que regia entre aquests col·legis i gremis. Encapçalava la llista la companyia del magistrat de Llotja, i seguien els notaris públics, els notaris reials, els notaris causídics, els adroguers, els argenters, etc.

Tancaven la relació les companyies dels sabaters de vell, dels forners i dels carnissers. Convé apuntar, però, que potència econòmica i consideració social «oficial» no es corresponien de manera perfecta. La companyia dels hostalers i taverners, per exemple, se situava en el lloc 37 del total de 44 col·legis i confraries, tot i que el seu poder econòmic no quedava tan allunyat dels primers llocs (AHCB, Consell de Cent, Registre de Deliberacions, 1B.II-215, f. 135 intercalat i f.139 intercalat).

Algunes companyies de la Coronela es formaven per la suma de diferents oficis amb pocs membres. És interessant conèixer l’ordre estricte estipulat per a les confraries, les que tenien dret a situar membres al Consell de Cent i les que no. Entre aquestes últimes, que constituïen la base més popular de la població amb ofici, l’ordre era: macips de Ribera, descarregadors i pescadors, carnissers, taverners i hostalers, oripellers i guadamassilers, tapiners, perxers, sabaters de vell, capsers i torners, fadrins sastres, dauradors i escultors, revenedors, tintorers i retorcedors de seda, espardenyers, llogaters de mules (AHCB, Consell de Cent, Registre de Deliberacions, 1B.II-215, 1706, f. 318, intercalat).

Sabem que l’any 1706 la Coronela sumava 4.525 homes (AHCB, Consell de Cent, Registre de Deliberacions, 1B.II-215, 1706, f. 139).

Anys més tard, el setembre de 1713 (seguint crides de l’1 d’agost), la situació de setge va fer que s’ajuntessin els homes que no feien guàrdies a la Coronela; foren organitzats segons vuit «quartos» de la ciutat (la seu, 288 homes; Sant Miquel, 227; Santa Maria, 103; Sant Pere, 405; Pi, 328; Sant Just, 198; capella d’en Marcús, 681; Raval, 483) amb un total de 2.713 efectius; aquests quartos, al seu torn, es van agrupar en quatre batallons per tal d’obtenir forces numèricament semblants (capella d’en Marcús, 681 homes; Santa Maria, la Seu i el Pi, 719; Sant Pere i Sant Miquel, 632; Sant Just i Raval, 681) (AHCB, Consell de Cent, Registre de Deliberacions, 1B.II-222, 1713, f. 241, intercalat; CNH3, p. 600, 636 i 703). Era aquella, doncs, una força que sorgia en bona part del sentiment de pertinença a cada un dels barris, amb molta tradició a Barcelona, i se sumava a la Coronela, de base gremial, i a les forces regulars que defensaven la ciutat.



32. HHSW, Spanien Varia, f. 450 a 452, «Carta traducida de Inglés en Español escrita de Milord Peterborow a Don Francisco Zinzerling en fecha Valencia 23 de febrero de 1706». Agraeixo a Carme Pérez Aparicio haver-me facilitat una còpia de la documentació que inclou aquest document i d’altres de l’esmentat arxiu citats en la present obra (es troben còpies de la documentació a l’Arxiu del Regne de València i al Servei d’Arxius de la Direcció General del Llibre, Arxius i Biblioteques de València).

Amb «Coningan», Peterborough es referia al major general Henry Conyngham, que va morir de resultes de les ferides rebudes el 26 de gener de 1706, a la batalla de Santistebe de Llitera. El Pas de les Cabrilles, a Bunyol, era una entrada a València.



33. AHPB, Francesc Minguella, Manual 1706, 27 juny 1706; Josep Llaurador i de Satorre, Informacions, adjudicacions… 1706-1709, 10 novembre 1706; BC, Fons històric de l’Hospital de la Santa Creu, Llibre d’entrades de paisans 1705-1707, f. 267r, 268r, 302v, 303r, 304v, 312v, 320r i 323v; Llibre d’entrades de soldats anglesos 1706-1707. També els civils patiren: el 10 de maig va entrar a l’Hospital de la Santa Creu una anglesa, de condició casada, ferida d’una bala d’artilleria; hi va morir el mateix dia.

Josep Llaurador i de Satorre (o Çatorra), notari, vivia en una casa pròpia al carrer de Sant Miquel, amb la dona, dos fills, una filla, dos escrivents, un clergue i dues criades.



34. Sobre l’opinió de Liechtenstein: ALBAREDA, La Guerra de Sucesión de España…, p. 220. Vegeu la carta de Peterborough a Zinzerling del 13 de març de 1706 en què recomana el viatge de Carles III a Portugal a: CNH2, p. 271. En aquesta carta l’anglès criticava la situació indefensable de València, les irregularitats fetes sota el comandament de Joan Baptista Basset i Ramos, que fou empresonat poc després, i la desobediència de Francesc Garcia Dàvila, l’altre austriacista valencià de primeríssima hora, natural de Gandia, coronel i col·laborador de Basset. Anys més tard, Peterborough va escriure a les seves memòries que mai s’havia vist gent més espantada que els valencians: sembla que, segons ell, només els anglesos eren valerosos.

No està de més aportar el coneixement d’un episodi desconegut i de rellevància menor, però que ajuda a mostrar que la societat barcelonina d’aquell moment mantenia uns trets característics, malgrat la situació singular que vivia. Acabat el setge de Barcelona, l’octubre de 1706 va tenir lloc un procés que enfrontava el síndic de la confraria dels pescadors amb el mariner Lluís Capeu i el carnisser Bernat Brell davant la justícia de la ciutat. El 10 de setembre de 1700, Carles II havia concedit un reial privilegi que declarava ser molt perjudicial per a la salut i la utilitat pública pescar amb molts gànguils al mar proper a Barcelona. La raó argüida era que se l’«esterilitzava» de pesca, és a dir, que se’l feia improductiu i privat del poder de regenerar-se. El privilegi concedia a la confraria de Sant Pere dels pescadors la gràcia de tenir un gànguil i pescar des de la Torre d’en Borra fins a Montgat, havent de contribuir al reial patrimoni amb el 5% de la pesca obtinguda. El text, a més, afegia la possibilitat de disposar d’un segon gànguil. Aquell 1706, la confraria denuncià que el mariner Lluís Capeu i el carnisser Bernat Brell no complien allò que manava aquest privilegi, ja que pescaven a prop de Barcelona amb més de dos gànguils. Si un mariner i un carnisser s’interessaven per l’ocupació pesquera no era per guanyar-se la vida, ni per amor al mar i als peixos, sinó perquè es tractava d’un negoci profitós.

Sensatament, la confraria dels pescadors es preocupava pel futur de la pesca, i no volien obtenir en el present uns beneficis màxims que podrien provocar la misèria futura. Era una opció d’assenyada civilització que el govern de la ciutat també compartia (AHCB, Consellers, Processos, 1C.XX.193, 1705-1706).

Lluís Capeu era molt més que un simple mariner; ja l’any 1684, associat amb els mercaders Joan Roig, Joan de Lapeyra i Joan Maymó, arribà a un acord amb el maltès Antoni Raynau sobre la «fabrica de escurar» el moll del port; mentre durés l’«assiento» que els socis detentaven, Raynau havia de treballar i fer treballar la gent en el pontó «de punta del dia fins lo sol», i el maltès no podia «apartar-se» d’aquesta feina (AHPB, Josep Güell, Manual 1684, 28 setembre 1684). Lluís Capeu vivia amb la seva dona en una casa pròpia al carrer Gran de la Ribera, en el tram dit Davant de la Peixateria; disposava també de cases i magatzems al carrer dels Xucles, de Na Llarda i de Santa Marta. Bernat Brell, carnisser, vivia en una casa del carnisser Jaume Canet al carrer d’en Cruanyes, amb la dona.



35. Des de l’inici de la Guerra de Successió s’havia incrementat notablement l’«economia de guerra» amb repercussions beneficioses per a molts negociants i membres de molt diversos oficis de Barcelona, però també d’altres llocs de Catalunya. Val la pena subratllar dos dels nombrosos encàrrecs militars fets en el període, que posen de manifest la manera de funcionar del país. El 17 de gener de 1707, el notari Bonaventura Galí va ser l’encarregat d’aixecar acta sobre «el asiento o convenció» per fabricar 3.000 canons de fusell, 1.000 canons de carrabines i 1.000 parells de pistoles, entre, d’una part, els fusters de Barcelona Pau Gras, Josep Marçal i Josep Bojons (aquest, de fet, «armer») i, d’una altra, els canoners de Ripoll Eudald Mas i Sasi, Francesc Peresteve i Joan Peresteve. Va quedar escrit que els canons i les pistoles s’havien de lliurar a Ripoll en sis mesos, per un preu de 10.400 lliures. El mateix dia, el notari va prendre nota d’un altre acord, aquesta vegada entre Josep Bojons i els mateixos canoners de Ripoll abans esmentats, per fer 100 jocs de canons de carrabines i pistoles, per un preu de 260 lliures (AHPB, Bonaventura Galí, Setè manual 1707, 17 gener 1707). En el procés de fabricació de les armes de foc intervenien tres oficis: encepadors, canoners i panyetaires. L’any 1677, consten a Ripoll els encepadors Josep Peresteve, major; Josep Peresteve, menor, i Vicenç Peresteve; i el ferrer Joan Peresteve.

Acords com aquests, amb col·laboracions entre barcelonins i persones de diversos punts del territori català, resultaven habituals des del final del segle XVI, en diferents àmbits de la producció (mobles, vidres…). Eren elements fonamentals en el bon funcionament d’una economia global catalana basada en l’eficaç sistema de ciutats del país, comandat per la capital i ja ben consolidat cap a 1600. Molts objectes es feien per fases: una part del treball de producció es realitzava fora de Barcelona, i una altra, normalment els acabats que proporcionaven valor afegit, es portava a terme a la Ciutat Comtal sota el control dels agents econòmics barcelonins. El mateix passava a l’inici del segle XVIII.

Pau Gras, fuster, vivia en una casa pròpia a Davant la Peixateria, amb la dona, cinc fills i la mare (vegeu GARCIA ESPUCHE, La Ciutat del Born…). Josep Marçal, fuster, en una casa pròpia del carrer d’en Roldor, amb la dona i quatre fills. Josep Bojons, «armero», tenia una casa a les Voltes dels Encants, però l’any 1716 no hi vivia.



36. AHPB, Jeroni Casetas, Divuitè manual 1707, 25 abril 1707.

Assentista: ‘Qui contracta amb un govern, exèrcit o col·lectivitat, comprometent-se a proveir-lo de qualque cosa’ (DCVB).

Jeroni Casetas, notari, vivia en una casa pròpia al carrer de les Moles, amb la dona, tres fills i una criada; posseïa una altra casa a la placeta del Regomir, on l’any 1716 habitava «un oficial de José Patiño».



37. El notari de València Fulgenci Artich, que el 1706 havia estat nomenat per Carles III oficial del Consell d’Aragó, arribà a Barcelona l’any següent. L’acompanyava la seva família, cosa del tot habitual en aquests exiliats, i com molts d’aquests hi va viure fins que acabà el setge de 1713-1714. El 12 de gener de 1708, va redactar la seva primera acta barcelonina. El protagonista del document era Antoni Tomàs Fenollet Cabanilles i Juan, comte de Casal, veí de la ciutat de València i figura molt rellevant: per aquella acta, el noble refugiat a la capital catalana donava poders al doctor en drets Josep Gilabert.

Es pot seguir la pista de Fulgenci Artich als llibres de comunió pasqual de la parròquia dels Sants Just i Pastor, on va habitar al carrer de la Mercè, a la casa que ocupava Josep Vicent Torres Eiximeno, personatge clau entre els exiliats valencians. Amb el pare de família Fulgenci consten a la documentació parroquial la seva dona, Teresa Ciprer, els fills Andreu, Eustaqui, Francesc i Vicent, i les filles Maria Lluïsa i Francesca.

El valencià Artich redactà l’última acta a Barcelona el 13 de novembre de 1714, una vegada acabat el setge. Després tornà a València, on el 16 de gener de 1716 realitzà la primera escriptura després del seu retorn. Dos fills de Fulgenci, Eustaqui, escrivent de notari, i Vicent, estudiant i després alferes del regiment dels Desemparats o dels Valencians, van fer de testimonis en algunes de les actes notarials realitzades pel seu pare a la Ciutat Comtal. Vicent morí defensant Barcelona: el 18 de setembre de 1714, els preveres de l’església parroquial de Santa Maria del Pi donaren sepultura al seu cos.

El 18 de novembre de 1707, el notari Cristòfol Aguilar va escriure la seva darrera acta a València, abans de desplaçar-se a Barcelona seguint la cort de Carles III. El 18 d’abril de l’any següent consta com a testimoni al casament, a la Ciutat Comtal, de Miquel López, natural d’Almansa i escrivà de l’Audiència de València. En aquell moment, Cristòfol Aguilar manifestava tenir quaranta anys i conèixer López des de 1690. Havien coincidit a la catedral de València, on López era escolà, mentre que Aguilar tenia a la capella un fill que també ho era. Passat un temps, el 10 d’agost de 1708, realitzà la primera acta a Barcelona, i tot i que en terres foranes va tenir un volum de feina inferior al de Fulgenci Artich, treballà amb regularitat fins a la data de la seva última acta catalana, el 27 de maig de 1713. El 25 de juliol de 1714 ingressà a l’Hospital de la Santa Creu, on morí uns dies després, el 16 d’agost (BC, Fons històric de l’Hospital de la Santa Creu, Llibre d’entrades de paisans 1714-1716, f. 117r).

El notari Joan Baptista Blasco va comparèixer davant el seu col·lega Cristòfol Aguilar, a Barcelona, el 9 de setembre de 1709, i realitzà una declaració que serveix de presentació. Avalat pels testimonis Jaume Martín, mercader, i Josep Marquès, escrivent de notaria, els dos de la ciutat de València, Blasco afirmà primer de tot ser persona afectíssima a la Casa d’Àustria. Segons explicà, l’octubre de 1707 va fugir de la capital valenciana, ja que els enemics, per capturar-lo, havien assaltat casa seva, que tenia «ben posada i adornada» al carrer de Santa Teresa. S’escapà a Dénia, on el novembre de 1707 s’embarcà cap a Barcelona. Uns mesos després d’iniciat el seu exili barceloní, Carles III l’anomenà per decret de juny de 1708 ajudant de secretari dels Reials Segrests de la ciutat de València. Un fet que pagà car: «Haciendo eco este favor a la malicia de los enemigos, para enseñar el manifiesto odio y enemistad» que li tenien, els felipistes el van sentenciar a mort acusat de seguir el partit austríac. No contents amb això, actuaren contra la seva família, que encara es trobava a València: desterraren Valera Vedreño, la seva dona, Joan Baptista, el fill estudiant, i Laureana, Marianna i Rosa Valentina, les seves filles, la més gran d’onze anys. L’1 de gener de 1709, els Blasco arribaren a Barcelona i acabà així la solitud del notari a l’exili, però començaren noves dificultats per a la família. El fedatari valencià assegurà que havia acabat els diners, l’or i la plata que tenia i que vivia del socors de persones pietoses, «padeciendo la calamidad que otros muchos valencianos en esta corte de Barcelona, todo lo qual tolera y padece en afecto y amante a la justa causa del señor Carlos Tercero».

La primera acta barcelonina conservada de Joan Baptista Blasco fou redactada el 18 de maig de 1708 i recull el testament de Manuel Mercader i Calatayud, marquès de la Vega de València, regent en el Sacre Suprem i Reial Consell d’Aragó. Aquest noble era natural de la ciutat de València, residia a Barcelona al carrer del Regomir i fou enterrat el 20 de maig. L’última acta feta a la Ciutat Comtal per Blasco porta data del 27 de juny de 1712. El notari, en efecte, no es va quedar a Barcelona durant el setge de 1713-1714, sinó que va marxar a les Illes i es conserven actes seves realitzades els anys 1714 i 1715 a Mallorca, Menorca i Eivissa. Finalment, el notari va poder tornar a València el maig de 1716, després de nou anys i mig d’exili.

De la resta de notaris valencians establerts a Barcelona per raó de la guerra no es conserven actes redactades a la capital catalana. Però tenim notícia d’alguns d’aquells exilitats servidors de la fe pública:Vicent Ramon, Josep Mocholí, Lluís Anyon, Ciprià de Castro, Climent Dayà, Vicent Gaspar de Salafranca, Joan Baptista Dayà, Andreu Bonanat, Lluís Noguera, Anton Tristany del Pinell i Josep Bono.

Sobre els notaris valencians sense actes realitzades a Barcelona podem aportar les dades següents:

Vicent Ramon demanà ajuda al rei en un memorial presentat al Consell d’Aragó, que donà la seva opinió el juliol de 1708. Explicava haver manifestat sempre un singular afecte per Carles III, tant com a ajudant de secretari de València com durant la defensa de les muralles mentre l’enemic va tenir bloquejada la ciutat. Quan els borbònics hi van entrar el privaren del càrrec i el mortificaren amb «allotjaments» insuportables. Es va veure obligat a vendre els seus béns per mantenir-se i, «por no sujetarse a tan tirano dominio y no apartarse del suave» de l’arxiduc, abandonà casa, dona, quatre fills i resta de família i es va desplaçar a Barcelona. S’hi trobava «gustoso, bien que con suma estrechez», igual que la que patia la seva família a València. Demanava l’administració de dos forns que la comtessa del Castrillo y Sumacárcer i el seu fill, desafectes a l’arxiduc, posseïen a Ruçafa i que donaven de fruit 200 lliures anuals. La gràcia li fou concedida. Va fer testament a la Ciutat Comtal l’1 de juny de 1710, davant Fulgenci Artich. Trià com a marmessor testamentari únic Josep Vicent Torres Eiximeno i va manar complir amb els seus deutors, inclòs el notari Josep Mocholí. Ramon va fer hereva la seva dona, Vicenta Carrió, demanant-li encaridament que cuidés de l’educació dels fills, «segons sa gran christiandat, prudència y enteniment», i nomenant-la curadora d’ells, segons els furs i privilegis de la Ciutat i Regne de València. Els testimonis de l’acte foren Eustaqui Artich, Miquel Molins, verguer dels jurats de la ciutat de València, i Vicent Torà, torcedor de seda d’aquesta població. Mort Vicent Ramon, el seu cadàver es va dipositar el 4 de juny al convent de la Mercè. Es va fer amb l’esperança de poder enterrar algun dia el cos del difunt a la seva terra i, per tant, amb la condició de tornar les despulles si fossin demanades pel marmessor. Els testimonis del dipòsit foren l’esmentat Josep Mocholí i el també notari valencià Lluís Anyon.

L’any 1707, Ciprià de Castro va ser nomenat oficial del Consell d’Aragó, completant la terna formada per Fulgenci Artich i Tomàs Sala.

Des de l’any 1708, els tres consten a les llibretes de comunió pasqual de la parròquia dels Sants Just i Pastor, combregant a la casa de Josep Vicent Torres Eiximeno, on vivien. Ciprià de Castro acabà els seus dies a Barcelona. El 26 de gener de 1713, va dictar el seu testament al col·lega Fulgenci Artich. Nomenava marmessors dos dels seus fills, Josep i Vicent, feia hereva la seva dona, Serafina Constantí, i demanava ser enterrat a l’església parroquial de Sant Miquel. Mort el notari, el testament fou publicat i llegit per Artich a la casa on aleshores vivia el difunt, prop de l’església del convent de la Mercè.

Climent Dayà només deixà un rastre a la documentació, quan va fer de testimoni en una acta de Cristòfol Aguilar datada el 31 d’octubre de 1708.

Vicent Gaspar de Salafranca, en una acta signada a la capital de Catalunya el 13 de desembre de 1708, fou nomenat procurador de Josep Cortisos, natural de l’Haia, que fins no gaire abans era assentista general dels exèrcits de Carles III i dels aliats. Com altres notaris valencians, Vicent Gaspar de Salafranca va viure força temps a Barcelona: sabem que el 4 de novembre de 1713, ja durant el setge de la ciutat, va fer de testimoni en una acta del col·lega Fulgenci Artich.

Joan Baptista Dayà, notari de València i escrivà i secretari d’Oriola, fou testimoni el 21 d’agost de 1710 en una acta notarial de Fulgenci Artich i en protagonitzà una altra, datada el 28 de setembre de 1711, per la qual nomenà procurador seu Joan Mesquida, militar de Palma, fent de testimonis Ciprià de Castro i l’estudiant Vicent Artich. El 12 de desembre de 1712, Dayà va fer testament a Barcelona davant el notari Artich. Va ser, per prudència, abans del seu immediat embarcament cap a Eivissa.

Andreu Bonanat consta l’1 de setembre de 1710 en una acta del notari Joan Baptista Blasco. El 1712 vivien a Barcelona Lluís Noguera i Anton Tristany del Pinell; i el 28 d’agost de 1714, molt al final del setge de la ciutat, Josep Bono batejà una filla seva a la capital catalana.

APCCV, Fulgenci Artich, Manual 1708-1716, 12 gener 1708, 1 i 4 juny 1709, 1 juny i 21 agost 1710, 28 setembre 1711, 12 desembre 1712, 26 gener i 4 novembre 1713, 12 novembre 1714, 16 gener 1716; ADB, Parròquia de Santa Maria del Mar, Expedients matrimonials, vol. 12 1712-1713, 24 novembre 1712 —se cita una acta d’Antoni Tristany del Pinell, però no es conserven protocols seus d’aquest any—; APSJP, Llibre de baptismes 1703-1716, 28 agost 1714; ASMP, Llibre d’òbits 1708-1716, 18 setembre 1714; CNH2, p. 424; CNH4, p. 357; APCCV, Cristòfol Aguilar, Manual 1707-1713, 18 novembre 1707, 10 agost, 31 octubre i 13 desembre 1708, 9 setembre 1709, 27 maig 1713; ADB, Matrimoniarum 1706-1709, 18 abril 1708; HHSW, Spanien Varia, f. 331 a 333 (memorial de Vicent Ramon); APCCV, Joan Baptista Blasco, Manual 1707-1709, 18 maig 1709 i 1 setembre 1710 (manual mal catalogat: arriba fins a 1716).

Sobre els notaris valencians a Barcelona, vegeu també: Vicente GRAULLERA SANZ, Los notarios de Valencia y la Guerra de Sucesión, Universitat de València. Servei de Publicacions, València, 1987 (cita la declaració de Joan Baptista Blasco). L’autor esmenta altres notaris valencians a la capital catalana: Ignasi Avellaneda, mort el 1707; Gaspar Enrich, mort el 1709; Jaume Pujalt i Josep Mora. Els notaris Anyon, Artich, Castro, Dayà, Mocholí, Ramon i Salafranca figuren entre els nascuts a València a la «Relación de disidentes a los que se confiscan los bienes. 7 de noviembre de 1711» (Biblioteca Històrica de la Universitat de València, ORTÍ, Varios, Sig. Ms. 17, 39; agraeixo a Carme Pérez Aparicio la informació rebuda sobre aquest document). Hi figuren 332 persones de València, 86 d’Oriola, 63 d’Alcoi, 59 d’Oliva, 52 d’Ontinyent, 44 de Castelló de la Plana, 41 de Xàbia, i 314 d’altres vint poblacions (un total de 991 persones de vint-i-set poblacions).

Joan Baptista Blasco va viure al carrer dels Tallers (acta del 3 de juliol de 1711). El marquès de la Vega de València va triar com a marmessors la seva dona Teresa Torán de Magarola; l’ardiaca d’Alcira Manuel Mercader; els seus fills Cristòfol i Josep Mercader; el seu gendre Francesc Nicolau i de la Torre; el seu cosí Francesc de Magarola i de Fluvià (austriacista, exercí d’arxiver de l’Arxiu Reial de Barcelona entre 1699 i 1713); Gaspar de Calatayud i Vilarig, comte de Cirat; Josep Boil d’Arenós i Fenollet, marquès de Boil; Josep Ceverio i Cardona, comte de Villafranquesa, i Galcerà Mercader i Cernesio. Joan Baptista Blasco també va fer, el 20 de maig de 1709, l’acta del dipòsit del cadàver del marquès de la Vega de València al convent dels Trinitaris descalços; el notari de València Josep Mocholí consta com a testimoni en aquesta acta.

Josep Gilabert figura a les llibretes de comunió pasqual de la parròquia dels Sants Just i Pastor d’aquests anys, al carrer de la Mercè (com en el cas dels Artich; vegeu: APSJP, Llibretes de comunió pasqual; no es conserven les dels anys 1709 i 1713).

Quan el 31 de gener de 1713 es va fer la lectura del testament del ja difunt Ciprià de Castro, el notari Fulgenci Artich va escriure que es realitzava «en la casa de la propia mia habitació situada en la excellentisima ciutat de Barcelona prop de la Iglesia del convent de nostra Señora de la Mercè»; i quan es va fer la lectura del testament de Joan Moreno i Masquefa, el 21 de juliol de 1714, Artich anotà que es feia «en la casa de mia propria habitació situada en la dita ciutat de Barcelona parròquia de Sant Just i Sant Pastor en lo carrer de la Mercè» (APCCV, Fulgenci Artich, Manual 1708-1716, 31 gener 1713, 21 juliol 1714).

Vicent Artich va ser testimoni d’una acta del seu pare, el 18 de juliol de 1714 (APCCV, Fulgenci Artich, Manual 1708-1716, 18 juliol 1714). Sobre Francesc Artich sabem que fou alferes del regiment dels Desemparats (CNH3, p. 701). Sobre el comte de Casal, vegeu: Carme PÉREZ APARICIO, Amparo FELIPO ORTS, «Un drama personal i col·lectiu. L’exili austriacista valencià», Pedralbes. Revista d’Història Moderna. Catalunya i Europa a l’Edat Moderna, 18, Barcelona, 1998, p. 329-343.

Fins i tot en els encants fets després dels inventaris post mortem es percep la cohesió de la colònia: per exemple, en el dels béns del valencià Baltasar López, el 6 de març de 1713, van comprar Antoni de la Cola i Ribera, Jaume Lloris i altres valencians (APCCV, Fulgenci Artich, Manual 1708-1716, 6 març 1713). Jaume Lloris consta a les llibretes de comunió pasqual de la parròquia dels Sants Just i Pastor dels anys 1708 i 1710 a la casa ocupada per l’almirant d’Aragó. L’any 1706, Carles III havia nomenat el comte de Casal jutge del Reial Senat de València (CNH2, p. 246). La comtessa de Castrillo era María Ludovica Brondo, i el seu fill, José Crespi de Valldaura y Brondo.

Joan Pagès, notari de Castelló de la Plana, es va casar a Barcelona després d’acabat el setge. Podem suposar que l’havia passat a la ciutat.



38. APCCV, Fulgenci Artich, Manual 1708-1716, 27 gener 1708; 28 abril, 1, 2 i 4 juny 1710; 5 febrer 1712; 9, 13 i 14 febrer, 3 juliol 1713.

El 15 de setembre de 1710, mort el comte de Casal, Josep Gilabert, procurador de la comtessa i hereva, va ordenar que s’obrís la plica amb el testament del difunt.

Sobre Josep Vicent Torres Eiximeno: el 12 de desembre de 1713, declarava tenir cinquanta anys (AHPB, Pere Pau Ribes, Manual quaranta-i-unè 1713, 12 desembre 1713); en la seva etapa barcelonina, l’arxiduc el nomenà, per privilegi signat a Barcelona el 3 de gener de 1709, mestre de postes i correu major, amb el dret privatiu de les estafetes del Regne de València; durant el setge fou ferit al baluard de Santa Clara el 15 d’agost de 1714, va ser detingut el 22 de setembre, portat a Alacant, conduït a Pamplona i empresonat a Segòvia fins al 1725, any en què els presos foren alliberats després de la Pau de Viena; marxà a Viena, on el 1727 fou nomenat secretari del Reial Segell del Suprem Consell d’Espanya. Vegeu: PÉREZ APARICIO, FELIPO ORTS, «Un drama personal i col·lectiu…» (cita del marquès de Villatorta); ALCOBERRO,L’exili austriacista…, vol. I, p. 53. Francesc de Castellví dedicà a Torres Eiximeno una atenció sostinguda al llarg de tota la seva obra. Sobre el comte de Cirat, que acabà també exiliat a Viena, vegeu l’obra citada de PÉREZ APARICIO i més endavant. Miquel Molins fou testimoni el 25 de juliol de 1714 en l’acta testamentària de Francesca Almella, dona del valencià Gaspar Pérez i Sauli (APCCV, Fulgenci Artich, Manual 1708-1716, 25 juliol 1714). Sobre el marquès de Santa Rita: a la llibreta de comunió pasqual de la parròquia dels Sants Just i Pastor de l’any 1712, només s’escriu «marqués de Santa Rita» (Narcís Feliu de la Penya l’esmenta, entre els «castellanos que dan obediencia al rey en Guadalajara» l’any 1707, com «D. Luis Jurado, hoy Marques de Villanueva de Santa Rita»: FELIU DE LA PENYA, Anales de Cataluña…, p. 582); el 9 d’octubre de 1713 els preveres de la parròquia de Santa Maria del Pi van fer el dipòsit del cos de «Don Lluis Jurado, marqués de Vilanova de Santa Rita», que aleshores vivia al carrer de la Palla (ASMP, Llibre d’òbits 1708-1716, 9 octubre; Lucerna speculum rectoris a Pinu, 1642…, 10 octubre 1713; fou enterrat a l’església del Pi, al «vas» n. 122, entrant a la capella de la Sang). Josep Mateu Daza fou testimoni el 1712 en l’acta testamentària de Baltasar López (APCCV, Fulgenci Artich, Manual 1708-1716, 5 febrer 1712). També consta a la casa de Torres Eiximeno, l’any 1708, el torcedor de seda Vicent Torà, que fou testimoni testamentari de Vicent Ramon, amb Eustaqui Artich i Miquel Molins, habitants de la casa. Josep Vallebrera era liberalium artium magister, mestre en arts (APCCV, Cristòfol Aguilar, Manual 1707-1713, 13 desembre 1708; també consta al manual citat del notari Joan Baptista Blasco).

L’any 1715, la dona de Josep Vicent Torres Eiximeno, Caterina Bonilla, vivia en una casa del carrer del Carme, amb Lluïsa Biguet, Caterina Maria Torres (germana de Josep Vicent?), Maria Lluïsa Torres i Micaela Torres (només consten les «persones de comunió»: no era encara el cas de Josepa Torres; ASMP, Llibreta de comunió pasqual 1715).

El 14 de febrer de 1708, el notari Pere Troch va prendre declaració a tres valencians que es trobaven a Barcelona. Volien deixar clar un seguit de fets, havent jurat prèviament dir la veritat de manera extrajudicial, és a dir, davant el fedatari i posant la mà sobre els quatre Evangelis. Els homes eren Jacint Esplugues i Quintana, natural de Bèlgida i governador de la Vall d’Albaida; Vicent Rossell, governador de Beniatxar, i Francesc Esteve, capità de les milícies del Regne de València. Jacint Esplugues va explicar que, trobant-se en el port de Salem amb Francesc Esteve, al darrer li va arribar una carta del coronel austriacista Francesc Dàvila (Francesc Garcia d’Àvila). Li manava que ajuntés la gent que pogués, que baixés a l’horta de Gandia i que hi esperés la seva arribada. Dàvila hi aniria amb les tropes reclutades a Dénia i el seu marquesat i amb el blat necessari, lliurat pel comandant d’aquesta població, per socórrer Alzira.

Segons el declarant, el capità Francesc Esteve, però, es va quedar amb una part dels homes a guardar el port de Salem. Jacint Esplugues afegí que, trobant-se com a tinent governador d’Alcoi per haver-se rendit ja la vall d’Albaida, d’on era governador, li van encomanar tenir sota custòdia el pres coronel felipista Chaves. Fou aleshores quan Esplugues va preguntar a Chaves com s’havia pogut escapar del castell d’Almansa el coronel Francesc Dàvila, que hi havia estat empresonat després de la derrota de l’exèrcit austriacista en aquesta població el 25 d’abril de 1707. Chaves contestà, segons Esplugues, que ignorava com va poder Dàvila fugir del castell, però que sabia que havien «arcabusseado», és a dir, passat per les armes, el centinel·la que l’havia ajudat a escapar. I que Felip V va voler penjar el comandant de la plaça i castell d’Almansa que Dàvila havia fugit. Finalment, el comandant fou perdonat, però degradat de tots els seus honors. Pel que fa a la lleialtat a Carles III del coronel Francesc Dàvila, que era la qüestió principal de les declaracions davant el notari Pere Troch, Jacint Esplugues va insistir que ningú en podia dubtar, ja que el rei no tenia «vasallo más fiel». Des que l’arxiduc va desembarcar a Altea, on era Esplugues, Dàvila havia servit en totes les funcions que s’havien fet al Regne de València sota el seu comandament. Arribat el seu torn, el testimoni Vicent Rossell va declarar que, a Dénia estant, va trobar els dos soldats que escaparen del castell d’Almansa amb Francesc Dàvila, i els va demanar com havia pogut fugir, sent un home que tant desitjava l’enemic tenir pres, ja que havia estat el primer a declarar-se a favor de Carles III. Els soldats, un d’ells català i anomenat Pere Estela, van contestar, segons relatà Rossell, que un centinel·la alemany el va deixar «arrojar por la muralla», a les deu de la nit, i que Dàvila li havia donat dues dobles com a recompensa. El soldat Estela, en tot cas, va ajudar el coronel procurant que el centinel·la els deixés escapar. Durant dos dies i dues nits, Dàvila i acompanyants van travessar «bosques y montes», sense poder menjar res, fins a arribar a Bicorp, a quasi 40 quilòmetres d’Almansa en línia recta. Allà els van emparar i els donaren de menjar, i també una mula i deu homes que els van acompanyar fins a Alzira, a 30 quilòmetres més en línia igualment recta. Per acabar la seva declaració, Rossell afirmà, com ho havia fet Esplugues, que Carles III no disposava de «vasallo más fiel que Francisco Dávila, por ser público, en todos, los muchos asaltos que le ha dado el enemigo para hacerle prisionero en el Reino de Valencia y otros reinos». El tercer declarant, Francesc Esteve, va fer una declaració semblant, però amb una diferència. En efecte, va dir que va baixar a Dénia amb 80 homes, deixant Jacint Esplugues amb els altres per guardar el port de Salem, justament el contrari d’allò que havia declarat Esplugues: segons aquest, va ser Esteve qui es va quedar al port de Salem. Continuà la seva declaració dient que trobant-se en els llocs de Palma de Gandia i Ador amb els 80 homes, esperant que arribés Dàvila amb el blat i la gent per socórrer Alzira, va saber que el general Basset havia empresonat Francesc Dàvila amb el pretext que «iba consternando los lugares». Segons Esteve, la suposada «consternació» no s’havia produït, ja que Dàvila tan sols estava «haciendo gente», és a dir, reclutant gent per socórrer Alzira. A continuació, el declarant afirmà categòricament que, si en comptes d’empresonar el coronel Dàvila s’hagués ajudat l’esmentada població, aquesta no s’hauria perdut, ni hauria entrat l’enemic a l’horta de Gandia, ni hauria fet el mal que va fer en tot el marquesat de Dénia. Per acabar, i amb relació a la lleialtat i fidelitat de Francesc Dàvila, Francesc Esteve va afirmar que era «falsedad y engaño cualquier acusación que se le haya hecho», i que tan sols es tractava d’odi, enveja i rancor «de su émulo» (és a dir, el general Basset), pel fet de ser Dàvila «tan buen vasallo como lo afirma lo mucho que ha hecho y padecido en servicio de su real Magestad». Uns dies més tard, el 3 de març de 1708, els germans Miquel i Jacinto Calatayud, soldats de la milícia del Regne de València, van declarar sota jurament extrajudicial davant el mateix notari, a instància del coronel Francesc Dàvila. Els germans digueren que, trobant-se presoners en poder de l’enemic en el camp de Tortosa, a Peníscola i a València, van sentir dir als enemics que havien fet presoner Francesc Dàvila. Els felipistes afirmaven que era el més rebel traïdor a Felip V, ja que era qui «había corrido toda Espanya» proclamant que Carles III era el rei vertader. Després van sentir dir als mateixos enemics que Dàvila s’havia escapat del castell d’Almansa, per haver-li donat «escapo» un centinel·la, deixant-lo «echar por la muralla» a canvi d’una quantitat de diners, i van explicar també que havien passat per les armes el centinel·la traïdor. Els germans Calatayud afegiren que, passant pel lloc de Gaianes, van trobar l’esmentada carta de Francesc Dàvila, que calia fer arribar a diferents llocs. Ells la portaren a les viles de Muro d’Alcoi i de Bèlgida, que eren de les més afectes a Carles III. En aquestes poblacions comprovaren que tothom estava molt content i que deien: «Gràcies a Déu està lliure Francesc Dàvila, que ha estat el nostre pare, que ens ha lliurat dues vegades del saqueig de l’enemic i que esperem que amb el favor de Déu ens torni a defensar d’ell.» Els Calatayud van reiterar que si Basset no hagués «tomado preso» el coronel Francesc Dàvila, «levantándole el falso testimonio que le levantó por ser enemigo de dicho coronel», s’hauria pogut socórrer Alzira i no s’hauria perdut l’horta de Gandia. I asseguraren els dos que, a causa d’aquesta pèrdua, s’havien fet moltes ofenses a Déu, amb innombrables vides i reputacions perdudes. Per acabar d’aclarir els fets, passat un mes i mig llarg, el 20 d’abril de 1708, Vicent Giner, ajudant que fou del general Basset, declarà sota jurament davant el notari Pere Troch, a instància també del coronel de cavalleria Francesc Dàvila. Giner va dir que, trobant-se a la secretaria Basset, a València, va veure que per ordre del general s’escrivia una carta dirigida a la ciutat d’Alacant, on es manava que no lliuressin la plaça al coronel Francesc Dàvila, que la tenia assetjada. Raó per la qual la ciutat no es va lliurar a Dàvila. El notari Pere Troch, però, va escriure més tard al marge de la primera pàgina d’aquesta darrera acta sobre l’afer Dàvila: «Lo present acte no es pot tornar a treurer, perquè lo mateix qui feu la present declaració, ab altre acte ha dit [que] tot lo que ell ab lo present havia declarat era fals. Consta del acte en poder meva 2 de maig 1708.» Així doncs, Vicent Giner es va retractar de la seva declaració dotze dies després d’haver-la fet sota jurament.

Malgrat els dubtes que les declaracions poden generar, podem pensar que el general Basset i el coronel Garcia Dàvila estaven enfrontats i que es produïen complicats moviments a favor de l’un o de l’altre.

En tot cas, uns anys més tard, els catalans hagueren d’agrair als dos homes que defensessin Barcelona durant el setge de 1713-1714. I en el cas del general Basset, allò que no es pot oblidar és la repressió terrible que patí després de la derrota de l’11 de setembre de 1714 i el seu tristíssim final. En efecte, primer fou portat a Alacant, després a Hondarribia i finalment a l’alcàsser de Segòvia, d’on el treieren l’any 1724 perquè es trobava molt malalt. No va tenir forces per marxar de la ciutat i morí allà, el 15 de gener de 1728, sol i en la misèria. L’emperador l’havia ascendit a tinent general amb data 21 de juny de 1727: un reconeixement gens efectiu i ben tardà.

AHPB, Pere Troch, Actes rebuts 1708, 14 febrer, 3 març i 20 abril 1708.

Sobre el final del general Basset, vegeu: Núria CADENA, «15 de gener del 1728», a El Temps, n. 65, 10 de març de 2009 (agraeixo a Eliseu Climent la informació sobre aquest article).

Després de la segona arribada de la flota de Carles III a Dénia, el 17 d’agost de 1705, Francesc Garcia Dàvila va passar a la vall d’Albaida amb els seus 3.000 maulets i va decantar la situació cap al bàndol austriacista el Nadal de 1705: Ontinyent va capitular aleshores davant Garcia Dàvila. Més tard, Jacint Esplugues i Quintana, capità de les milícies de Bèlgida, va dirigir la defensa d’Ontinyent, assetjada pels borbònics del 28 de gener al 2 de febrer de 1706 i saquejada després (Vicent TEROL i REIG, «La guerra de Successió a la vall d’Albaida», Aguaits, 2425, 2007, p. 217-251). Sobre l’episodi força obscur de la rendició de Garcia Dàvila, a Ayora, el 1707, vegeu: Pedro VOLTES BOU, La Guerra de Sucesión en Valencia, Diputació Provincial de València, 1964, p. 59.

Potser la manera de rendir-se al comte de Pinto, el 24 d’abril de 1707, procurant salvar la vida, i el fet que no fos ajusticiat despertaren després dubtes sobre com va poder escapar del castell d’Almansa (episodi inèdit). Caldria aprofundir l’estudi de l’activitat de Garcia Dàvila després d’aquesta fuga, inclòs el confús enfrontament amb el general Basset aquí recollit. La seva presència a Barcelona durant el setge era coneguda: va figurar entre els oficials agregats a la cavalleria que, havent estat entre els «impossibilitats», es van declarar hàbils per al servei el 9 de setembre de 1713 (ACA, Generalitat, G.126a, 9 setembre 1713; Mateu BRUGUERA, Historia del memorable sitio y bloqueo de Barcelona y heroica defensa de los fueros y privilegios de Cataluña en 1713-1714, Barcelona, 1871, p. 320; consta com a coronel Don Francisco Davila). S’ha escrit que l’11 de setembre de 1714 el coronel Dàvila va lluitar a la zona de Sant Daniel i Santa Clara al davant dels taverners, freners i blanquers (Antoni AULÈSTIA PIJOAN, «11 de setembre», a Gent Nova, n. 356, Badalona, 12 setembre 1908). El 1714, un «coronel Dávila» va comandar un regiment d’exiliats als Països Baixos, amb seu a Anvers (ALCOBERRO, L’exili austriacista…, p. 144). Sobre Dàvila durant el període anterior, vegeu la imprescindible obra: Carme PÉREZ APARICIO, Canvi dinàstic i Guerra de Successió. La fi del Regne de València, Tres i Quatre, València, 2008; en especial vol. I, p. 429-435. El 22 de juliol de 1712, Jacint Esplugues seguia a Barcelona: al testament d’Antoni Gil, de Xàtiva, consta que «lo capità» (Esplugues) li devia 50 rals (APCCV, Cristòfol Aguilar, Manual 1707-1713, 22 juliol 1712).



39. Per poder situar amb exactitud en un plànol de la Barcelona del període cada una de les cases de la parròquia, cal haver-les ubicat a partir de l’«apeo» inicial del cadastre (1716), cosa que he pogut fer amb precisió, com amb la resta dels quasi sis milers de cases de la ciutat. A partir d’aquí és possible resseguir, per a cada any de les llibretes de comunió pasqual anteriors o posteriors a 1716, els canvis o les permanències a les cases i famílies. Es poden determinar, igualment, els itineraris normalment repetitius que feien els responsables del control parroquial per apuntar les persones que havien combregat. En el cas del carrer de la Mercè, començaven per l’extrem de la plaça de Framenors, anaven fins a l’altra punta, a prop de les Voltes dels Encants, i retornaven a la plaça de Framenors. La feina de situació precisa de les cases permet treballar, a cada parcel·la, amb totes les dades sobre aquestes cases: nombre de plantes, estances a cada pis, valoració econòmica, etc.; és el que m’ha permès establir les bases per realitzar la maqueta «Barcelona 1700», virtual i física, en el si del Projecte del Born, que vaig dirigir. Completada amb informació notarial, és l’aproximació més exacta que es pot fer a la realitat física de la ciutat del període, ben lluny d’altres reconstruccions, molt barroeres, de la Barcelona de 1714.

Sobre el comte de Cardona, Josep Folch de Cardona i Erill (i sobre el comte d’Erill), vegeu: Carme PÉREZ APARICIO, «Una vida al servicio de la casa de Austria. Don José Folc de Cardona y Erill, príncipe de Cardona (1651-1729)», Estudis, 28, 2002; PÉREZ APARICIO, FELIPO ORTS, «Un drama personal i col·lectiu…»; Juan A. CHIQUILLO PÉREZ, «La nobleza austracista en la Guerra de Sucesión. Algunas hipótesis sobre su participación», Estudis, 17, 1991. Maria Teresa d’Erill es va casar en segones núpcies amb un Vicentelo de Lecca, i del matrimoni va néixer Antonio Vicentelo de Lecca; en terceres núpcies va contreure matrimoni amb Alonso de Cardona Borja i Milà d’Aragó, marquès de Castellnovo, i del matrimoni va néixer Josep Folch de Cardona i Erill. El comte d’Erill fou virrei de Sardenya els anys 1711 a 1713 i acabà exiliat a Viena, on morí (ALCOBERRO, L’exili austriacista…). El comte de Peralada era cosí del comte de Savallà, de qui tornarem a parlar. Obres fetes a la casa del comte de Peralada a: AHPB, Joan Francesc Verneda, Dinovè manual 1706, 28 setembre 1706 (obres pagades el setembre de 1706, però realitzades el novembre i desembre de 1705). El pont que portava de la propietat del comte de Peralada al passeig de la Muralla de Mar es va fer en ocasió de la breu estada a Barcelona (18 juliol a 10 agost de 1666; amb embarcament al final) de la infanta Margarida Teresa d’Àustria, germana de Carles II, que s’havia casat per poders, a Madrid, el 25 d’abril de 1666, amb el seu oncle, l’emperador Leopold I. L’octubre de 1713, es va desfer per obtenir fusta «el puente de tablas nombrado de la Emperatriz, que desde la casa del conde de Peralada pasaba hasta sobre la muralla de mar. Este puente se había construido cuando se embarcó la infanta de España en Barcelona que pasó a ser emperatriz»; «la Ciudad mandó deshacer el puente que llamaban de la Emperatriz, que desde la casa de los condes de Peralada pasaba al mar, para servirse de madera en los hornos» (CNH3, p. 638; CNH4, p. 188). El 24 de juliol de 1714, es va portar la comunió a Francesca Armella, dona de Gaspar Pérez, de València, que vivia «tras la muralla de mar a la casa on estava lo pont de la Emperatriu», ja eliminat (APSJP, Llibre de la funerària des del mes de janer del any 1710 fins al janer del any 1717, 24 juliol 1714).

Sembla que Joan Comellas era Joan Francesc Comellas (del Puig).

El comte de Cardona consta a les llibretes de la parròquia dels Sants Just i Pastor els anys 1708, 1709 (aquests dos anys per «Marina»), 1710, 1711 i 1712 (el 1713 va marxar amb la reina). De 1708 a 1712 vivia a la casa Jaume Lloris. El comte d’Erill consta amb la seva família a les llibretes de comunió els anys 1708, 1709, 1710 i 1711; va morir a Viena el 1715. El comte del Valle de Salazar va acabar exiliat a Milà.

L’any 1710, vivia a la casa de Torres Eiximeno l’esclau Manuel. L’illa de cases en qüestió es troba actualment entre el carrer de la Mercè, el carrer d’en Simon Oller, el passeig d’en Colom i el carrer de la Plata (les cases del període no es conserven). Josep Mora i Solanell, Joan Copons i Lluís Bru vivien a llurs cases l’any 1716.

Sobre l’estada de Händel a Itàlia (1706-1710) i l’oratori La Resurrezione, vegeu: Mario VALENTE, «Misteri e segreti del viaggio di G. F. Haendel in Italia», margine al Convegno internazionale di studi G. F. Haendel in viaggio verso l’Italia, Venezia, 27-28 Novembre 2009, Palazzo Barbarigo, Centro tedesco di studi veneziani; Howard E. SMITHER, A History of the Oratorio, vol. I, The Oratorio in the Baroque Era: Italy, Vienna, Paris, University of North Carolina Press, 1977.



40. Giovanni Francesco GEMELLI CARERI,Giro del mondo, Nàpols, 1699-1700, 6 volums: Parte prima contenente le cose più ragguardevoli vedute nella Turchia; Parte seconda… nella Persia; Parte terza… nell’Indostan; Parte quarta… nella Cina; Parte quinta… isole Filippine; Parte sesta… Nuova Spagna. Publicat en anglès el 1704 i en francès el 1719. Abans havia publicat Relazione delle Campagne d’Ungheria (1689) i Viaggi in Europa (1693). L’obra que conté la narració de la seva estada a Barcelona és: Giovanni Francesco GEMELLI CARERI, Giro del mondo del dottor D. Gio. Francesco Gemelli Careri. Nuova edizione accresciuta, ricorretta e divisa in nove volumi. Con un Indice de’Viaggiatori, e loro opere. Tomo nono, cioe’Aggiunta a’ viaggi di Europa ove si contiene spezialmente Il viaggio della Maestà di Carlo III da Vienna a Barcellona, e quanto è accaduto di più notabile in guerra dalla morte del Serenissimo Carlo II fino al presente, Felice Mosca, Nàpols, 1711; edició feta a Venècia el 1728 (citacions d’aquesta notícia a les p. 20, 27, 28, 29, 39, 40 i 65). Gemelli mateix confessa errors d’impressió en aquesta obra, que dificulten la identificació d’alguns personatges esmentats.

Els viatges de Gemelli són una de les referències de l’obra de Jules Verne Le tour du monde en quatre-vingt jours (1873). Les obres sobre Gemelli són prou abundants, des de la clàssica: Alberto MAGNAGHI, Il viaggiatore Gemelli Careri (sec. XVII) e il suo «Giro del mondo», Bergamo, 1900; a la recent: Angela MACCARONNE AMUSO,Gianfrancesco Gemelli Careri. L’Ulisse del XVII secolo, Roma, 2000). Vegeu també la introducció de Francisca Perujo a l’edició mexicana, del 2002, del viatge a Nova Espanya, p. I-LXXIII; i Salvador BERNABÉU ALBERT, «El abogado Gemelli: memoria viajera y cultura letrada», Anuario de Estudios Americanos, 69, 1, 2012, Sevilla, p. 233-252.

Gemelli va deixar la seva carrera d’advocat, en la qual patia dificultats, per anar a lluitar a Hongria, on va participar en el setge de Buda, que va caure en mans de Leopold I i els seus aliats el 2 d’octubre de 1686. L’abril de 1689 aconseguí dos biennis d’auditor, a Lucca i a L’Aquila, i ser jutge de la vicaria de Nàpols, però només ad honorem, cosa que no solucionava el seu futur. Passats els quatre anys d’auditor, i de nou sense feina, va iniciar, per fugir de les injustes persecucions professionals que patia, un llarg viatge de cinc anys, cinc mesos i vint-i-un dies (del 13 de juny de 1693 al 4 de desembre de 1698). Gemelli, però, explica que també el movia a viatjar la curiositat, i és evident que sense tenir-la, i majúscula, no hauria fet aquest llarguíssim viatge, que va incloure episodis tan perillosos com la travessia de Cavite a Acapulco, amb el famós «galeó de Manila» (204 dies: de 29 de juny de 1697 a 19 de gener de 1697). En l’ordenació i redacció final del seu Giro del mondo va intervenir decisivament l’humanista napolità Matteo Egizio, però el text de Barcelona només es deu a Gemelli. D’altra banda, els apartats sobre la Guerra de Successió que s’inclouen a l’Aggiunta es basen en altres autors, ja que ell no va ser present a les campanyes de Carles III per Espanya.

El bateig esmentat va tenir lloc el 28 d’octubre de 1708 a Santa Maria del Mar. En va ser padrí el comte Althann i padrina l’àvia materna.

Gemelli només escriu que la comtessa Stella era de la família «Caupons» (Copons). Josepa de Copons era membre de la família del marquès de Moià. La germana gran de Josepa es va casar amb el marquès Caracciolo, de Santeramo in Colle. Sobre el comte de Stella, un dels nobles que acompanyà Carles III en el seu viatge de 1703 des de Viena, vegeu més endavant. Els elogis de Gemelli a la reina foren igualment encesos: era insuperable en bellesa i, fins i tot, una excel·lent caçadora, que ni tan sols necessitava posar-se l’arma a la cara per apuntar. Sobre el to baix de Carles III en parlar, vegeu: Pedro VOLTES BOU, Barcelona durante el gobierno del archiduque Carlos de Austria, Ajuntament de Barcelona, 1963, vol. I, p. 16 i 17 (diversos testimonis opinaven que «no s’intende cosa dice»).

El joc de cartes dit piccheto a Itàlia és el joc anomenat ronda a França, d’origen espanyol o marroquí. L’ombre és un altre joc de cartes, que prové d’Espanya i del mot hombre (agraeixo a Oriol Ripoll la informació sobre aquest joc). Vegeu l’obra del doctor en lleis, i després cardenal (1681), Giovanni Battista de Luca titulada Del giuocco dell’ombre, publicada a Roma per Giacomo Dragondelli, l’any 1674.



41. Els memorials presentats pels valencians es troben a: HHSW, Spanien Varia, f. 213 a 472. Sobre la Guerra de Successió a València cal seguir l’obra ja citada: PÉREZ APARICIO, Canvi dinàstic i Guerra de Successió… (vegeu l’apartat sobre el comte de la Corzana, etc.). L’autora proporciona una llista de nobles valencians que patiren el segrest de llurs propietats per part de l’arxiduc els anys 1706 i 1707, i també la relació de «segrestadors»; entre aquests hi ha personatges que després es van haver d’exiliar a Barcelona:Tomàs Anglesola, Felip Armengol, Francesc Carrós, Francesc Català i de Montsonís, Antoni de la Cola i Ribera, Vicent Gil de Cabrera, Pere Vallterra… (p. 474 i 475).

Galera: «Carro o cotxe gran de quatre rodes, generalment cobert amb una vela sostinguda per arcs de fusta» (DCVB).

S’afirma a José SOLÍS, «La magistratura austracista en la Corona de Aragón», Manuscrits, 23, 2005, p. 142, que Agustín Estanga devia morir abans de 1710. Vivia al carrer del Carme i consta, de fet, que el 16 de març de 1710 el seu cadàver fou dipositat al convent del Carme (ASMP, Lucerna speculum rectoris a Pinu, 1642…, 16 març 1710). El 27 de març, Josefa de Heredia, dona d’Agustín Estanga, del Consell de Sa Magestat i justícia major d’Aragó, va fer una acta amb el notari Melcior Cortès i Oriol on quedà anotada, lògicament, com a vídua: encara no havia marxat de la ciutat (AHPB, Melcior Cortès i Oriol, Manual 1710, 27 març 1710). Sobre Domènec d’Aguirre, vegeu: Tomàs de MONTAGUT, «El jurista Domènec d’Aguirre i la memòria del dret públic català», a Ius Fugit, 13-14, 2004-2006, p. 231-249. Sobre les relacions del personatge amb la zona del jaciment del Born, vegeu: GARCIA ESPUCHE, La Ciutat del Born… Vegeu també la llibreta de comunió pasqual de la parròquia dels Sants Just i Pastor de 1708. Sobre Daniel O’Mahoney (O’Mahony, Mahony, Mahoni), jacobita irlandès que va passar al servei del rei de França i fou nomenat mariscal de camp el 19 de novembre de 1706, vegeu: George B. CLARK, Irish soldiers in Europe. 17th-19th Century, Mercier Press, Cork, 2010, p. 49-70). Orà va ser domini espanyol fins al 20 de gener de 1708. El comte d’Aranda era Ramon Francisco Ximénez de Urrea y Rocafull. El marquès d’Alconchel, també comte de Cifuentes, era Fernando Meneses Silva y Masebradi, «quatralbo» de les galeres. El 13 d’agost de 1706, el gran equipatge de milord Peterborough va caure, entre Huete i Tarancón, en mans del coronel borbònic Juan Cereceda, i el 17 d’agost següent els felipistes prengueren un comboi important, amb les galeres esmentades al memorial de Dionís Albert. Els jurats de Xàtiva a l’exili van presentar un memorial amb data de 14 de novembre de 1711 que, com els altres citats, es troba a HHSW, Spanien Varia (f . 437 a 455), i que ha estat publicat a: Germà RAMÍREZ ALEDÓN, Isaïes BLESA DUET, La destrucció de Xàtiva en 1707 i el govern de la ciutat en l’exili, Ulleye, Xàtiva, 2007. El primer setge de Morella durant la Guerra de Successió, fet pels felipistes, va durar del 2 al 26 de novembre de 1707.

Les cites de Castellví a: CNH2, p. 604 i 605.

D’entre els naturals de Carcaixent:Vicent Albelda, capità d’infanteria de les milícies del Regne de València, es trobava a Barcelona amb la dona i sis fills; Ignasi Martín va lluitar a Morella fins que la ciutat es va perdre el 26 de novembre de 1707, marxà després a Barcelona amb la guarnició d’aquesta població i, des d’aleshores i fins al 1708, no tenia cap notícia de les seves tres filles donzelles; Felip Pons va abandonar dona i dues filles, i Nadal Borràs, muller i cinc fills.

D’entre els d’Alzira: el llaurador Gaspar Moreno es desplaçà a Barcelona després de la batalla d’Almansa, deixant enrere dona i fills; Vicent Grau tenia un full de serveis inacabable, amb una infinitud d’accions sota el comandament del general Basset, després amb Francesc Dàvila al setge d’Ontinyent, i finalment amb el baró de Claret, i havia patit presó i setges; Tomàs Martín va combatre a les fronteres de Castella i seguí Francesc Dàvila, però finalment va haver de desplaçar-se a Barcelona abandonant dona i dos fills; Gaspar Just va estar pres al castell de Xàtiva carregat de ferros, abans de l’arribada de l’arxiduc a Altea, i quan això va passar, fou un dels primers a poder-li besar la mà; després va servir amb Josep Nebot, des dels primers de gener de 1706 fins a l’inici de març de 1708, i continuava al servei, al regiment d’Antoni Clariana; els enemics li havien matat un germà, un altre se l’havien endut pres a Castella i el seu pare l’expulsaren de València.

Per causa de l’extrema necessitat que patia, Francesc Dàvila, exiliat a Barcelona, va presentar un memorial en què sol·licitava rebre un sou; se li van concedir dues pagues, però no les va cobrar perquè no va poder presentar el seu despatx de coronel de cavalleria (CERVERA TORREJÓN, Joan Baptista Basset…, p. 145 i 185; cita l’acta de la sessió de la junta de guerra de 5 de desembre de 1708).

El comte d’Almenara era Josep Antoni de Pròixida Ferrer i Castellví. El comte de Carlet era Josep Linus de Castellví Ximénez de Urrea.



42. APCCV, Fulgenci Artich, Manual 1708-1716, 26 juliol 1708.

Josep Estampa és un personatge prou conegut, present a les obres de Francesc de Castellví i de Narcís Feliu de la Penya. Onofre Esquerdo era fill d’Onofre Esquerdo i Sapena (1639-1699), jurat en cap de València i autor del famós Nobiliario valenciano. Onofre Esquerdo fill, nascut el 1674, fou jurat de la ciutat de València i membre de la Junta Secular de Segrests de l’arxiduc, el qual el va fer noble i ministre de capa i espasa del Consell d’Aragó; va morir exiliat a Nàpols el 1724 (PÉREZ APARICIO, FELIPO ORTS, «Un drama personal i col·lectiu…»). Sobre Josep Siuri vegeu més endavant. Es percep en aquesta notícia l’estreta relació d’Esquerdo i de Siuri amb Josep Vicent Torres Eiximeno.

Els dos es van posicionar (amb els Lloris, com es veurà) en contra del comte de Cirat, mentre que de Josep Vicent Torres Eiximeno es va dir que tenia un enfrontament amb el comte per raons personals.



43. AHPB, Josep Francesc Fontana, Primer llibre de testaments 1705-1729, 17 agost 1708; Llibre d’inventaris 1706-1714, 15 novembre 1708; Jeroni Casetas, Vuitè manual 1705, 20 gener 1705, 1 maig 1705.

Pau Bosch havia testat abans, el 2 de juny de 1698, davant el notari Vicenç Gavarró (AHPB, Vicenç Gavarró, Plec de testaments 1696-1705, 2 juny 1698). El 23 d’abril de 1713, poc abans del setge, el doctor en medicina Josep Campllonch i Bosch, fill del doctor en medicina Josep Campllonch i de Maria Bosch, dona en segones núpcies de Rafael Casanova i en aquell moment ja difunta, es va casar amb Teresa Modolell del Puig, filla de Vicenç Modolell del Puig, notari, i de Teresa Oliveras. Els testimonis foren Ignasi Fontaner i Martell i Emanuel Mas i Soldevila (ADB, Parròquia de Santa Maria del Mar, Expedients matrimonials, vol. 12, 1712-1713, 23 abril 1713).

Baltasar de Vallgornera i Montagut, òlim de Llunes (Barcelona 1660 - Olot 1726), cavaller nascut a Barcelona, era fill de Francesc de Llunes i de Vallgornera, doctor en drets i cavaller, i de Maria de Montagut i d’Esquerrer. Als documents inicials del cadastre («apeo» de maig de 1716), Rafael Casanova consta vivint de lloguer a la casa de Vallgornera al carrer dels Banys Nous, molt a prop de la cantonada amb la Davallada de Santa Eulàlia (així ho vaig indicar l’any 2002, a través d’una notícia publicada al diari Avui, que no va tenir repercussió: el lloc continua sense cap placa que indiqui que Rafael Casanova havia viscut a la finca). El 1716, Rafael Casanova hi habitava amb un fill (Rafael), un mestre i dues criades. La casa estava valorada en 600 lliures de preu i 40 lliures de lloguer anual. Es descrivia formada per: planta baixa, amb entrada, estudis i estable; planta primera, amb cuina, terraplè o jardí terraplenat, dues sales i tres estances (dues inhabitables per causa de les bombes del setge); i planta segona: amb quatre estances (tres inhabitables pel mateix motiu). El darrere de la casa donava a la muralla romana i a una de les seves torres, avui visibles a la planta baixa de l’edifici que va substituir el de Vallgornera. Documentació notarial de dates anteriors també situa Rafael Casanova en aquesta casa (sobre el lloguer de Rafael Casanova, vegeu per exemple: AHPB, Jeroni Casetas, Manual vintè 1709, 25 febrer 1709).

Per les llibretes de comunió pasqual de la parròquia de Santa Maria del Pi coneixem, per diversos anys, els habitants de la casa ocupada per Casanova (la comunió anual obligatòria es fa entre el 22 de març i el 25 d’abril); es conserva la llibreta de 1693, encara sense Rafael Casanova a la casa del carrer dels Banys Nous, i també les de 1700 a 1707, la de 1715, etc.; llibreta 1700: Dr. Rafel Casanova, Maria Casanova (dona), Maria Mongay, Victòria Beyra, Baltasar de Llunes (propietari de la casa); 1701: Dr. Rafael Casanova, Maria Casanova, Pau Bosch (sogre), Pere Farrés, Victòria Beyra, Maria Mongay, Margarida Batlle, Cecília Cases; 1702: Dr. Rafael Casanova, Maria Casanova, Pau Bosch, Pere Farrés, Victòria Beyra, Cecília Cases, Francisca Bordes; 1703: Rafael Casanoves, Maria Casanoves, Pau Bosch, Victòria Beyra, Maria Pla, Cecília Cases, Joan [Costa]; 1704: Dr. Rafael Casanoves, Maria Casanoves, Pau Bosch, Maria Pla, Victòria Beyra, Joan Costa, Cecília Cases; 1705: Dr. Rafel Casanova, (la dona era morta), Pau Bosch, Pau Pasqual, Andreu Blanch, Cecília Cases, Maria Pla, Serafina Borràs, Susanna Fornells; 1706: Dr. Rafael Casanovas, Pau Bosch, don Baltasar Llunes, Andreu Blanch, Cecília Cases, Susanna Fornells, Victòria Beyra, Manuel Fornells; 1707: Dr. Rafel Casanova, Pau Bosch, Andreu Blanch, Susanna Fornells, Maria Fornells, Eulàlia Puig, Pau Serra; 1715: Rafel Casanovas (i Comes, present a la ciutat no més tard de sis o set mesos després d’acabat el setge); Rafel Casanovas (i Bosch, el fill), Andreu Blanch, Maria Campà, Guillem Vadell, Diego Marín, Paula Pintó; 1716: Dr. Rafael Casanovas, Rafel Casanovas, Andreu Blanch, Paula Pintó, Maria Campà, Guillem Vadell; 1717: Dr. Rafel Casanovas, Rafael Casanovas, Paula Pintó, Maria Campà, Guillem Vadell; 1718: Dr. Rafael Casanovas, Rafel Casanovas, Guillem Vadell, Paula Pintó, Maria Campà (ASMP, Llibreta de comunió pasqual 1700, etc., carrer dels Banys Nous; com podem veure, els errors sobre el cognom del conseller en cap ja es cometien en aquell moment: Casanovas, Casanoves). L’any 1697, Rafael Casanova va visitar la notaria del barceloní Vicenç Gavarró, on va reconèixer que havia rebut diners del seu germà Francesc, ciutadà honrat i hereu del pare, a Moià (AHPB, Vicenç Gavarró, Protocol 1697, 7 gener 1697). El juny de 1700, el seu sogre, l’adroguer Pau Bosch, el va nomenar procurador; i Maria Bosch, abans Campllonch, la seva dona, va fer el mateix el juliol (AHPB, Joan Francesc Verneda, Tretzè manual 1700, 16 juny; Joan Francesc Verneda, Tretzè manual 1700, 1 juliol 1700). Uns mesos després, el 30 de gener de 1701, la dona de Rafael Casanova va fer testament trobant-se amb bona salut; deixava 135 dobles d’or al seu caríssim marit i li llegava les joies que l’espòs li havia regalat quan es casaren, «desitjant correspondre ab igualtat ab carinyo y voluntat me ha sempre tingut dit marit»; la resta de béns eren, a parts iguals, per als seus fills Josep Campllonch i Bosch i Francesc Casanova i Bosch, «i també al pòstumo o prenyat que aporto en mon ventre si a llum previndrà» (Rafael Casanova i Bosch); Maria va morir el desembre de 1704 (AHPB, Vicenç Gavarró, Segon llibre de testaments 1693-1705, 30 gener 1701).

Rafael Casanova va nomenar procurador Baltasar de Vallgornera, donzell d’Olot «ara a Barcelona», que, com hem vist, el 1706 vivia a la casa llogada a Casanova (AHPB, Jeroni Casetes, Setzè manual 1705, 11 desembre 1705). El 25 de gener de 1706, Rafael Casanova acceptà el nomenament de conseller tercer, després de la mort de Jacint Lloredà, i el 27 de gener envià a la Casa de la Ciutat Anton de Valencià i Baltasar de Vallgornera per comunicar que l’endemà juraria el càrrec. Anton de Valencià, que vivia a la seva casa del carrer dels Banys Nous, a la cantonada amb el carrer de l’Ave Maria, era veí molt proper de Rafael Casanova (el 1716 no vivia ningú a la casa). El 9 de març de 1710, Francesc Casanova i Bosch va ser enterrat, amb sepultura de beneficiat, al convent de Santa Caterina (ASMP, Llibre d’òbits 1708-1716, 9 març 1710).

Josep Francesc Fontana, notari, vivia en una casa pròpia a la Davallada de Santa Eulàlia, amb la dona, una filla, una tia, un «oficial de pluma» i dues criades.



44. AHCB, Arxiu del Veguer, Processos, XXXVII.549, 1708-1709.

Cal afegir aquest triquet de la Fusina per jugar a la raqueta a les llistes d’espais públics de joc presentats a: Albert GARCIA ESPUCHE, «Una ciutat de triquets i jugadors», a Jocs, triquets i jugadors. Barcelona 1700, col·lecció La Ciutat del Born. Barcelona 1700, Ajuntament de Barcelona, 2009.



45. GEMELLI CARERI, Giro del mondo…, p. 31.

No cal dir que es tracta de les columnes del temple d’August, al carrer del Paradís, al qual s’arriba pel carrer de la Llibreteria.



46. GEMELLI CARERI, Giro del mondo…, p. 37, 38, 64 i 65; APSJP, Llibretes de comunió pasqual 1706 a 1716.

Sobre els gabinets de curiositats i en especial sobre la seva expansió en l’àmbit de la burgesia dels Països Baixos, vegeu: Philipp BLOM, To Have and to Hold. An Intimate History of Collectors and Collecting, The Overlook Press, Nova York, 2002. Gemelli va escriure, també, que el monarca va rebre el gabinet quan va passar per Holanda. Es tractava del viatge des de Viena a la Península, passant per Praga, Düsseldorf i Holanda. En el seu gran seguici figurava el metge Pio Nicolà Garelli, que es va fer càrrec del gabinet. Consten actuacions seves durant el viatge, per exemple a Bellem, Portugal, el 19 de juny de 1705, en ocasió del testament d’un malalt (HHSW, Spanien Varia, f. 441-446). El 15 de març de 1713, Garelli es va presentar davant el notari barceloní Gaspar Sayós per obtenir una fe de vida (AHPB, Gaspar Sayós, Trenta-tresè manual 1713, 15 març 1713); constava aleshores com a cavaller de l’hàbit de Crist i metge de cambra de Carles III; Sayós assegurà a l’acta notarial que el coneixia bé; aquest document permet saber que Garelli no va marxar amb Carles III el 1711, sinó que es va quedar a Barcelona i partí amb la reina, el 19 de març de 1713.

Sobre la rebotiga dels Salvador, vegeu l’excel·lent text de Josep Maria CAMARASA, «Botigues i rebotigues d’apotecaris», a Medicina i farmàcia. Barcelona 1700, col·lecció La Ciutat del Born. Barcelona 1700, Ajuntament de Barcelona, 2011. Els homes de la família Salvador que apareixen a la casa del carrer Ample a les esmentades llibretes de comunió pasqual són: 1691: Jaume (Salvador i Pedrol), Joan (Salvador i Riera); 1692 a 1697: Jaume; 1698 a 1700: Jaume, Agustí, Francesc, Joan; 1701: Jaume, Joan, Francesc, Jaume menor (Salvador i Riera), Agustí; 1702: Jaume, Joan, Francesc, Jaume menor; 1703: Jaume, Joan, Jaume fill, Josep (Salvador i Riera); 1704: Jaume, Joan, Jaume menor, Josep, Anton (Salvador i Riera); 1705: Jaume, Jaume menor, Josep; 1706: Jaume, Jaume menor, Josep; 1707: Jaume, Jaume menor, Josep, Joan, Anton; 1708: Jaume, Dr. Joan, Dr. Jaume, Josep, Antoni; 1709: Jaume, Dr. Joan, Dr. Jaume, Dr. Josep, Anton; 1710: Jaume, Dr. Joan, Dr. Jaume, Josep, Antoni; 1711: Jaume, Dr. Joan, Dr. Jaume, Dr. Josep, Dr. Anton; 1712: Jaume, Dr. Joan, Dr. Jaume, Dr. Josep, Dr. Anton; 1714: Dr. Joan, Dr. Josep (els altres no eren a la ciutat durant el setge); 1715: Jaume, Dr. Joan, Dr. Jaume, Dr. Anton, Dr. Josep; 1716: Jaume, Dr. Joan, Dr. Jaume, Dr. Josep, Dr. Anton.

Agustí Salvador consta com a «mancebo boticario» l’any 1699 (AHPB, Tomàs Simon, Vint-i-dosè manual 1699, 19 setembre 1699). El llibre de baptismes de la parròquia dels anys 1623 a 1655 recull el naixement de cinc filles de Joan Salvador i Boscà i Victòria Pedrol (els anys 1630, 1632, 1635, 1639 i 1642) i del seu fill Jaume Salvador i Pedrol (1649).

Al llibre de baptismes dels anys 1671 a 1689 consten els naixements dels fills de Jaume Salvador i Pedrol i Eulàlia Riera: Joan Salvador i Riera (1683), Gabriel Salvador i Riera (1685, devia morir nen); Josep Salvador i Riera (1690); Anton Salvador i Riera (1692); Bonaventura Salvador i Riera (1694, devia morir nen). No hi consta el «Jaume Salvador fill» de les llibretes de comunió, és a dir, Jaume Salvador i Riera (potser batejat en un altre lloc). Agustí i Francesc podien ser Agustí i Francesc Salvador i Torrent, de Calella, que devien fer pràctiques amb els Salvador (agraeixo els comentaris de Josep Maria Camarasa i José Pardo).

L’«apeo» cadastral de 1716 fa constar a la casa del carrer Ample: Jaume Salvador, boticari, amb quatre fills (sense dir-ne els noms; lògicament, eren Joan, Jaume, Josep i Anton) i una filla. Caldria treballar les figures dels «doctors» Jaume i Anton Salvador i Riera, desconegudes (sembla que el segon fou capellà, segons informació recollida per Josep Maria Camarasa).

Pedro Miguel de Almeida Portugal e Vasconcelos, nascut el 1688, ajudant de camp amb l’arxiduc, marxà al Brasil el 1717, on va ser governador de la capitania de São Paulo i Minas do Ouro, i el 1744 fou nomenat virrei de l’Índia.



47. VOLTES BOU, Barcelona durante el gobierno…, vol. III, p. 106; AHPB, Josep Simon, Manual 1708, 23 desembre 1708; APSJP, Llibre de baptismes 1703-1716, 5 juliol 1709, 16 juliol 1711.

A les llibretes de comunió pasqual de la parròquia dels anys 1708 i 1709 només consta una persona a la casa de Leo Uhlefeld; a la de 1710, vint-i-una; a la de 1711, una, i les altres sense especificar; a la de 1712, vint; totes eren persones «de família», en el sentit ampli del període, sense ni el comte ni la seva «família de sang» (no es conserva la llibreta de 1713). Una de les feines realitzades a la casa fou la de crear un passadís al celobert, a manera de balcó volat, per permetre accedir a les habitacions sense travessar-les (aquesta mena de galeries existien en diverses de les cases importants que avui formen part del jaciment del Born). La casa d’Uhlefeld en qüestió tenia un gran jardí i «picaria» per exercitar els cavalls. L’any 1714, hi vivia Sebastià de Dalmau i el 1716, l’intendent general José Patiño amb la seva família (aquest havia ocupat abans, acabat el setge, la casa de Ramon de Vilana Perlas, al carrer del Regomir: un fet carregat de simbolisme; vegeu: GARCIA ESPUCHE, Barcelona entre dues guerres…).

Josep Simon, notari, vivia en una casa pròpia al carrer de la Basea, amb la dona, dos fills, quatre filles i un jove. Josep Tintorer, mestre de cases, en una casa pròpia al carrer dels Tallers, amb la dona, quatre fills, un gendre, un aprenent, un germà i una neboda; uns anys més tard, fou el principal autor de la remodelació-creació de la casa de Ramon de Vilana Perlas al carrer del Regomir (vegeu: GARCIA ESPUCHE, Barcelona entre dues guerres…).



48. APCCV, Fulgenci Artich, Manual 1708-1716, 11 novembre 1708.

Pataca:‘Nom donat al reial de vuit a països com ara Algèria’. Pinco: ‘Embarcació de popa estreta’ (DCVB).

Potser altera la idea sobre la condició d’esclau en el període el fet que es confiés en la paraula de Mohamad i que aquest s’avingués a tractes davant notari. En foren testimonis Onofre Esquerdo i Felicià Remoy, mercader de València.



49. GEMELLI CARERI, Giro del mondo…, p. 41 i 42 (Francesc de Castellví segueix totalment Gemelli en l’explicació de la festa i del casament, sense citar-lo).

Domingo Pignatelli i Váez, marquès des de 1694, fou virrei de Navarra entre 1699 i 1702, i després de Galícia, on morí el 1703; la seva dona Anna Maria d’Aimerich i Cruïlles va tornar a Barcelona l’any 1704 (CNH1, p. 459); era tia d’Antoni de Peguera i Aimerich, mort el 15 de març de 1708, quasi un any abans, per tant, del casament dels comtes d’Althann; durant la seva etapa barcelonina, els Pignatelli vivien a la parròquia dels Sants Just i Pastor: l’any 1687 hi batejaren Anna Maria Antònia, adulta de deu anys, esclava de Domingo Pignatelli, aleshores capità general de cavalleria de Catalunya, i en foren padrins l’«amo» i la seva dona Anna Maria d’Aimerich (els esclaus solien rebre els noms dels «amos»); el 1688 va ser batejada a la parròquia Marianna, filla de la parella (APSJP, Llibre de baptismes 1671-1689, 16 juliol 1687 i 27 juliol 1688).

Gemelli escriu «Strafoldi», però es tracta de «Strasoldo»; es refereix a Ernesta, comtessa de Strasoldo; el comte de Strasoldo era patge de l’arxiduc (CNH2, p. 510; VOLTES BOU, Barcelona durante el gobierno…, vol. I, p. 132). «Fulvias» deu ser, probablement, Fluvià (Maria de Fluvià i Aguilar?).

El ball descrit podria ser un «canari» (agraeixo aquesta informació a Carles Mas). Molts dels nobles esmentats, com ara el comte Galve, marxaren de Barcelona amb Carles III l’any 1711. La comtessa d’Uhlefeld, la princesa Carlina i Isabel, comtessa de Stodel, en un primer nivell, i Ernesta, comtessa de Strasoldo, i Rebecca, comtessa de Meledein, en un segon, totes dames de la reina, l’acompanyaren en lloc preferent durant la seva entrada a Barcelona el 1708 (CNH2, p. 510).

Com fa notar Castellví, es van donar alguns matrimonis de dames catalanes amb personatges estrangers de la cort, a més del de Josepa de Copons amb el comte de Stella i el de María Anna Pignatelli amb el comte d’Althann. Anna de Copons, germana de Josepa, es va casar amb el marquès de Santelmo, napolità; Gaietana de Cordelles, amb el comte de Tattembach; Teresa de Montaner i de Ramon, amb el milanès Pio de Ravizza (CNH3, p. 687). Hi va haver també una notable quantitat de casaments de soldats dels exèrcits aliats amb catalanes.

Vegeu els capítols matrimonials del comte d’Althann i María Anna de Pignatelli a: AHPB, Josep Güell, Quart llibre de capítols matrimonials 1698-1710, 6 febrer 1709 (un dels testimonis fou el comte Rocco Stella).



50. Jaume de Teixidor i Sastre va fer testament el 7 d’agost de 1707; morí uns dies després i l’inventari post mortem dels seus béns es va portar a terme el 29 d’agost a la seva casa del carrer dels Banys Vells, a instàncies dels seus fills Agustí i Andreu de Teixidor i Novial, hereus a parts iguals; la que fou la seva dona, Maria Novial, ja era morta, i el fill Jaume Francesc, ciutadà honrat, també; les filles havien contractat matrimonis profitosos: Marianna, amb Pere de Planella i Dusai, baró de Granera; Isabel, ja vídua, amb Miquel Anton Grimosachs, ciutadà honrat; Maria, també ja vídua, amb Josep Cormellas, doctor en drets, i Anna, amb Baltasar Barrera i Bofarull, ciutadà honrat; al seu torn, la néta de Jaume de Teixidor i Sastre, Jerònima Grimosachs i Teixidor, era la dona del donzell Joan Francesc de Masdéu i Pla.

AHPB, Josep Amat i Reixach, Plec d’inventaris 1709-1733, 26 març 1709; Tomàs Simon, Segon llibre de testaments 1678-1709, 4 novembre 1700 (testament de Maria Novial, mare dels germans Agustí i Andreu de Teixidor i filla del mercader Josep Novial; publicat l’1 de gener de 1701), 7 agost 1707; Plec d’inventaris 1701-1727, 29 agost 1707.

Agustí de Teixidor era capità de la companyia de la Coronela formada pels blanquers. L’oncle Fèlix de Teixidor i Sastre era capità de la companyia de la Coronela formada pels carnissers.

El 1716, la casa del carrer dels Banys Vells era propietat de Marià deTeixidor i Amell, que no hi vivia. Entre els béns de Jaume de Teixidor es van trobar papers de la tresoreria del duc de Cardona guardats en un «caixó» amb les seves armes: el difunt havia estat, en efecte, tresorer del duc. L’any 1717 es va fer l’inventari post mortem dels béns de Gertudis Flaquer, vídua d’Agustí de Teixidor, a la casa del carrer dels Mirallers (AHPB, Pau Mitjans, Tercer llibre d’inventaris 1714-1721, 9 setembre 1717). Sobre la família Teixidor, vegeu: Pere MOLAS RIBALTA, Comerç i estructura social a Catalunya i València als segles XVII i XVIII, Curial, Barcelona, 1977.



51. GEMELLI CARERI, Giro del mondo…, p. 45 a 56.

El príncep de Liechtenstein va tenir menys influència sobre l’arxiduc després de la mort de l’emperador Leopold I; en canvi, els comtes d’Althann i de Stella, d’una segona «generació», sempre en teniren (János KALMAR, «Autour de l’Empereur Charles VI: “allemands” et “espagnols” dans la cour viennoise du premier tiers du XVIIIe siècle», a Jean-Philippe Genet i Günther Lottes, ed.: L’État moderne et les élites, XIIIe-XVIIIe siècles. La méthode prosographique, París, 1991, p. 255-261).

Gemelli, com en altres casos, no encertà del tot en els cognoms dels personatges que el van acompanyar i, per tant, els esmentem una vegada fetes les correccions. El duc de Mondragone, població napolitana, era Agapito Domenico Grillo, fill de genovès, nascut el 1672. Ferdinando de Cárdenas, napolità, príncep del Sacre Imperi Romà, marquès de Laino i duc d’Acerra (poblacions napolitanes), era fill de Carlo de Cárdenas, gran d’Espanya, i de Caterina Pignatelli. El comte de Sormani va ser un dels que, el 1703, va sortir amb Carles III en direcció a la península Ibèrica; el 17 de maig de 1707 fou nomenat mariscal tinent de cavalleria, el 2 de gener de 1710 s’absentà de la Cort i el 1713 marxà de Catalunya quan es produí l’evacuació de les tropes. Ferdinando de Pignatelli i Pignatelli, nascut a Nàpols el 1654, fill d’Aniello Pignatelli i Pignatelli, príncep de Montecorvino i duc de San Mauro, estava casat amb Juana Petronila Silva Fernández de Híjar y Pignatelli, nascuda el 1669 i que el 1700 havia esdevingut duquessa d’Híjar; com tants altres austriacistes acabà els seus dies a Viena: hi morí el 1729. Vincenzo Taccone, napolità i coronel de cavalleria, va ser ajudant reial del Regne de València, governador d’Augusta, a Sicília, i ajudant del seu virrei. No sabem res del «marquès de Sorponti».

Per unes paraules mal interpretades que havien tingut el 14 de desembre de 1708, a casa d’Uhlefeld, Ferdinando de Pignatelli i el príncep de Cárdenas es van batre en duel l’endemà, fora del Portal Nou.

Stella fou padrí de Pignatelli, i el duc de Telese, del príncep de Cárdenas.

Cap dels dos va quedar ferit i el dia 16 dinaren junts (GEMELLI CARERI, Giro del mondo…, p. 38 i 39).

A l’obra de Castellví hi ha referències a alguns d’aquests personatges, escasses en tot cas; es poden obtenir més informacions en una bibliografia molt extensa que no podem citar aquí per raons d’espai; vegeu, per exemple, en el cas de Taccone, l’obra de diversos autors Biografia degli uomini illustri del Regno di Napoli, volum sisè, Nàpols, 1819.

Consten decisions del monarca sobre els memorials dels valencians preses a Horta els dies 13, 15 i 16 d’abril de 1709. Carles III va fer més estades a Horta, durant els mesos de calor. Per exemple, el 5 de juny de 1710 partí d’allà per iniciar la campanya que el va portar a Madrid (CNH3, p. 45).

Sobre els Fontaner, vegeu: GARCIA ESPUCHE, La Ciutat del Born…; Albert GARCIA ESPUCHE, «Una ciutat de festes», a Festes i celebracions. Barcelona 1700, col·lecció La Ciutat del Born. Barcelona 1700, Ajuntament de Barcelona, 2010. Josep Fontaner i Martell, germà d’Ignasi, fou prevere de Santa Maria del Mar i recopilador d’un conegut cançoner. La tradició assegura que a l’ermita de Sant Cebrià d’Horta van residir Francesc d’Assís, de camí a Sant Jaume de Galícia, i Ignasi de Loiola, quan va anar a Terra Santa.

Un plànol, inèdit fins ara, de la «torre Fontaner» a: AHPB, Josep Amat i Reixach, Octau manual 1728, 11 desembre 1728 (reproduït a les guardes d’aquesta obra). Hi consten el «Gavinete de la Sra. Emperatriz» (dona de Carles III) i la «Cueva del jardín nombrada de Sn Ignacio con su fuente» (una anotació que relaciona la finca amb l’esmentada presència a Horta d’Ignasi de Loiola).

Per «marquesa de Peguera», Gemelli es deu referir a Maria d’Aimerich i d’Argençola, dona de l’austriacista Guerau de Peguera i de Berardo, nomenat marquès el 1706 per Carles III (pares d’Antoni de Peguera i d’Aimerich). Diversos autors castellans, com ara Francisco Antonio de Bances y López-Candamo, Francisco de Pedro Lanini i Juan de Montenegro y Neira, van crear obres per celebrar la victòria sobre els turcs al setge de Buda, expugnada el 2 de setembre de 1686.

Una versió de la breu comèdia cantada, de l’asturià Bances, pot ser la que va veure Gemelli.

El «príncep Delbouff» esmentat per Gemelli és l’interessant personatge Emmanuel Maurice de Lorraine-Guise, príncep de Lorena, nascut a París el 1677 i que fou duc d’Elboeuf (població de Normandia); l’any 1705, dos fills seus van morir a la guerra en el termini d’una setmana; el 1706 va ser nomenat lloctinent general de la cavalleria de l’emperador a Nàpols i per això fou processat per Lluís XIV; Carles III, per ordre signada a Barcelona l’1 d’agost de 1707, va fer general de batalla de cavalleria el «príncep del Boeuf», «en consideración de las especiales circunstancias de esplendor, méritos y zelo que concurren» en el príncep, que des de feia tres anys servia l’emperador (HHSW, Spanien Varia, f. 397); el 1711 es va fer una residència a Postici, al sud de Nàpols, la famosa Villa d’Elboeuf, projectada pel cèlebre arquitecte napolità Ferdinando Sanfelice; el 1719, el príncep va començar excavacions arqueològiques a Herculà i se’l recorda com el primer que ho va fer; el mateix any tornà a França, on morí el 1763 (vegeu, per exemple, l’obra del pare agustí descalçat ANSELME DE SAINTE-MARIE, Histoire généalogique et chronologique de la Maison Royale de France, des pairs, grands officiers de la Couronne & de la Maison du Roy & des anciens Barons du Royaume…., tercera edició, París, 1726).

El napolità Angelo Maria Ceva Grimaldi (1673-1710), duc de Telese, cavaller de l’orde de Malta, tornà a les armes després de la mort del seu germà gran, Bartolomeo Ceva Grimaldi (1670-1707), duc de Telese; aquest fou part destacada a la «conjura de Macchia» (del títol d’un dels conspiradors, Gaetano Gambacorta, príncep de Macchia), que fracassà el 1701 en l’intent d’insurrecció del Regne de Nàpols a favor dels Habsburg; quan el regne va quedar en mans d’aquests, el 1707, Bartomeu va passar a Barcelona i morí el mateix any en una acció militar al mar (cal no confondre Angelo Maria Ceva Grimaldi amb Giuseppe Ceva Grimaldi, marquès de Ceva Grimaldi). Giuseppe de Cárdenas, patrici napolità, no tenia parentesc amb el príncep de Cárdenas. Consta a l’obra de Gemelli: Cesare «Gajeta», marquès de «Monte Pagano»; es tracta del napolità Cesare di Gaeta, marquès de Montepagano. La referència de Gemelli a la «piazza maggiore del Borno» és a la p. 192 de la seva obra: per a tothom, visitants inclosos, el Born era la plaça Major de Barcelona. Avui encara es manté el vergonyós nom de «passeig» (!!) del Born per a aquesta plaça Major, que va perdre un dels seus costats i part d’altres dos en ser mutilada per deixar espai a l’esplanada de la Ciutadella.

Els cuiners del comte d’Althann devien tenir força feina. Un d’ells, Francesc Arnau, vivia a la parròquia de Santa Maria del Mar i el 1711 es va casar amb Manuela Pagès (ADB, Parròquia de Santa Maria del Mar, Expedients matrimonials, vol. 11 1711, 16 setembre 1711).



52. BC, Fons històric de l’Hospital de la Santa Creu, Llibre d’entrades de paisans 1709-1710.



53. GEMELLI CARERI,Giro del mondo…, p. 57 i 58; GARCIA ESPUCHE, «Una ciutat de festes»…

Fael o feel:‘fidel’.

L’edicte que prohibia les disfresses porta data del 21 de desembre de 1705 i es va reiterar el 3 de gener de 1708, senyal que no es complia del tot.



54. GEMELLI CARERI, Giro del mondo…, p. 58-62.

El govern de Carles III va provocar malestars a Catalunya. Els nobles «alemanys» de la cort, començant pel príncep Anton Florian von Liechtenstein, tenien una certa «prevenció» davant els catalans i aquests no els apreciaven. Pedro Voltes Bou afirma que el príncep era un dels personatges de la cort de Carles III més odiats per una part àmplia del poble català, que veia com entre ell i el monarca s’interposava la barrera dels cortesans germànics (VOLTES BOU, Barcelona durante el gobierno…, vol. I, p. 20; és evident la poca simpatia que Francesc de Castellví mostrava pel príncep). Es criticava la vida festiva de la cort, que semblava oblidar la guerra, i també les deficiències del rei com a governant.

No ajudaren gaire a mantenir l’entusiasme per Carles III els excessos dels soldats de l’exèrcit aliat, l’estiu de 1708, ja denunciats per Narcís Feliu de la Penya (aquest parlava també del disgust dels catalans fidels a Carles III, en considerar-se poc valorats). És cert, però, que el rei austríac, a diferència de Felip V, es va preocupar pels abusos comesos per les seves tropes sobre la població. En tot cas, «el govern de Carles III va provocar un sector de desencisats i de descontents. Fet i fet, però, l’alternativa borbònica només podia significar la pèrdua de les constitucions i l’inici d’una brutal repressió, com s’esdevenia ja aleshores als regnes d’Aragó i de València» (ALCOBERRO, L’exili austriacista…, p. 31). El nucli d’Althann i Stella estava aliat amb els dos secretaris d’Estat, Ramon de Vilana Perlas i Juan Antonio Romeo y Anderaz, en contra del príncep Liechtenstein, que es va aliar al seu torn amb el poderós comte d’Orpesa, emparentat amb el rei de Portugal (VOLTES BOU, Barcelona durante el gobierno…, vol. II, p. 137). Josep Maria Torras i Ribé ha escrit: «En aquest entorn cortesà, hi tenien un ascendent absolut els consellers austríacs i altres homes de confiança de l’arxiduc, que sovint mostraven una actitud prepotent, altiva i desconsiderada envers les autoritats catalanes. N’eren exemples el príncep Antoni de Liechtenstein, el comte d’Althann, els secretaris Franz Adolf von Zinzerling i Enric de Günter, el príncep Enric de Hessen-Darmstadt, el comte Stella, el mateix general Starhemberg, etc., als quals, amb el transcurs del temps, s’afegiren altres personatges autòctons: el comte d’Orpesa, el duc de Moles, el comte de Savallà o el secretari d’Estat Ramon Vilana Perlas.

Segons algunes fonts de l’època, aquest cercle de cortesans intentava mantenir l’arxiduc allunyat de les decisions polítiques i de la conducció de la guerra. […] intentaven de mantenir desinformat el monarca sobre determinats esdeveniments de la guerra, aprofitant que passava llargues estades a Horta, a la finca d’estiueig d’Ignasi Fontanet [Fontaner].» (Josep Maria TORRAS i RIBÉ, La Guerra de Successió i els setges de Barcelona (1697-1714), Rafael Dalmau, Barcelona, 2007, p. 245).

Per marquès de Peguera, Gemelli es deu referir a Guerau de Peguera i de Berardo. El frare Felicià de Sayol i de Quarteroni, austriacista destacat, va ser nomenat gentilhome de cambra i majordom el 1706 (CNH2, p. 240 i 290; Francesc AMORÓS I GONELL, «Malta i els cavallers hospitalers de l’orde militar de Sant Joan de Jerusalem durant la Guerra de Successió (1702-1714). Notícies extretes de la correspondència diplomàtica», Pedralbes, 26, 2006, p. 263-352; Amorós escriu, amb cita de Castellví: era «amant d’alternar amb l’alta societat austriacista, incloses les dames, a la seva finca de Clariana la primavera de 1704: “Fray Don Feliciano Sayol, del hábito de San Juan, muy distinguido de las señoras, fue el director de dar una comedia a algunas damas en la casa de campo de Clariana” [cita de Castellví]. La festa galant, molt en sintonia amb la laxitud moral dels cavallers de l’orde de Malta del segle XVIII, devia estar reservada als membres del partit austriacista». Juan Antonio Romeo y Anderaz, marquès d’Erendazu, navarrès, havia estat oficial del Despatx Universal de Madrid i secretari per a la negociació de Nàpols; el 1707 va ser nomenat secretari d’Estat per Itàlia, mentre que Ramon de Vilana Perlas esdevenia secretari d’Estat pel «Nord» (vegeu: José SOLÍS FERNÁNDEZ, «Elementos de la administración austro-española y la administración central castellana en 1710», Cuadernos de Historia del Derecho, vol. ext. 2010, p. 647-658); Solís escriu: «El navarro Juan Antonio Romeo y Anderaz (más tarde marqués de Erendazu por merced de Carlos de Austria) servía a éste con el título de secretario de Estado (parte de Italia, esto es, la de mayor preeminencia de las dos secretarías de Estado de la monarquía). Llegó a este empleo a instancia del conde de Oropesa (el antiguo ministro del rey Carlos II y una de las principales personalidades, si no la más importante, en su momento, entre los que asesoraban a Carlos de Austria)». Serafino Biscardi, jurista i polític destacat, influent a Nàpols, va arribar a Barcelona el 1709, va passar uns mesos a la ciutat i tornà a Nàpols, on va morir l’any 1711 (vegeu la veu BISCARDI, Serafino, al Dizionario Biografico degli Italiani, vol. 10, 1968). Gemelli cita haver visitat el regent Serafino Biscardo, aprofitant que es trobava a Liorna, quan el viatger iniciava el seu viatge a Barcelona; Biscardi el va ajudar a trobar passatge (GEMELLI CARERI, Giro del mondo…, p. 11).

Gemelli havia visitat Francesco Moles, duc de Pareti, a Madrid, el 9 d’agost de 1698, quan acabà la seva volta al món, i explica a la narració de la visita que quan Francesco Moles era regent del «Suprem Collateral Consell de Nàpols» li va fer de protector contra la persecució de potentíssims «emuli» (Giro del mondo, Parte sesta… Nuova Spagna, p. 220).

Sobre Moles: CNH2, p. 374; CNH3, p. 462 (va arribar a Barcelona el 26 de juliol de 1707; el 12 de desembre de 1712 entrà al consell de l’emperadriu). El comte de Stella, nascut a Modugno el 1661, parlava nou llengües i, dada clau, salvà la vida a Carles III en una acció militar a Espanya. Fou general de batalla i conseller íntim de l’arxiduc a la cort de Barcelona, marxà a Viena amb Carles III i allà encara s’encimbellà més fins a la seva mort el 1720. Josepa de Copons també va morir a Viena (vegeu: Giovanni Mario CRESCIMBENI, Notizie istoriche degli arcadi, volum tercer, Roma, 1721, p. 298 i s.). Castellví, lògicament, s’ocupa sovint de Stella, inclosos l’embarcament de la seva dona el 20 de març de 1713 i l’entrada del comte al Consell Suprem d’Espanya l’any 1715. Sobre Moles i Stella, vegeu també: János KALMÁR, «Sobre la cort barcelonina de l’arxiduc Carles d’Àustria», Actes del IV Congrés d’Història Moderna de Catalunya, Pedralbes. Revista d’Història Moderna, 18-II, 1998; respecte de l’opinió citada de Francesco Moles, segueixo aquest autor (p. 300). No sabem res del marquès de «Davia».



55. APCCV, Cristòfol Aguilar, Manual 1707-1713, 23 juny 1709, 9 setembre 1709, 19 gener i 3 abril 1710; ASMP, Matrimonis, 18 i 19 gener 1710.

Onofre Esquerdo va ser testimoni del dipòsit del cadàver. Els valencians Francesc Llopis Ferris i Felip Armengol de Folch, tinent de batlle general de València, foren testimonis del casament de Marianna Esplugues i Vives. Les vicissituds posteriors de Joan Jacint Tàrrega i Salvador són conegudes: el 1713 es va traslladar a Tarragona i després de ser empresonat pels felipistes en diversos llocs fou alliberat a Segòvia el 1725.



56. Andrea SOMMER-MATHIS, «Entre Nápoles, Barcelona y Viena. Nuevos documentos sobre la circulación de músicos a principios del siglo XVIII», Artigrama, n. 12, 1996-1997, p. 45 a 77; APSJP, Llibre de baptismes 1703-1716, 24 novembre 1710, 31 desembre 1711; ADB, Matrimoniarum 1709-1711, 30 gener 1711; Parròquia de Santa Maria del Mar, Expedients matrimonials, vol. 12 1712-1713, 28 juliol 1712 —el matrimoni va ser el 29—; Matrimoniarum, 1711-1715, 5 novembre 1712; ADB, Parròquia de Santa Maria del Mar, Expedients matrimonials, vol. 12 1712-1713, 24 desembre 1712; ADB, Parròquia de Santa Maria del Mar, Expedients matrimonials, vol. 12 1712-1713, 16 maig 1712; Matrimoniarum 1711-1714, 15 maig 1712; GEMELLI CARERI, Giro del mondo…, p. 68; CNH2, p. 491 (Castellví escriu, en comptes de Sarao, «Domingo Saravo»). Sobre la Capella Reial, vegeu també: Sergi CASADEMUNT I FIOL, «La Capella Reial de Carles III a Barcelona. Nova documentació sobre la música a la ciutat durant la Guerra de Successió (1705-1713)», Revista Catalana de Musicologia, n. IV, 2011, p. 81-100. Altres músics de la Cort a:VOLTES BOU, Barcelona durante el gobierno…, vol. I, p. 98. La Capella Reial va tenir força temps per actuar a Barcelona. El 22 d’octubre de 1705, Carles III entrà a la ciutat; les Corts tingueren lloc del 5 de desembre al 31 de maig de 1706; poc després, el rei anà a Saragossa, a Madrid (juny de 1706), a València (setembre de 1706 a març de 1707) i, després de la derrota d’Almansa, el 25 d’abril de 1707, s’instal·là de nou a Barcelona; al cap de pocs anys, la nova ofensiva aliada el portà a Madrid (juliol i agost de 1710) i, fracassada aquesta segona temptativa, tornà a Catalunya, on es va estar fins que la mort de l’emperador Josep I, el 17 d’abril de 1711, l’obligà a abandonar Catalunya el 27 de setembre de 1711; la reina, però, es va quedar a la Ciutat Comtal fins al 19 de març de 1713. Segons Andrea Sommer-Mathis, l’òpera representada a Barcelona en ocasió del casament dels reis (el 2 d’agost, la primera que s’hi feia) no va ser Il più bel nome, com s’ha repetit sovint: aquesta es va compondre per a l’onomàstica de la reina, el 19 de novembre. Sobre l’activitat operística a Barcelona en el període, vegeu: Laura BERNARDINI, «Ferdinando Galli Bibiena alla corte di Barcellona e la scenografia per la Festa della Peschiera», Quaderns d’Italià, 14, 2009, p. 131-158; BERNARDINI, «Teatro e musica a Barcellona alla corte di Carlo III d’Asburgo», Recerca Musicològica, XIX, 2009, p. 199-227. Sembla que Ramon Albertí era mallorquí: eren de Mallorca el prevere Jacint Fuster, que va batejar la seva filla, i el padrí, Esteve de Conrado i Canals (la dona del músic, Francesca Carbonell, era catalana, com la padrina, Marianna Bru i Sampsó, filla, segons s’escriu a la parròquia, de Josep Bru Mora i de Banyuls). Eren napolitans, com Gemelli i Sarao, els músics, ja esmentats, Emanuele d’Astorga i Giuseppe Porsile, i el pintor, famós com a miniaturista, Alessandro Castriotto, que com explica el viatger va retratar el rei i la reina; més tard, a Lisboa, va fer una miniatura on apareix Joan V prenent xocolata. Segons Vicente Bacallar y Sanna, Carles III demanava grans sumes a la ciutat, i aquesta pensava que el rei gastava massa en músics (VOLTES BOU, Barcelona durante el gobierno…, vol. II, p. 127).



57. GEMELLI CARERI, Giro del mondo…, p. 61-69, 260-262.

Les monges de Jonqueras pertanyien a les monges comanadores de Sant Jaume, branca femenina de l’orde militar de Sant Jaume de l’Espasa. Com els cavallers, feien vots de pobresa i obediència, però es podien casar. El comte de Hohenfeld, dit Hoenfelt per Gemelli, pot ser Otto de Hohenfeld (vegeu més endavant), però també Ignacio de Hohenfeld. El ball descrit podria ser un «salt a dos» o una «corranda alta» (agraeixo la informació a Carles Mas). Gemelli escriu només «comte de Starhemberg, el jove»: Erasme de Starhemberg, ajudant de camp, va ser l’encarregat de portar a Viena la bona nova de la victòria aliada a la batalla d’Almenar del 27 de juliol de 1710 (VOLTES BOU, Barcelona durante el gobierno…, vol. II, p. 213). El primer marquès de Besora va ser, per concessió de l’arxiduc, Narcís Descatllar i de Sarriera, que fou gentilhome de cambra, mestre racional i batlle general; va morir el 1707; el seu fill, Joan Descatllar i de Cartellà, prengué possessió del càrrec de mestre racional el 23 de març de 1707: era el marquès de Besora citat per Gemelli. No sabem res del «comte de Gondola». No és segur que el marquès de Belgiojoso citat per Gemelli fos Giovanni Barbiano di Belgiojoso, que era comte (morí el 1715). Gemelli va entrar a casa seva, a Nàpols, poc després de les dues de la matinada del 7 de desembre de 1709. Abans, durant el desembarcament, uns «malandrini» li van robar els coberts de campanya. Nàpols continuava sent Nàpols.



58. AHPB, Tomàs Simon, Tercer llibre de testaments 1683-1727, 8 gener 1710; Plec d’inventaris 1701-1727, 13 gener 1710.

Amador de Dalmau i Colom, fill de Sebastià Dalmau, revenedor natural de Vinaròs, i de Maria Gràcia (Gràcia, Engràcia) Colom, s’havia casat el 1681 amb Isabel Oller, vídua de l’adroguer Francesc Abadal. El fill d’aquest i d’Isabel Oller, Jaume Abadal i Oller, adroguer, fou un austriacista destacat, soci d’Amador de Dalmau i, amb ell, financer de la resistència catalana; era cunyat de Joan Colomer i Arnold de Jager; la relació entre els Dalmau, els Colomer i els Jager era molt estreta; Pere Dalmau i Colom, germà d’Amador, es va casar el 1698 amb Maria Rosa Abadal, filla de Francesc Abadal i d’Isabel Oller, amb la qual cosa encara es van establir lligams més estrets en aquest grup (ADB, Parròquia de Santa Maria del Mar, Expedients matrimonials, vol. 4, 1694-1698, 1 juny 1698). Al final de 1715, Pere Dalmau i Colom va passar les proves de puresa de sang i bona fama per poder ingressar al col·legi d’adroguers i confiters; la prova de sang la superà automàticament, ja que el germà Amador ja havia demostrat a aquest col·legi la puresa de la seva ascendència, tant per part de Sebastià Dalmau com de Gràcia Colom; la bona fama de Pere la van sostenir testimonis que des de feia anys coneixien la família —la mare encara vivia—, que habitava a la casa del cantó del Born amb el carrer d’en Caldes Major (ACA, Col·legi d’adroguers i confiters de Barcelona, n. 30, Informacions genealògiques…, n. 13, Plica de Pere Dalmau, 20 desembre 1715); el maig de 1716, però, consta com a negociant a la documentació cadastral, en una casa pròpia de l’adroguer Josep Abadal al Born, amb la dona, la mare —Engràcia Colom—, dos fills, una filla, un fadrí i una criada. Salvador Dalmau i Oller, assaonador, poc conegut, fill d’Amador de Dalmau i Colom i germà de Sebastià de Dalmau i Oller, s’havia casat el 1695 amb Caterina Matas, filla del fuster Salvador Matas (ADB, Parròquia de Santa Maria del Mar, Expedients matrimonials, vol. 4, 1694-1698, 17 abril 1695); Llorenç Dalmau i Colom, un altre germà, era religiós agustí i es va exiliar després de 1714. Al claustre de la catedral, al costat de l’església, es troben dues tombes amb els números 247 i 248 i cadascuna amb el text: «Ossera del vas de Joan Colomer mercader y de Llorens Giralt mercader y familiar del St Ofici y dels seus 1725». Sobre Joan Kies i Arnold de Jager vegeu: GARCIA ESPUCHE, Barcelona entre dues guerres…; i GARCIA ESPUCHE, La Ciutat del Born…; Joan Kies va fer testament a Barcelona el 15 d’agost de 1703, davant el notari Tomàs Simon, i va morir l’any 1708 (el testament es va publicar el 23 d’agost de 1708); l’hereu era Joan Francesc Kies i de Sala i, si aquest no pogués ser-ho, el podrien substituir l’altre fill mascle, Anton, i la cadena hereditària podria seguir amb les filles Maria Isabel, Anna, Maria Àngela i Gertrudis; Arnold de Jager i Joan de Lapeyra estaven entre els marmessors del testament i els tutors dels fills (AHPB, Tomàs Simon, Segon llibre de testaments 1678-1709, 15 agost 1703). Amador de Dalmau tenia una casa al carrer de Montcada, on el 1716 vivia un francès (la casa estava segrestada). L’any 1716, Amador de Dalmau habitava a la casa del carrer del Carme, amb la dona, la mare, la nora (Eulàlia Papiol i Colomer, dona de Sebastià de Dalmau i Oller), el clergue Joan Papiol i Colomer, Bonaventura de Jager i dues criades. Josepa Colomer, casada l’any 1678 amb el candeler de cera Benet Papiol, es va casar en segones núpcies el 1690 amb Arnold de Jager; Eulàlia Papiol i Colomer, filla de Josepa i de Benet, es va casar l’any 1702 amb Sebastià de Dalmau i Oller. La casa del carrer de la Font de Sant Joan la va comprar Joan de Lapeyra l’any 1699.

Francesc Roig, cirurgià, havia tingut la botiga a la riera de Sant Joan (vegeu: Albert GARCIA ESPUCHE, «Metges, cirurgians i apotecaris», a Medicina i farmàcia. Barcelona 1700, col·lecció La Ciutat del Born. Barcelona 1700, Ajuntament de Barcelona, 2011).



59. AHCB, Arxiu Notarial, I.66, 14 febrer 1710; GARCIA ESPUCHE, Barcelona 1700…

Era del tot habitual que persones de fora del Principat i establertes a Barcelona, com ara Josep Ferrer, presentessin noms i cognoms catalanitzats. De fet, els forans presents a la ciutat, tot i ser moltíssims, eren força més dels que es poden detectar en una mirada poc aprofundida a la documentació: molt sovint queden «amagats» sota l’aparença de catalans d’origen.

Els cafès de París tenien un caràcter més restringit i un aire més refinat que els anglesos i que les tavernes i cafès barcelonins, i una clientela també més seleccionada. La diferència entre els cafès de Barcelona i París encaixa amb un fet paral·lel: els triquets es van mantenir molt més temps a Barcelona que a París, on a finals del segle XVII havien decaigut molt, ja que estaven clarament vinculats a una moda d’influència reial i aristocràtica que es va acabar, mentre que els triquets eren del tot populars a la capital catalana. Significativament, el primer cafè francès es va obrir el 1671 a Marsella, més a prop de l’origen llevantí d’aquests establiments (a Istanbul ja hi havia centenars de cafès el segle anterior). A Barcelona els cafès van arribar des de les zones properes del Mediterrani francès, de Gènova i del Milanesat (recordem els becos). Sobre els cafès a Anglaterra i la comparació amb els d’altres llocs (inclosos París i Marsella), vegeu: Steve PINCUS, 1688. La primera revolución moderna, Acantilado, Barcelona, 2013, p. 132-144. L’ambient de les tavernes i cafès de Londres es recull admirablement al famós Diary de Samuel Pepys (vegeu una traducció a: Samuel PEPYS, Diario 1660-1669, Espasa Calpe, Madrid, 2007). Sobre els cabarets a París (molt populars) i els cafès (més refinats), vegeu l’obra ja clàssica: Daniel ROCHE, Le Peuple de Paris, Aubier, París, 1981, p. 262 i s. Sobre Barcelona com a centre de publicació de «relacions» i «centre mediàtic del període», vegeu: Henry ETTINGHAUSEN, «Barcelona, centre mediàtic del segle XVII, i les seves relacions de festes», a Festes i celebracions. Barcelona 1700, col·lecció La Ciutat del Born. Barcelona 1700, Ajuntament de Barcelona, 2010.

S’ha escrit que el primer cafè d’Espanya es va obrir a Madrid, al carrer Atocha, amb el nom de Fonda de San Sebastián, i en una data tan tardana com l’any 1764. De fet, aquest «primer cafè d’Espanya» va obrir les portes moltes dècades després que a Barcelona funcionessin ja diversos cafès. La capital catalana seguia el ritme europeu: a Viena el cafè entrà després del setge turc de 1683; a Hamburg el primer cafè es va obrir el 1679, a Ratisbona el 1689, a Leipzig el 1694, a Stuttgart el 1712, a Augsburg el 1713, a Berlín el 1721 (vegeu: Domingo DEL CAMPO, Bach. La cantata del café, Ediciones Temas de Hoy, Madrid, 1995; abans que Bach publiqués la seva famosa cantata —BWV 211; entre 1732 i 35—, el francès Nicolas Bernier havia obtingut privilegi, l’any 1703, per publicar la seva cantata Le café).



60. AHCB, Arxiu del Veguer, Processos, XXXVII.550, 1709-1710.



61. APCCV, Fulgenci Artich, Manual 1708-1716, 2 juny 1710.

Els Solicofre (o Salicofre, etc.) formaven una família de mercaders destacats, amb base a Marsella i negocis a Catalunya, Mallorca, València, Cartagena… (companyia a Alacant, etc.).



62. APCCV, Joan Baptista Blasco, Manual 1707-1709…, 31 agost 1710.



63. AHPB, Marià Rufasta i Prats, Plec d’inventaris 1694-1721,25 febrer 1711.

Forló (a l’acta s’escriu «furló»), del castellà forlón:‘Cotxe de cavalls amb quatre seients’. Volant:‘Carruatge molt lleuger, de dues rodes, tirat per un sol cavall’;‘Mena de lacai vestit de curt’ (DCVB). Volant, però, significava en el període el criat que conduïa el vehicle, que, com veiem, també s’anomenava volant (es parla de «criat i volant», per exemple a: ADB, Matrimoniarum 1709-1711, 21 maig 1709; Cesar Gallo, italià, jove criat i volant d’un coronel anglès).

Marià Rufasta i Prats, notari, vivia en una casa pròpia al carrer d’en Raurich, amb quatre fiils, un escrivent i una criada.

Pere de Ribes havia fet testament a Camprodon el 13 de setembre de 1705. La besnéta de Pere de Ribes-Vallgornera i de Boixadors, Maria Teresa de Ribes i d’Olzinelles, quarta marquesa d’Alfarràs (néta de Pere de Ribes de Boixadors i de Granollachs, segon marquès d’Alfarràs, i filla de Jeroni de Ribes i de Castellbell, tercer marquès), es va casar amb el destacat científic Joan Antoni Desvalls i d’Ardena, que fou un dels fundadors de la Conferència Phisico Mathematica Experimental i «codissenyador» (amb l’arquitecte Domenico Bagutti) i creador a la seva finca del jardí anomenat Laberint d’Horta; Desvalls va portar a l’excellència la cultura de la família (i potser la seva dona havia heretat els llibres de Pere de Ribes: de fet, Desvalls era bibliògraf i posseïa una gran biblioteca). L’any 1716, les dues cases constaven com a propietat de «don Pedro Ribas», lògicament el fill del difunt; Anton Ribes, comanador de Sant Joan i «recibidor» (receptor), vivia en una, amb Alexandre Ribes, el clergue Joan Pasques, dos criats i dues criades (l’altra casa l’ocupaven de lloguer quatre famílies). El gran mestre de l’orde de Sant Joan de Jerusalem, Ramon de Perellós i Rocafull, havia nomenat «com a Receptor del Gran Priorat i del Rosselló un conspicu filipista, fra Anton Ribes i de Granollachs [o de Boixadors i de Granollachs], fill de Pere de Ribes, marquès d’Alfarràs. El nou receptor des de Perpinyà establí excel·lents relacions amb l’ambaixador francès de l’orde de Malta a París, igualment enemic acèrrim dels imperials. Anton Ribes havia estat lloctinent del gran prior, el seu oncle Jeroni Ribes i Boixadors» (Francesc AMORÓS i GONELL, «Malta i els cavallers hospitalers de l’orde militar de Sant Joan de Jerusalem durant la Guerra de Successió (1702-1714). Notícies extretes de la correspondència diplomàtica», Pedralbes, 26 (2006), p. 263-352). Alexandre Ribes, canonge d’Urgell, era també fill de Pere: els dos germans, Anton i Alexandre, van viure a la casa del carrer del Carme que fou del pare.



64. CNH3, p. 695 i 703; vol. IV, p. 617; AHPB, Josep Ignasi Vidal, Manual quart 1709-1714, 22 març 1709; ADB, Matrimoniarum 1709-1711, 27 març 1711.

El 13 de juliol de 1713, Antoni de Villarroel va proposar per a la seva assistència Martín de Zubiría, tinent coronel reial; Francesc Calveria, capità; Diego Sanxes, capità i ajudant reial; i els nomenaments es van fer, amb un sou de 210 lliures (ACA, Generalitat, G.123, 13, 13 i 21 juliol 1713). Zubiría fou ferit l’11 de setembre de 1714 i més tard s’exilià a Viena; el document de 1726 sobre els exiliats que va publicar l’historiador Giovanni Stiffoni inclou la minibiografia de Zubiría, i allà va quedar dit que era navarrès: «Martin de Zuberia, y Olano es Navarro: sigue á S.M.C.C. desde el año 1705 que fue capitán del regimiento de Ahumada el año 1706 governador de Martorell, después pasó a capitán y sargento mayor del regimiento de Galway, en el año 1708 obtuvo real patente de ayudante real, y sirvió de tal a los generales Villalibre, Corzana y Elda, y Villarroel; en el año 1711 se le dio real patente de theniente coronel de cavallería: sirvió en la última defensa de Barcelona: estuvo después dos años preso, y en el de 1716 pasó a Roma, y de allí a aquí donde hoy se halla» (Giovanni STIFFONI, «Un documento inédito sobre los exiliados españoles en los dominios austríacos después de la guerra de Sucesión», Estudis, n. 17, València, 1992) (Francisco Coloma Pujades y Borja era el comte d’Elda i general). Molts altres navarresos, com ara Gaspar de Berayo, tinent impedit, o Diego García Salzedo, capità impedit, els dos de Tudela, van lluitar a la ciutat durant el setge (BC, Fons històric de l’Hospital de la Santa Creu, Llibre d’entrades de soldats 1714-1716, f. 39v i 45v).

Sobre Josep Ignasi Vidal, vegeu més endavant. El mercader Francesc Antoni (Anton) Vidal va ser triat conseller quart el 30 de novembre de 1713; des d’abans, el mateix any, resultava clau a la defensa de la ciutat, com a enviat «secret» d’aquesta a Mallorca per intentar ajudar Barcelona; els vaixells que comandà des de la Ciutat Comtal arribaren a l’illa l’1 d’octubre de 1713, ell desembarcà al cap de Formentor, va arribar per terra a Ciutat de Mallorca el 3 d’octubre, va complir els seus objectius fent carregar el seu comboi amb provisions de boca i de guerra i armant altres vaixells a Mallorca, va escriure allà l’última missiva als consellers el 6 de desembre de 1713, tornà a Barcelona i jurà el càrrec de conseller quart el 22 de desembre (AHCB, Consell de Cent, Registre de Deliberacions, 1B.II-222, 19 octubre 1713; id., Registre de Deliberacions, 1B.II-223, 22 desembre 1713; id., Lletres comunes originals, 1.B.X-126, 18, 19 i 24 octubre, 12 novembre i 6 desembre 1713).

Si, com podem pensar, Francesc Antoni Vidal era familiar de Josep Ignasi Vidal, aleshores i com es veurà ho devia ser també d’Emanuel Flix, conseller en cap fins al 30 de novembre de 1713, i això ajudaria a explicar la confiança que aquest i la ciutat li tenien. En tot cas, Francesc Antoni Vidal va lluitar fins al final del setge, va superar l’etapa final i la posterior, i el 1716 vivia en una casa del genovès Juan Andrea Doria del Carreto, duc de Turcis, al carrer Ample, amb la dona, un estudiant i una criada (potser Martín de Zubiría va viure amb Vidal, que ja era procurador seu abans de 1709, en aquesta casa, on no habitava el duc, destacat seguidor de Felip V). José Morrás (o Morraz) era capità de cavalleria en el regiment del general de batalla navarrès Pedro Morrás (o Morraz) (aquest va morir a Assís el 1735). Pere Montaner Ramon i de Çacosta era capità de cavalls del regiment de Morraz; el 15 juny de 1711 va ser nomenat coronel del regiment de la Diputació (extracció a sorts entre dos candidats) i, no gaire després va morir exercint el seu càrrec de coronel al setge del castell de Cardona (uns mesos després del recull d’informacions per donar llicència de matrimoni a Martín de Zubiría) (Dietaris de la Generalitat de Catalunya, vol. X, anys 1703 a 1713, Generalitat de Catalunya, 2007, p. 1161 i 1162).



65. APSJP, Llibre de baptismes 1703-1716, 12 d’abril 1711; CERVERA TORREJÓN, Joan Baptista Basset…, p. 17, 89, 120, 129, 145 i 172.

L’any 1709 consten a la plaça de la Basea, a la llibreta de comunió pasqual de la parròquia dels Sants Just i Pastor que correspon a aquest any: Engràcia Nebot, Magdalena Nebot, Felip Nebot i Engràcia Nebot menor, amb els esclaus Josep i Joan.

Domènec Barco consta com a agricultor d’Alboraia a les llistes de valencians a Barcelona publicades a: GRAULLERA SANZ, Los notarios de Valencia…



66. AHPB, Josep Llaurador i de Satorre, Llibre primer de testaments 1682-1720, 23 juliol 1711; ASMP, Lucerna speculum rectoris a Pinu, 1642…, 25 juliol 1711.

El 1708 l’arxiduc havia fet gran d’Espanya Artal de Alagón. José de Silva Meneses Masebradi y Fernández de Córdoba, nascut a VélezMálaga, era fill de Pedro Félix José de Silva y Meneses, virrei de València, i de la marquesa de Masebradi. José de Silva i Meneses, comte de Montesanto i, per l’herència de la seva dona, marquès de Villasor, acabà exiliat (ALCOBERRO, L’exili austriacista…). El 5 de setembre de 1711 es va enterrar Joana, albat dels cònjuges José de Silva Meneses Masebradi y Fernández de Córdoba i Emanuela de Alagón (ASMP, Lucerna speculum rectoris a Pinu, 1642…, 5 setembre 1711).

Abans que el marquès de Villasol, l’excel·lentíssim senyor Jacques Louis, comte de Noyelles y Falais, mariscal de camp holandès al servei de Carles III, que va morir a Barcelona el 13 d’abril de 1708, va viure a la casa del carrer del Portal de l’Àngel propietat de Francesc de Bournonville i Perapertusa, marquès de Rupit i vescomte de Joch, seguidor de Felip V. Aquest, que havia marxat de Barcelona, tenia el seu habitatge ocupat per austriacistes, com era el cas de molts altres borbònics.

L’any 1716, el marquès de Rupit vivia a la casa amb la dona, el seu fill (baró d’Orcau), la nora, dues filles, una néta, deu criats i vuit criades (un dels serveis de casa més amplis de la ciutat).



67. AHCB, Arxiu del Veguer, Processos, XXXVII.553, 1710-1711; Consell de Cent, Registre de Deliberacions, 1B.II-220, 1711, f. 13 i s.; el compte citat a f. 148 i s.

El comte Zinzendorf era Segismund Rudolph de Zinzendorf, coronel del regiment de Dragons Reials; el 1706 fou nomenat majordom major de Carles III i va ser substituït en el regiment pel comte de Galve (CNH1, p. 623; CNH2, p. 230). Pere (Pau) Mascaró, matalasser, vivia en una casa pròpia a les Barres de Llotja (continuació de les Voltes dels Encants), amb la dona, un fill clergue de Santa Maria del Mar, una criada, un fill, la nora, dos néts, dues filles i un aprenent. Miquel Salamó, doctor en drets, vivia en una casa pròpia de la plaça de la Trinitat, amb dues germanes i una criada.

Podem saber l’ofici d’alguns dels que llogaven cases o habitacions gràcies a la documentació cadastral. Anton Rodrigues [Rodríguez Serrano], sastre, vivia en una casa pròpia a Davant el Palau, amb la dona, tres nens, un fadrí per a l’estanc del tabac i una criada. Jeroni Bransi, notari causídic, posseïa el 1716 una casa a Davant del Palau i una altra al carrer de l’Esparteria, però vivia en un habitatge de la vídua de notari Maria Catús al carrer d’en Copons, amb la dona i cinc criatures. Jaume Sala, vidrier, vivia en una casa pròpia al carrer de la Vidrieria, amb la dona, dos fills i un nen. Pere Escolà havia sigut sobrestant («a sobre estant») dels arrendataris dels drets de la Generalitat (l’any 1702, com indica el corresponent Dietari de la Generalitat). Maria Rodés, vídua, tenia una casa llogada a Tras Palau. Salvador Dalmau potser era Salvador Dalmau i Oller, assaonador, germà d’Amador de Dalmau. Jeroni Planella, batifuller, vivia en una casa pròpia al carrer del Boquer, amb la dona, una filla, quatre nens, una criada i un germà. Josep Sabater, cirurgià, tenia dues cases a Tras Palau, però l’any 1716 no hi habitava. Joan Colell, cirurgià, vivia en una casa pròpia a Tras Palau, amb la dona, una filla, dos nens, dos fadrins i una criada. Caterina Rubert, vídua de matalasser, posseïa el 1716 una casa a les Barres de Llotja i una altra al carrer dels Canvis Vells.

Josep Pasquets, sastre, vivia en una casa pròpia a les Voltes dels Encants, amb la dona, un fill i una filla. Marià Casalins, adroguer, en una casa de Madrona Castellet al carrer Ample, amb la dona, la mare, dos fills, una filla, un fadrí i una criada. El 1705, Andrés de Molina y Zalduendo, natural de Baeza, era oficial primer de la secretaria del despatx d’Estat i Guerra i feia de secretari al Consell de Guerra de Carles III; el 1706 actuà com a secretari de consells tinguts per Carles III; l’any 1715 era secretari de la secretaria del Reial Segell i Registre, i el 1720, secretari de la negociació de Sicília (CNH1, p. 591; CNH2, p. 236; CNH4, p. 520 i 687). Maria Ros, vídua de boter, vivia en una casa pròpia a Tras Palau, amb una dona. Sobre Francesc Vallescà, vegeu: GARCIA ESPUCHE,La Ciutat del Born… Piazzoni, pagador de la cort, havia partit de Viena amb Carles III l’any 1703 (CNH1, p. 424). Francesc Costa, doctor en medicina, vivia en una casa pròpia al carrer de les Candeletes, amb la dona, tres fills, una filla, sis nens i dues criades. Miquel Lacoma, botiguer de teles, en una casa del mestre de cases Jaume Capdevila al Born, amb la dona, tres fills, dues filles, dues germanes i una criada. Pau Antoja, passamaner, en una casa del mercader Pau Font al carrer dels Canvis Vells, amb la dona, dues filles, un aprenent, una donzella i una criada.



68. AHCB, Arxiu del Veguer, Processos, XXXVII.552, 1710-1711.

A cas acordat:‘Premeditadament, a posta’ (DCVB); ocasionat: decidit a fer quelcom molt voluntàriament. Per esquir cal entendre ‘esquira’, malvolença forta.

Miquel Sardà, assaonador, vivia en una casa de l’assaonador Josep Mas a la Volta de Sant Cugat, amb la dona, un nen, la sogra i una cunyada.



69. APSJP, Llibre de baptismes 1703-1716, 5 setembre, 22 i 25 desembre 1711, 26 gener, 3 i 29 març 1712.

Sobre les «cases grans», els seus trets definidors i el seu nombre limitat a la ciutat, vegeu: Albert GARCIA ESPUCHE, «Interiors rics, interiors pobres», a Interiors domèstics. Barcelona 1700, col·lecció La Ciutat del Born. Barcelona 1700, Ajuntament de Barcelona, 2012. El Dormidor de Sant Francesc va ser l’espai ideal per a funcionaris d’un segon nivell. Miguel Angelo, marquès del Carretto, que es trobava entre els que van partir de Viena amb Carles III l’any 1703, hi va viure abans del setge de 1713-1714; i també ho van fer Martín Mielgo, cavaller de Sant Jaume i proveïdor general; Manuel de Ochoa Aperregui, oficial de la Secretaria del Despatx Universal; la família d’Antonio de Villamediana, governador de Montjuïc, i altres de menor nivell (APSJP, Llibretes de comunió pasqual; CNH1, p. 423 i 622; CNH3, p. 305 i 674). Potser el comte Otto Heinrich von Hohenfeld formava part, com Ignacio de Hohenfeld, de la reial guàrdia de corps. Maria Carlina de Liechtenstein era dama de cambra de la reina, amb clau d’entrada. Josep de Boneu consta a les llibretes de comunió pasqual de la parròquia dels Sants Just i Pastor els anys 1706, 1709, 1710, 1711 i 1712 (no es conserva la de 1713, on devia constar, abans de marxar les tropes el mes de juliol). El marquès de la Floresta va fer obres molt importants a la seva casa el 1704 (AHPB, Joan Francesc Verneda, Dissetè manual 1704, 17 juliol 1704); va morir el 8 d’octubre de 1713 lluitant durant el setge de Barcelona del costat de Felip V. El comte de Fuencalada era «quatralbo» de les galeres i membre del Consell de Guerra, i acompanyà Carles III quan va marxar de Barcelona el 1711. João de Almeida Portugal, comte d’Assumar, ambaixador del rei de Portugal, i la seva família (inclòs el seu fill Pedro Miguel de Almeida Portugal e Vasconcelos), consten a les llibretes de comunió pasqual de la parròquia dels anys 1708 a 1712; l’ambaixador va marxar quan l’emperadriu abandonà Barcelona; consta a la parròquia que el 1706 vivia en una casa del «marquès de Sentmenat» al carrer Ample: era la de Fèlix de Sentmenat-Oms de Santa Pau i d’Oms, marquès de Castelldosrius —fill del francòfil Manuel de Sentmenat, virrei del Perú—, molt a prop de l’església de la Mercè (APSJP, Vicaria Perpètua, Llibre de Notes II, diumenge de Passió); però a partir de 1708 l’ambaixador va viure a la casa de Félix Maria Fernández de Córdoba Cardona y Recasens, duc de Sessa, ambaixador de Felip V a Roma (actual palau Sessa-Larrard), casa que, després de la derrota de 1714, fou ocupada pel general Matamoros, veedor general (el duc havia mort el 1709). Tal com consta a la llibreta de comunió pasqual de la parròquia de 1708, a la Davallada de Viladecols vivia l’austriacista Cristóbal Andrés Fernández de Córdoba y Alagón Bazán y Aragón, comte de Sástago, virrei de Sicília el 1728, amb la seva dona Maria Francisca de Moncayo Palafox y Cardona; la mare d’aquesta, Violante de Palafox y Folch de Cardona, consta a la mateixa casa a la llibreta de 1714. El comte d’Orpesa va ocupar la casa del felipista Rafael de Cortada, morí a Barcelona el desembre de 1707 i el seu cadàver fou dipositat al convent de Sant Francesc on, el 18 de gener de 1708, es va erigir un túmul (APSJP, Vicaria Perpètua, Llibre de Notes II, 24 desembre 1707); la seva dona, la comtessa d’Orpesa, va viure un temps a la casa de Rafael Cortada, després de la mort del seu marit, però més tard es va desplaçar a un habitatge del carrer dels Escudellers, on morí l’any 1712; aquell mateix any també va morir la seva filla, Ana María, i el 8 de novembre fou enterrada a l’església del convent de Sant Francesc (ASMP, Lucerna speculum rectoris a Pinu, 1642…, 8 novembre 1712). Sebastià de Dalmau consta a la casa de la plaça de Sant Francesc l’any 1714, i el marquès de Lede el 1715 (vegeu les llibretes de comunió pasqual de la parròquia dels Sants Just i Pastor; el mateix 1715 el marquès de Lede fou nomenat comandant general de Mallorca i Eivissa), mentre que Patiño hi consta l’any 1716 («apeo» inicial del cadastre). Marcos Folkier havia estat majordom del príncep Georg de Hessen-Darmstadt i va marxar de Catalunya el 1713. El comte de Hierger, alemany, era general de batalla i el 1710 lluità a Villaviciosa-Brihuega. Nasarre consta vivint a la casa del comte de Cardona els anys 1711 i 1712, i les Mitjavila a la del mariscal d’Uhlefeld. El marquès de San Martín era un altre dels nobles austriacistes aragonesos que es van refugiar a Barcelona. Pio de Ravizza era milanès, veedor general des de 1705 i conseller de la Junta d’Hisenda (CNH1, p. 575 i 622; vol. II, p. 241, 510 i 602; CNH3, p. 139, 571, 408 i 687). El comte de Creixell era Francesc de Sagarriga.

Algunes notícies sobre els Gualbes:

Joan Ferrer Bonaventura de Gualbes i Copons (1643-1714) fou cavaller, diputat, austriacista destacat que va defensar Barcelona durant el setge de 1713-1714 i poeta, amb el nom de Rector de Bellesguard.

Era, en efecte, propietari de la torre i finca d’aquest nom que, a l’inici del segle XV, fou residència de lleure de Martí I l’Humà; el poeta Gualbes la va rebre en emfiteusi l’any 1662 i la va haver de refer a causa dels enderrocs que hi havia produït la Guerra de Secessió; es va casar el 1679 amb Marianna de Vilallonga i Saportella; morí el desembre de 1714 i està enterrat en una capella de l’església dels Sants Just i Pastor, la seva església parroquial (al Llibre de la Funerària de la parròquia consta que el 15 de desembre de 1714 es va fer la processó amb el seu cadàver, la sepultura general de beneficiat amb vint-i-quatre atxes grogues i l’ofici de cos present). Marianna de Gualbes, vídua de Joan, vivia l’any 1716 a la casa propietat dels Gualbes al Regomir, amb un criat, dues criades, una dona i una vídua; aquesta casa, on també va viure el poeta Gualbes i on va morir, tenia i té entrada per un carreró (acabat en un «pati»), travessia del carrer del Regomir, està aixecada sobre la muralla romana i rebia el nom de Casa Gualbes i també el de Pati Gualbes, fins com a mínim mitjan segle XVIII —AHPB, Daniel Troch, Manual novè 1754, 14 gener 1754; «pati Gualbes»—; tot i haver estat, durant segles, la casa d’aquesta destacada família, se la coneix ara, de manera absurda, amb el nom de Pati Llimona (cognom d’un gris mercader que fou el seu propietari el segle XVIII).



70. ADB, Parròquia de Santa Maria del Mar, Expedients matrimonials, vol. 11, 1711, 29 setembre 1711.

Sobre els Corrales, vegeu: GARCIA ESPUCHE, La Ciutat del Born…



71. BC, Fons històric de l’Hospital de la Santa Creu, Llibre d’entrades de soldats 1710-1713; Llibre d’entrades de soldats 1714-1716.

Durant el setge ingressaren a l’hospital: vint presos del 25 al 31 de juliol de 1713, 33 el mes d’agost, onze el setembre, nou l’octubre de 1713, vuit el juny de 1714, onze l’agost i cinc fins a l’11 de setembre de 1714.

La resta de mesos els ingressos foren nuls o molt reduïts.



72. AHCB, Arxiu Notarial, I.66, 23 maig 1712.

El notari de cada acta no consta en aquesta sèrie documental, formada per documents solts.

Manxa:‘La part d’una coberta de cotxe que es doblega en forma de manxes i cobreix el pescant’ (DCVB).



73. BC, Fons històric de l’Hospital de la Santa Creu, Llibre d’entrades de soldats 1710-1713.



74. ADB, Matrimoniarum 1711-1715, 19 novembre 1712.

Sobre Galway, vegeu: The Treaties of the War of the Spanish Succession.

An Historical and Critical Dictionary, editat per Linda Frey i Marsha Frey, Greenword Press, Westport, 1995. El comte de l’Atalaya va morir a Viena el 1722.



75. AHPB, Llibre de Deliberacions fetas per lo venerable col·legi de notaris públics reials col·legials de Barcelona, començat en lo any 1712, 2 gener 1713.



76. AHCB, Arxiu del Veguer, Processos, XXXVII.556, 1712-1713; ADB, Matrimoniarum 1709-1711, 1 juny 1710; CNH3, pg. 45 i 68.

Truc:‘Joc de cartes que sol jugar-se entre quatre persones que van dues contra les altres dues, cadascuna de les quals rep tres cartes, i cada bàndol guanya punts guanyant dues bases (guanyar el truc), matant-se les cartes segons un ordre establert (que sol esser el tres, el dos, l’as, el rei, el cavall, etc.) i fent objecte d’envit el guanyar el truc (trucar) o el nombre de punts que sumen els valors de dues cartes del mateix coll acoblades en una mà (envidar)’. Cota de xambra: ‘Del francès robe de chambre’ (DCVB); la cota de xambra la vestien també els homes.

Als papers del procés, el baró va quedar rebatejat amb el cognom Boixera. Tal paraula era, de fet, el resultat de catalanitzar el seu cognom.

El 1712 la reina va nomenar el marquès d’Almenara (que era tinent general) primer comandant del cos d’oficials agregats a la cavalleria; sobre l’etapa posterior a 1713, any de l’evacuació, Francesc de Castellví escriu: «Don Joaquín Fernández Portocarrero, marqués de Almenara, fue virrey de Sicilia y hoy cardenal» (CNH3, p. 142, 408 i 484).



77. APCCV, Fulgenci Artich, Manual 1708-1716, 22 gener, 21 abril, 7 maig i 3 juliol 1713.

L’historiador Vicente Gascón Pelegrí escriu sobre Gaspar Fuster, paborde de València: «Catedrático de la Universidad de Valencia, presbítero de la congregación de San Felipe Neri, tan afecto a Carlos III que Felipe le daba la mitra de Orihuela, pero nunca quiso dejar al archiduque, el cual le dió el arzobispado de Ríjoles [de fet, Bríndisi] en el reino de Nápoles; pero éstos, por no ser napolitano, no le dejaron tomar posesión, y entonces Carlos III le dio el arzobispado de Sácer en Cerdeña, cuya mitra gobernó santamente hasta el 28 de agosto de 1720 en que murió» (Vicente GASCÓN PELEGRÍ, La región valenciana en la Guerra de Sucesión, València, 1956). Va ser, en efecte, arquebisbe de Sàsser des de l’1 d’octubre de 1714 fins a la seva mort. L’apèndix de l’obra de Vicente Gascón, «Relación de los valencianos que dejaron su patria por seguir a Carlos III de Austria» (p. 191-197), és útil per retrobar alguns dels valencians que van viure a Barcelona i que esmentem en aquesta obra.



78. APCCV, Fulgenci Artich, Manual 1708-1716, 9 febrer 1713.



79. AHCB, Arxiu del Veguer, Processos, XXXVII.556, 1712-1713.

Segons el DCVB: «El significat de “festeig, amorío”, que Aguiló Dicc. atribueix a conversació en algun text català antic, no ha existit mai».

Vista la notícia presentada, potser no és ben bé així.

El cap de Creus era el nom donat a l’espai de la Rambla davant dels carrers de l’Hospital i de la Boqueria, a prop del carrer de Sant Pau. El convent de les monges repenedides es trobava al carrer de Sant Pau, a prop de la Rambla.

Marc Antoni de Llassera va jurar el càrrec de veguer davant el consistori el 15 de febrer de 1712 i fou substituït, després del triomf borbònic, per Josep Viladomar i Boix (vegeu: Rafael CERRO NARGÁNEZ, «Assessors del veguer i alcaldes majors: una transició problemàtica per a Barcelona (1714-1720)»,Barcelona Quaderns d’Història, n. 7, 2002, p. 119-135).



80. AHPB, Josep Francesc Fontana, Primer llibre de testaments 1706-1729, 2 març 1713; Vuitè manual 1713, 14 març i 9 juny 1713; Llibre d’inventaris 1706-1714, 21 març 1713; ASMP, Llibre d’òbits 1708-1716, 6 març 1713; Lucerna speculum rectoris a Pinu, 1642…, 6 març 1713; ADB, Matrimoniarum 1709-1711, 23 febrer 1710.

Com es veurà, el marquès de la Casta va renunciar al càrrec de batlle general: una mostra del seu tarannà modest. El baró de Claret va abandonar Barcelona abans d’iniciar-se el setge. L’any 1716 la seva casa del Born estava llogada a Simon Simborin, sergent major del regiment de cavalleria Rosselló Vell. Josep Galcerà de Pinós i de Rocabertí va morir empresonat a Burgos l’any 1718. Jaume Comajuncosa, sastre, vivia en una casa del notari Jaume Berenguer al carrer de Jerusalem, amb la dona, tres nens i una criada. L’any 1716, a la casa on havia viscut el marquès de la Casta es trobava el propietari, el marquès de Castellbell, amb un germà, un clergue, quatre criats i quatre criades. Amb la marquesa de la Casta va marxar la seva cunyada, Dionísia Sureda d’Amat Sant Martí i Safortesa, dona de Joan Antoni de Boixadors i de Pinós; la mare d’aquest, Teresa de Pinós, va romandre a la casa familiar, a la plaça de Santa Anna.

Sobre la destresa musical del comte de Savallà, vegeu l’excel·lent article: Josep DOLCET, «El comte de Savallà: un aristòcrata del barroc i la seva música», a Boletín de la Real Academia de Buenas Letras de Barcelona, vol. 45 (1995-1996), p. 132-189. L’any 1710, el comte de Savallà, nomenat virrei de València, comandà una expedició de cinc vaixells anglesos, amb tropes que havien de desembarcar al Grau de València i capgirar la situació al país; hi arribaren el 8 de setembre, però per manca d’ajuda des de terra l’operació va fracassar (Carme PÉREZ APARICIO, «El austracismo en Valencia: un nuevo intento de sublevación en 1710», Estudis, 4, 1975); el comte de Savallà i el general Nebot comandaren les tropes austriacistes que expugnaren Morella el 14 de desembre de 1710; durant el setge de Barcelona va morir, a la casa dels Boixadors a la plaça de Santa Anna, l’albat Emanuel, fill de Joan Antoni de Boixadors i de Pinós i de Dionísia Sureda d’Amat Sant Martí i Safortesa (ASMP, Lucerna speculum rectoris a Pinu, 1642…, 3 agost 1713); l’any 1707 Teresa de Pinós, comtessa de Savallà, vivia en aquesta casa, molt a prop de la que ocupaven els marquesos de la Casta a la mateixa plaça, amb la «comtessa menor» —Dionísia Sureda— i persones del servei; també hi consta l’any 1715 (ASMP, Llibretes de comunió pasqual 1707 i 1715); l’any 1716, hi vivia amb dos néts, dues nétes, dos clergues, dos criats, quatre criades, un cotxer i una dona. Joan Basili de Castellví i Coloma, comte consort de Cervelló (casat amb Francisca Maria de Mercader i Cervelló), fou portaveu de general governador de la Ciutat i Regne de València i mariscal de camp general de les milícies del regne (Carme PÉREZ APARICIO, «La guerra de Successió i el bloqueig de Dénia del 1705», Aguaits, 24-25, 2007, p. 21-47). Juan Francisco de Silva Rivera y Mendoza, marquès de la Vega de la Sagra, vivia l’any 1709 al carrer de la Palma i el 1711 a la casa del comte de Cardona (APSJP, Llibretes de comunió pasqual 1709 i 1711). Els marmessors del marquès de la Casta formaven part del nucli destacat de l’austriacisme.

Vegeu: ALCOBERRO, L’exili austriacista…, vol. I, p. 39: «El comiat d’Elisabet Cristina va ser molt emotiu […] Amb ella marxaren alguns dels elements més destacats de l’administració austriacista que restava a Barcelona i un gran nombre de famílies de la noblesa. Esmentem, així, entre altres cortesans: el comte de Cardona, Josep Folch de Cardona i Erill, majordom major de la reina, que més endavant esdevindria president del Consell de Flandes i obtindria el títol de príncep del Sacre Romà Imperi; el marquès de Besora, Joan Descatllar i de Desbach; el comte de Galve, Miguel de Silva y Mendoza; el marquès de Coscojuela, Bartolomé Moncayo y Palafox; el comte de Paredes i marquès de la Laguna, José de la Cerda; i els joves nobles patges de l’emperadriu Francesc de Lanuza i de Gilabert, José de Calatayud i Josep Reard i de Copons.»





81. APCCV, Joan Baptista Blasco, Manual 1707-1709…, 18 setembre 1708 (aquesta és la primera acta conservada del notari a Barcelona, ja citada; a més del manuscrit esmentat, que utilitzarem àmpliament, i del fet que Camañes consta a la llista de valencians que proporciona Narcís Feliu de la Penya als seus Anales de Catalunya, aquesta acta és, entre centenars de milers de documents treballats, l’únic que mostra Camañes a Barcelona; una demostració més dels buits de coneixement que de ben segur patim). Vegeu el quadern manuscrit a: BN, Ms. 22.513 (agraeixo a Carme Pérez Aparicio, bona coneixedora del document, les dades sobre alguns dels valencians que s’hi citen).

El quadern s’inicia amb un text que comença: «Este Cuaderno era del Señor Josep Camañez y Miralles, Maestre de Campo de las Milicias de Morella y su Partido, consta del Despacho dado por Su Magestad, su fecha 7 de Mayo de 1708…», escrit per una persona diferent de Josep Camañes. A la pàgina següent, la 2r, comença de fet el quadern, amb lletra de Josep Camañes: «Jesús María Joseph me valgan siempre. Éste empiezo a 12 Diciembre de 1712, las márgenes» (es refereix als dibuixos fets als marges de les primeres pàgines). Camañes escriu els fets de cada dia en passat («comí en la casa [donde] pagava la despesa», etc.), dirigint-se a un lector futur i, moltes vegades, a ell mateix en el futur («memoria tener», etc.).

El quadern està desordenat des del punt de vista cronològic: la primera anotació és d’un fet del mes de juny de 1713, a Barcelona, però més endavant recull la narració del captiveri de l’autor iniciat el 4 de febrer de 1711, a Morella, en acabar el seu tercer setge: «Refiere el autor como fue hecho prisionero y de su cárcel y de otros amigos.» Camañes escrivia textos i poesies copiades de diverses obres, poesies pròpies i altres anotacions, i, més tard, als espais que quedaven buits a les pàgines, va anar anotant dia rere dia, sense seguir sempre l’ordre de les pàgines del quadern, notícies de la seva vida durant el setge de Barcelona.

El 13 d’abril de 1714, Josep Camañes va escriure: «Fui a mi pariente Nicolás [para que] me socorriera (pues estaba dentro Barcelona sitiada, como él) con un Real de a ocho como le había dicho en dias pasados iría a su casa por ellos, y en siete años estábamos en la Ciudad no le había cansado, me dejó escusándose sólo siete sueldos, sea todo por Dios» (p. 7r). Sembla raonable pensar que la família Camañes va arribar a Barcelona després del primer setge de Morella (la guarnició va sortir en direcció a Barcelona el 26 de novembre de 1707). Al quadern consta (p. 66r): «Tuve un cuarto alquilado en Barcelona en casa Agustin Jaques, al carrer de Llansana [Gensana]». Camañes s’hi devia allotjar durant la seva primera estada a Barcelona. L’any 1716, es trobava al carrer d’en Gensana una casa propietat d’Agustí Jaques (Xaques), fadrí corder, on habitava el propietari, de ben segur fill de l’Agustí Jaques esmentat per Camañes (a la casa vivien també un esparter amb la seva dona i un treballador amb la muller). L’any 1680 es van pagar obres fetes a la casa de Francesc Jaques, mestre de cases, al carrer d’en Gensana (AHPB, Esteve Cols, Tercer manual 1680, 3 maig 1680). Havia estat situada a prop de l’actual jaciment del Born i va ser enderrocada per deixar lloc a l’esplanada de la Ciutadella. Així, al Llibre de les Valoracions trobem la casa d’«Agustin Jacas, cordero», valorada en 1.400 lliures, a descomptar-ne 60 de la futura desferra, i amb mides de tres per onze canes.

Josep Camañes consta a l’obra Anales de Cataluña de Narcís Feliu de la Penya, a la llista de l’any 1709, entre els valencians favorables a Carles III. Abans de 1708 era sergent major del terç del Mestrat («Josep Camañes sargento mayor del tercio del Maestrado del reino de Valencia tiene dado memorial para la plaza de maese de campo del mismo tercio»; p. 63r).

De la p. 67r a la 116v del seu quadern, Camañes explica en versos no consonants la seva experiència com a presoner a Morella, després de la caiguda de la població el 3 de febrer de 1711 (Gasulla —o Gazulla—, d’«Orcajo» «Forcall— i Vicent Carbó foren companys seus de captiveri; el primer morí a la presó), l’empresonament a Peníscola, l’arrest a la seva casa de Morella, les sortides autoritzades per aquesta ciutat i les visites a Xiva, l’estada a Vinaròs —on va arribar el 14 de desembre de 1712—, l’embarcament cap a Barcelona —el 16 de febrer—, l’arribada a Sitges —el 19 de març— i el desplaçament per terra a la Ciutat Comtal. Sabem per aquesta llarga narració que el 12 de desembre de 1713, quan Josep Camañes va iniciar el quadern (els dibuixos, de fet) es trobava a Morella: el bescanvi de presoners que el beneficiava havia estat acordat, tal com Camañes havia llegit a la carta que envià Guido de Starhemberg, i esperava aleshores el passaport del general borbònic «Gaetano» (Francisco Caetano y Aragón) per poder viatjar a Barcelona, document que li arribà el dia 13. A la p. 2v, dins dels seus marges dibuixats, va fer la primera anotació sobre la seva vida a Barcelona, amb data de 29 de juny de 1713 (tres mesos després d’haver arribat a la ciutat i a menys d’un mes de l’inici del setge).

La família de Josep Camañes devia sortir de Barcelona abans de començar l’encerclament i potser va anar a Badalona. Entre les notes dels pagaments fets als Monrós, amb els quals vivia, Camañes deixà escrit: «A los últimos de julio de 1713 le di a la mestresa tres Reales de a ocho, de los cuatro que saqué del caballo vendí a un hornero, por cuenta de lo que les debo» (p. 136v); i a continuació: «A 31 julio, o el primero de Agosto de 1713, le di al amo en la cocina de arriba, delante la mestresa, cuatro Doblones en oro por cuenta de lo que le debo, me los trajo Manuel mi criado, y le volví a enviar con un hijo del amo a traer más dinero y los hice embarcar para Badalona por asegurarles» (sortir i entrar de la ciutat per mar encara era possible en aquestes dates; p. 136v).

Al quadern hi consta que, durant la seva segona estada a Barcelona, Josep Camañes es va allotjar a casa de Pau Monrós. Quan Pau va morir, els tractes van seguir amb el seu fill Pere Monrós; Pau era ja gran i vidu d’Emerenciana, morta el 1708 (AHPB, Bonaventura Galí, Manual 1708, 23 setembre 1708). A més de Pere, tenia també una filla, Baptista, vídua de Francesc Ribera, que va ingressar a l’Hospital de la Santa Creu el 6 de juliol de 1714 (BC, Fons històric de l’Hospital de la Santa Creu, Llibre d’entrades de paisans, 1714-1716, p. 95v). Pau era avi dels fills de Pere: Miquel, jove soldat, esmentat al quadern diverses vegades —el primer de gener de 1714 Camañes escriu: «Se fue Miguel (hijo de la casa en que yo estaba en Barcelona) por mar en el Regimiento que servía de soldado de Dalmau» (p. 79r)—; Juanico (p. 112r); Agnès, que el 1708 s’havia casat amb Francesc Anton Delafont, fadrí cirurgià d’Ebrea, a Aragó (AHPB, Bonaventura Galí, Manual 1708, 23 setembre 1708). Sabem que Pau Monrós era sastre (AHCB, Consellers, Processos, 1C.XX.190, 1703; AHPB, Bonaventura Galí, Manual 1708, 23 setembre 1708). En el procés de 1703 conservat a la sèrie Consellers, en què apareix Pau Monrós, s’apunta que algunes persones no volien anar als hostals perquè en aquests «cada menjar mudaven de cares en la taula».

Aquell any, el sastre Pau Monrós allotjà un d’aquests primmirats i es defensà de l’acusació d’intromissió feta per la confraria dels hostalers i taverners, amb l’argument que el seu hoste no volia anar a un hostal (GARCIA ESPUCHE, La Ciutat del Born…). Pel mateix procés sabem que un clergue allotjat aleshores a casa Monrós afirmava que, quan es va a la ciutat per plets, se sap quan s’arriba però no quan es marxarà (Monrós el devia allotjar força temps). És clar que Pau Monrós va seguir llogant habitacions a casa seva, com tanta altra gent, i més encara quan hi havia una gran quantitat de refugiats a Barcelona. Gràcies a l’«apeo» inicial del cadastre (1716), sabem que la casa de Pau Monrós estava situada al carrer de la Tapineria, a la cantonada amb el carrer de l’Hostal del Bou. Consta com a propietari, per mort de Pau, el seu fill Pere Monrós, i aquí podem saber que Pere era passamaner (vegeu també: AHPB, Bonaventura Galí, Manual 1708, 23 setembre 1708). La propietat es descriu en tres parts. Pel carrer Hostal del Bou consta una primera part (amb un valor estimat de 600 lliures i un lloguer anual estimat de vint-i-vuit), on l’any 1716 vivia el cirurgià Hug Pujol, amb la seva dona, un aprenent i Josep Pujol (a l’entrada de la casa hi havia la botiga de barber, i a l’únic pis superior sis habitacions, quatre malmeses per les bombes); i una segona part (amb un valor estimat de 150 lliures i un lloguer estimat de deu), que era una «casita o botiga» només de planta baixa, on habitava el jornaler Miquel Bassa (que apareix esmentat al quadern de Josep Camañes). Pel carrer de la Tapineria consta una tercera part, una «casita o botiga» de només planta baixa (contigua a les altres dues parts i amb un valor estimat de 150 lliures i un lloguer estimat de catorze), on habitava Pere Monrós, amb la seva dona i quatre fills. És evident que els Monrós continuaven llogant una part de la seva propietat. El setge havia deixat la família en molt mala situació i no ocupava la part gran de la casa, sinó una de les dues botigues que en formaven part. L’any 1693 vivien a la casa principal dels Monrós: Pau Monrós, Dr. Joseph Solà, Maria Monrós, Pere Constantí, Baptista Monrós, Ramon Pocurull, Dr. Baptista Gil; el 1707, hi vivien: Pau Monrós, Agnès Monrós, Josep Partegàs, Pau Vilallonga (ASMP, Llibretes de comunió pasqual 1693 i 1715). El reverend Anton Monrós, prevere que vivia al carrer de l’Hostal del Bou, va ser enterrat el 16 de febrer de 1710 al monestir de Sant Pere (ASMP, Llibre d’òbits 1708-1716, 16 febrer 1710). Josep Camañes va escriure (p. 135v): «Entré en esta casa [la de Monrós] a 10 de Agosto de 1711». Es tracta dels comptes de les quantitats pagades als Monrós pel lloguer de l’habitació, la despesa de menjar i «traerme luz». De fet, Josep va copiar els comptes fets pel seu germà Baptista abans d’arribar ell, el 21 de març de 1713 (l’agost de 1711 Josep es trobava en arrest domiciliari a Morella). Justament després del març de 1713 s’escriu als comptes: «Por mi sube todo lo dado 30 Doblones» (es tracta de la suma final dels comptes de Baptista). L’anotació següent és del 3 de juny, amb Josep Camañes ja a casa Monrós. Al final del quadern, Baptista, el germà de Josep Camañes, anotà el resultat dels comptes: «Sube lo que ha dado mi hermano a Monrros como consta arriba 155 lliures 2 sous; y yo Bta Camañes sacada la cuenta de lo que he dado hasiendo Monrros las cuentas del gran capitán resta a deber como consta en este papel 97 lliures 2 diners.» El 15 de gener de 1714, Camañes va escriure: «Me salí de la costa me hacía Pedro Monrós en Barcelona, y me la hice yo, sin tener casi que vender […], sea todo por Dios y Memoria de lo que son trabajos.» I als comptes dels pagaments fets als Monrós, Josep Camañes anotà: «Enero a 15 de 1714, me salí de la despesa me hacían en casa de Pedro Monrós y me hacía yo el gasto, solo proseguía en el cuarto y cama por mi cuenta, pagándoles tres reales de a ocho al mes por el cuarto, cama y trabajo [que] les daba» (p. 79v; 137r). I també deixà escrit: «Junio a 29, entré a despesa en Barcelona en el convento del Carmen» (p. 120v).

Josep Camañes va demanar a les autoritats militars de Barcelona un memorial que li facilités la vida durant el setge i en el futur (una cosa molt habitual: molts dels exiliats a Viena s’hi presentaren amb els seus memorials). El 22 de juliol de 1713, va escriure: «Le di el memorial a 22 de julio de 1713 al marqués del Poal, Presidente del Consejo de Guerra, en la propia cuadra [habitació] adonde tienen el consejo, por capitán de cavallos. Dios me asista» (p. 131v). I dies més tard afegí: «A 9 de agosto [ja iniciat el setge] le volví a dar otro memorial por lo mismo al marqués del Poal» (BN, ms. 22513, p. 131v; 131v). Deixà també anotat: «El señor Dr Luis Bertrán de Tortosa me dijo en casa el marqués de Aytona, que me sacaría del marqués de Poal una certificatoria como había puesto memorial Josep Camañes, luego ha visto el enemigo a Barcelona año 1714, para sacrificar su vida con honra con el empleo que le pareciere a la Junta de Guerra, de la que era Bertrán uno de los doce» (p. 107r). A la p. 131r: «Consejeros de Guerra del Principado de Cataluña del año 1713 para dar patentes y paga. Presidente el marqués de Poal, Dn Ramon Rodolat, Dn Juan Bautista Cortada, Dn Joseph Mata, Dn Josep Aguilar, Dn Francisco Mas y Calderó, Tomás Antig Saladrig, Dr Luis Beltran, Dr Diego Casetas y el general Villarue [Villarroel] que asistía a todos los Consejos. Y la ciudad y reino le eligió general.» L’11 de juliol de 1713, s’havia nomenat la Junta de Guerra: Antoni Desvalls i de Vergós, marquès del Poal, president; Ramon de Rodolat; Joan Baptista Cortada; Josep Mata, comte de la Torre de Mata; Josep Aguilar; Francesc Mas i Calderó; Tomàs Antich Saladrich; Lluís Beltran; Dídac Casetes (ACA, Generalitat, G.123, 11 juliol 1713). També quedà escrit: «Josep Torres [Josep Vicent Torres Eiximeno] salía de la cuadra de la Junta de Guerra de hablar con el presidente marqués del Poal y le acompañaba hasta la puerta a Torres, a tiempo que entré yo a hablar al marqués, porque me diera el despacho del memorial [que] tenía puesto, y Torres le dijo [que] me favorecieran, que tenía grandes méritos éste su paisano» (p. 119v). I igualment: «el Sr Dr Luis Beltrán, de la Junta de Guerra de Barcelona, le dijo que me sacaría del marqués de Poal una certificación cómo había puesto memorial Joseph Camañes luego ha visto el enemigo, para sacrificar su vida con honra con el empleo que le corresponde al de maese de campo o el que le pareciese a la Junta, que el suplicante quedaría gustoso en cualquier empleo» (p. 40v). Tenir «empleo» suposava cobrar paga i poder menjar.

Quan Camañes parla del seu amic Simeon, es mostra ressentit per no poder cobrar ell un sou com a militar. Va escriure: «A 9 de febrer de 1714, senta plasa de soldad y cobra sou de la ciutad y pa de munició Simeon mi paisano, y para lograr-lo todo lo dicho le dió memorial su coronel al general, y salió decretado en su favor, y le dió la respuesta el general por escrito y por mano de su secretario, que vió don Blas Ferrer que se le dió el secretario y así me lo dijo a mi» (p. 48r). I el mateix dia va anotar, en una altra pàgina: «Me dijo Simeon [que] se había hecho soldado del regimiento del secretario [Josep Vicent Torres i Eximeno] y que le había admitido con gran gusto, que Simeon le había dicho a Sancho [Josep Sancho, sergent major] que quería ser soldado de su compañía y por no resultar no había tenido lugar, cuando a mi me lo dijo ya había un mes que se había ofrecido al coronel, y antes que a mi se lo había dicho a Don Juan [Noguer], porque don Juan ya me lo había dicho. Es bellaco Simeon» (p. 83v). (Blas Ferrer, aragonès, era coronel del regiment de miquelets Sant Miquel i comandant de Montjuïc; Francesc de Castellví li dedica força espai; exiliat, va morir l’any 1736 a l’Hospital d’Espanyols de Viena. ALCOBERRO, L’exili austriacista…, p. 199). És ben possible que un «càrrec» com el de «mestre de camp de la milícia de Morella» despertés el menyspreu dels militars de carrera, i potser això va dificultar que Camañes entrés en algun regiment com a oficial (demanava ser capità de cavalleria). Agraeixo a Francesc Riart els comentaris sobre la mena de càrrec de Camañes i el seu poc relleu dins de l’estructura militar reglada.

A més de fragments de textos i poesies de diversos autors, i de poesies del mateix Josep Camañes, el quadern incorpora dibuixos fets per ell, com ara una vista del monestir de Montserrat (p. 11r) i una imatge sobre la «conversió de Sant Pau» signada el 26 de gener de 1713 (p. 16v i 17r). Alguns dibuixos semblen d’un altre allotjat a casa Monrós (unes àligues dibuixades per un mossèn).

Hi consten, també, un seguit de títols d’obres que, en quasi tots els casos, Camañes, que no tenia diners, escriu que hauria de comprar: Las Molt afavoridas cartas de las S.C.C. y Reals Magestats del Rey, y Reyna nostres Senyors (que Deu guart) Als Excellentissims, y Fidelissims Senyors Deputats, y Oydors de Comptes del General del Principat de Cathalunya, y Comtats de Rossellò, y Cerdanya, publicades per Rafael Figueró; Breve relación de el feliz viaje de la reina nuestra Señora doña Isabel Cristina de Brunswich…, Barcelona, 1708 (arribada de la reina a Mataró i entrada a Barcelona); El entretenido…, d’Antonio Sánchez Tórtoles, Madrid, 1691 (fragment copiat a la p. 27r i s.); Secretario de Apolo (Antonio Hurtado de Mendoza, secretari reial des de 1623; «Se vende en la plaza de San Jayme en Barzelona»); Alivio de tristes y consuelo de quexosos…, de Matheo

Ribeyro, traduït al castellà, 1695 («lo venden en Barcelona en la Plaza del Ángel en casa Joseph Llopis librero»); Hazedillo de saludable mirra y ejercicios dolorosos para las nobles señoras de la ilustre congregación de la Virgen Santísima de los Dolores en el Convento de sus siervos del Buen Succeso de Barcelona, de fray Narciso Galindo, Barcelona, 1690 («titulo de libro deves comprar quando Dios quiera»); Real Capilla de Barcelona la mayor y mas principal de los Reynos de la Corona de Aragón…, de Manuel Marià Ribera, Barcelona, 1696 («cuando puedas comprarás el libro que se titula Real Capilla […] se vende en Barzelona por Jayme Suria, año 1698»); Principios de cirugía, útiles, y provechosos para que puedan aprovecharse los principiantes en esta facultad… y el Tratado de cirugía, sacado de la cirugía universal, que escrivió el licenciado Juan Fragoso, de Jerónimo de Ayala, València, 1693 («titol de llibre debes comprar si Dios quiere»); Vida, excelencias y muerte del gloriosísimo Santo Patriarca y esposo de Nuestra Señora San Joseph, de José de Valdivieso, Madrid, 1665; Constitucions, capitols y actes de cort: fetas y otorgats per la S.C.R. magestat del rey nostre senyor Don Carlos III, rey de Castella, de Arago, Comte de Barcelona… en la cort celebrá als cathalans en la ciutat de Barcelona en la Casa de la Deputació del General de Catalunya en lo any de 1706 («titulo del libro que debes comprar, por ser bueno y conveniente tenerle»; «el llibre de estas Corts lo ven Rafel Figueró als Cotoners en Barcelona, comprarle»); Pràctica, forma i estil de celebrar corts en Catalunya, Lluís de Peguera i de Vilanova, reeditat el 1701 per la Generalitat («buen libro comprarle»; «título de libro que debes comprar, por ver si está tu apellido […] está en les llibreries de Barcelona»); Govierno general, moral, y politico: hallado en las aves mas generosas y nobles: sacado de sus naturales virtudes y propiedades, fray Andrés de Valdecebro, 1683 («se vende en Barcelona en casa de Cormellas por Tomas Loriente impresor, año 1696»); la coneguda obra Respuesta de un Aragones a un amigo suyo en Barcelona sobre la defensa de Cataluña, resuelta por sus Braços en 6. de iulio de 1713, i el famós Despertador de Cathalunya, cap a novembre de 1713 («se vende en casa Figueró por siete sueldos, en Barcelona, si no lo tienes cómprale»). Josep Camañes també s’interessava pel teatre (en especial Calderón de la Barca, com era habitual en el període) i per la dansa; a la p. 55v va escriure: «El Babau es buen baile de ocho se toca punteado en la vihuela. Otra tocata punteada en vihuela del Sr. Guido Estaremberg.»

Diverses anotacions del quadern indiquen que Camañes pensava demanar la naturalització com a català i, per aquest motiu, estava especialment interessat a vincular-se a avantpassats seus de Catalunya (p. 108r, 108v, 109r, 110r). El 21 d’abril, va escriure: «Doy memoria para que se mire […], que hay antes de llegar a Mataró una torre, que llaman la torre de Camañes, cerca de Argentona, y pues has oído varias veces a tu querido viejecito que vinieron los Camañes de Cataluña a Aragón y compraron hacienda e hicieron una gran torre, que la llamaron la torre de los Camañes, término de Cantavieja, que tú que esto escribes te acuerdas que te regalaban siendo tuya, cuando estudiabas Gramática, los masoveros con requesones y tu buen viejo la vendió a D. Francisco Aliaga» (p. 5v). L’1 de juny de 1714, anotà: «El impresor que está en casa el librero delante de San Jaime [la plaça de Sant Jaume], a la esquina, me dijo por haber estado en su casa que Dn Joseph Cabañes de Argentona, una villa que está cerca de Mataró, casó Cabañes con una sobrina de Bac de Roda de Vic o Masderoda de Bique o sus cercanías, que este Cabañes murió sin hijos y le dejó a su muger, a más de los cuatro mil ducados [que] trajo ella de dote y el escreix, una alaja de las que Dn Joseph tenía de oro y pedrería, atendiendo a lo bien se había portado y amor le había tenido, en virtud de dicha claúsula del testamento eligió ella una cadena de oro de antiguo que la tenían en casa de Dn Joseph valuada en trescientos Doblones, y al cabo de algunos días fue muerto Dn Joseph, salió un heredero y le hizo la demanda a dicha viuda de Dn Joseph, por estar vinculada aquella joya en la casa los Cabañes, y no queriendo ella volverla se llevó por pleito en Barcelona y tuvo ella sentencia en contra y la hubo de volver al heredero de Cabañes y atendiendo a la voluntad del testador, se le dio en dinero cuanto valía la cadena. Le dijo también el impresor a Leonardo que Dn Joseph Cabañes tenía otro hermano que se llama Dn Antonio y murió sin sucesión, como Dn Joseph su hermano. Que estos Cabañes y sus pasados habían sido muy valientes y que siendo Argentona de señor, procuraron viéndole alcanzado o empeñado al señor, redimirse para que fuera del rey Argentona y no de señor, y este muerto se fue un su hijo al rey representándole le volviera la gracia había tenido su padre de señor de Argentona, cuya gracia por su petición el rey le concedió; y los Cabañes, pesarosos de no estar vasallos de un rey que tanto estimaban, y volverles bajo el yugo de un señor, les motivó a hacer unos Bandos contra el Sr que tenían, pues habían procurado en tiempo pasado redimirse por grandes cantidades dieron a los que eran señores de Argentona, por que fuera del rey y no de señor; se acabó, según me dijo, la sucesión de los Cabañes por línea masculina, cosa de unos veinte años atrás del de 1714.

Preguntarlo y verlo todo por lo que te puede importar, pues te dijo el impresor que la torre tienen los Cabañes en Argentona es para un gran señor, y mucha hacienda que tenían. Casaron una Cabañes con el correo mayor de Barcelona, un tal Cortada, así te lo dijo el impresor. Mirarlo y ver muchos autos y asegurarse, por lo que te pueda importar [Jaume de Cortada i Sala, senyor del lloc i terme de Maldà i Maldanell i correu major de Sa Majestat a Catalunya]» (p. 114r, 114v, 115r, f. sense numerar entre 115 i 116). A la cantonada de la placeta de Sant Jaume i el carrer de la Llibreteria, es trobava la casa propietat de la vídua de llibreter Francesca Vaguer; vegeu més endavant un Joan Vaguer (Veguer), llibreter (1717), potser el fill de Francesca. Sobre Jaume de Cortada, vegeu: GARCIA ESPUCHE, «Una ciutat de festes…»; i també: Emili GIRALT i RAVENTÓS, «Família, afers i patrimoni de Jaume Cortada, mercader de Barcelona, baró de Maldà», Estudis d’història agrària, n. 6, 1983: l’any 1644: «Jaume Cortada va contreure segones núpcies amb Teresa Cabanyes, filla de Pere Pau Cabanyes, pagès d’Argentona, família de la qual eixiren durant el segle XVII diversos fadristerns que foren comerciants o exerciren professions liberals a Barcelona. Teresa Cabanyes aportà en dot les 1.500 lliures de la legítima paterna i les 500 de la materna. La donació per noces oferta pel seu futur marit fou de 1.000 lliures. Quan fou concertat aquest matrimoni, Teresa era encara menor d’edat, però ja havia complert setze anys. Els esposos Cortada-Cabanyes van tenir cinc fills: Francesc, el primogènit, que morí sense descendència l’any 1674; Rafael, hereu universal i continuador de la família, nascut l’any 1662; Jaume, que seguí la carrera eclesiàstica, nat el 1665; Maria, casada amb don Narcís d’Anglasell i Roca; i Teresa, casada en primeres núpcies amb don Ignasi de Tort i Granollachs i en segones amb el donzell Anton Pera i de Tord.» El mateix 1 de juny, Camañes va anotar: «Me dijo el licenciado o Dr hijo del zapatero de la Tapinería [carrer de la Tapineria] que las bombas le echaron la casa [enderrocada pels projectils], que sí había descendientes de los Cabañes varones, que el tenía parientes en Argentona y los veía de mes a mes en su casa y no le expresaban hubieran quedado sin sucesión de varón los Cabañes de Argentona. Me dijo éste que la torre de los Cabañes estaba a media hora de Argentona, adonde vivían los Cabañes muy ricos y guapos, y los otros dos de otro apellido, ricos, tenían la casa en Argentona adonde residían.

Preguntarlo y ver esto por lo que te puede importar» (p. sense numerar entre 115 i 116). Les dues torres esmentades, la d’Argentona (Cabanyes) i la de Cantavieja, es conserven actualment. La casa esmentada del carrer de la Tapineria consta l’any 1716 com a propietat del sabater Josep Gallart, enderrocada i deshabitada.

El mercader Jaume de Cortada i Sala havia comprat la baronia de Maldà i era correu major de Catalunya i comtats; el seu fill, el felipista Rafael de Cortada i de Cabanyes, heretà el càrrec de correu major; vivia en una casa amb entrada pel carreró situat davant l’església dels Sants Just i Pastor (actual carrer del Bisbe Caçador); descendent d’ells va ser Rafael d’Amat i de Cortada, el cinquè i famós baró de Maldà.



82. ADB, Communium 1710-1716, vol. 94, 30 març 1713.

Benet de Sala, cardenal i bisbe, austriacista, morí a Roma el 1715 (ALCOBERRO, L’exili austriacista…).



83. CNH3, p. 539 i 543; Institut Universitari d’Història Jaume Vicens Vives, Fons Joan Crexell, Dietari del convent de Santa Caterina, p. 352v; transcrit a: Política, religió i vida quotidiana…; GARCIA ESPUCHE, La Ciutat del Born…, p. 275 i 276.

El primer dia de guàrdia es feia a la porta del baluard, el segon al baluard, el tercer era de reforç i el quart de descans.



84. AHPB, Tomàs Simon, Plec d’inventaris 1701-1727, 29 abril 1713; CNH3, p. 675.

Francesc de Castellví explica que els dos vaixells (el Sant Sebastià, amb 32 canons i 60 homes, i l’altre, capitanejat per Maties Cateura, amb 34 canons i 52 homes) havien de portar efectes dels Dalmau a Nàpols, on la família havia llogat una casa; afegeix que cap dels dos capitans no va voler lluitar en un sol dels vaixells, ja que cadascú volia defensar els «interessos» transportats a la seva embarcació, i això fou un error greu que costà moltes vides; i també fa notar la rendició gens digna del vaixell de Cateura. Cal dir, però, que no sembla que Castellví sentís una gran simpatia per Sebastià de Dalmau.

Joan de Llinàs i Farell, ciutadà honrat, vivia en una casa pròpia al carrer de l’Hospital, amb la dona, cinc fills, quatre filles i dues criades.



85. AHPB, Josep Francesc Fontana, Primer llibre de testaments 1706-1729, 3 maig 1713; Vicenç Gavarró menor, Segon llibre de testaments 1693-1705, 16 juny 1698; CNH1, p. 619; CNH3, p. 496, 497, 556 i 710; CNH4, p. 348 i 352.

Ramon de Sentmenat és un personatge prou conegut. Josep Camañes va anotar al seu quadern unes frases en el seu honor que acaben:

«En opinión de santo murió» (BN, Ms. 22513, p. 52v). També Narcís Feliu de la Penya havia manat als seus marmessors una estricta contenció en els actes posteriors a la seva mort.

L’any 1716, a la casa del carrer de n’Avellà, que al document cadastral consta com a propietat de la tia de Ramon, Maria de Torrelles, vídua de Benet Despujol, hi vivien aquesta, Pere de Torrelles (el seu germà), dues criades, un criat i el clergue Pere Singla. Joan de Sentmenat i de Toralla, marquès de Sentmenat, vivia a la mateixa illa de cases, a la riera de Sant Joan, amb dos fills, un clergue, sis criats i tres criades. Ambdós edificis quedaren molt afectats per les bombes del setge. Antònia Sentmenat i de Toralla vivia en una casa pròpia al carrer de n’Arlet, amb un fill, una filla, un clergue, un criat, una dona amb fill, el sogre, un patge, tres criades i una altra dona.



86. AHPB, Francesc Rossell, Llibre primer de testaments 1700-1714, 11 maig 1713.

Al dietari del convent de Santa Caterina consta força abans, el mes de maig de 1712, que s’enderrocaven en aquell moment les barraques «axí de pedra com de fusta» que no eren de pescadors «per las moltas maldats, axí de robos, morts, y tots vicis si cometian» (p. 344v). Vegeu sobre aquesta qüestió: AHCB, Consell de Cent, Registre de Deliberacions, 1B.II-221, 1712, f. 79 i s. (llistes de propietaris de barraques feta el 21 de març; protestes d’aquests; respostes de l’11 d’abril; projecte de construir 42 noves barraques per als pescadors, formant quatre carrers; estat dels quatre carrers el 12 de novembre, quan encara faltava enderrocar algunes de les anteriors). És clar que taverners com ara Valentí Canyellas aconseguiren tenir-hi barraques més tard de 1712, que finalment s’haurien d’enderrocar també.

El 12 de febrer de 1714, s’ordenà suprimir les barraques de la platja de mar (AHCB, Consell de Cent, Registre de Deliberacions, 1B.II-223, 1714).

Manel Soler, frare del convent de Sant Josep, va deixar escrit el 5 de març de 1714: «La excel·lentíssima ciutat ha fet espatllar las barracas del vi […], ara espatllan las dels pescadors» (ALCOBERRO, CAMPABADAL, Cròniques del setge de Barcelona…). Aconseguir fusta per cremar era el motiu que havia portat, per fi, l’enderroc de les barraques.

Francesc Rossell, notari, vivia en una casa pròpia al carrer del Carme, amb la dona, tres filles i una criada. Eulàlia Canyellas estava casada amb Vicenç Rogent, negociant després d’haver sigut taverner. Sobre Valentí Canyellas, Vicenç Rogent i les barraques de mar, vegeu: GARCIA ESPUCHE, La Ciutat del Born…



87. AHPB, Domènec Rojas, Concòrdies 1711-1721, 20 maig 1713.

La vídua, passat l’any de plor i si havia constituït dot, tenia dret als fruits d’aquests béns fins a la devolució del dot (vegeu: Constitucions y altres drets de Cathalunya compilats en virtut del Capítol de Cort LXXXII de les Corts… del rei Philip IV… celebrades en la ciutat de Barcelona 1702, Barcelona, 1704; Pere III, en les Corts de Perpinyà, 1351: «Hac constitutione nostra perpetua valitura sancimus…»). Vegeu: Isabel PÉREZ MOLINA, «Les dones: el marc legal durant el segle XVII i l’inici del XVIII)", a Dones, col·lecció La Ciutat del Born. Barcelona 1700, Ajuntament de Barcelona, a impremta: «A Catalunya, la Constitució "Hac Nostra", promulgada per Pere III l’any 1351, regula els drets econòmics de les dones vídues. A "Hac Nostra" apareixen per primera vegada amb caràcter general les figures de l’any de plor i de la tenuta, que han subsistit fins a la Compilació (1965). En morir el marit, la vídua passa l’any de plor o any de dol, un any durant el qual té dret a ser alimentada i mantinguda per l’hereu, que a canvi no es veurà obligat a fer la restitució dels seus béns dotals fins esgotar aquest termini. Al llarg d’aquest període els fruits del dot pertanyen a l’hereu del marit. Finalitzat aquest, l’hereu ha de tornar a la vídua el dot i l’escreix, ja que, en cas contrari, la dona podrà passar a prendre possessió de la massa global dels béns del marit en usdefruit fins que se li retornin els seus béns. Aquest dret d’usdefruit es diu tenuta i, per tant, la dona que en gaudeix passarà a anomenar-se tenutària».

Tot sembla indicar que la «companyia i fàbrica» existia abans de 1713, quan es va signar l’acta notarial esmentada: l’1 de gener d’aquell any, la vídua Torres aportava a la companyia «efectes» i «ferramenta» que ja es trobaven a l’edifici i que tenien un valor molt alt. I l’administrador Bartomeu Verdaguer participava en la iniciativa abans de 1713, ja que contribuïa, igualment a data 1 de gener d’aquest any, amb el valor d’efectes i ferramenta que també es trobaven ja a la fàbrica. El fet de no haver formalitzat l’acord sobre la companyia fins al 20 de maig reforça la idea que funcionava abans d’aquest any. I també ho indica el fet que una meitat de la ferramenta ja situada a la fàbrica fos propietat de Torres i l’altra meitat de Verdaguer. En tot cas, cal subratllar que el valor total dels efectes i les eines era molt elevat: 4.375 lliures. Una xifra a la qual se sumaven els diners posats per Baró i l’edifici de la fàbrica: és prou evident la importància de la iniciativa que els socis tiraren endavant.

A la zona en qüestió, la més densa de la ciutat, centre director del tèxtil, les cases solien tenir planta baixa i tres pisos. A la casa on vivia Eulàlia Torres també ho feia el fadrí sastre Pere Bertran, amb la dona i una filla. A l’edifici de la vídua on s’estava Verdaguer també hi vivia el doctor en medicina Miquel Matalí, amb la dona, dues filles, un nebot, un estudiant i una criada. D’una altra banda, a l’«apeo» de 1716 hi figura, de forma separada, una altra «unitat cadastral» propietat de la vídua Torres: de fet, una botiga habitada, part d’aquest segon edifici, amb entrada, estudi i sostret; hi consta el revenedor Gabriel Pujades, amb dona i dos fills, i Maria Manyós, vídua de jornaler, amb un fill (els desplaçaments causats pels enderrocs de cases per fer la Ciutadella havien densificat encara més aquesta zona). L’«apeo» mostra que un Joan Baró, passamaner, vivia ben a prop dels llocs esmentats, en una casa pròpia al carrer de l’Argenteria, amb un fill, la nora, un nét, un aprenent i una criada; potser el fill esmentat era Francesc Baró, soci de la companyia de la vídua Torres (a la ciutat no consta cap altre Baró passamaner l’any 1716).

Els coneguts mercaders i adroguers barcelonins Josep i Vicenç Duran van ser, entre 1701 i 1703, arrendadors de la «fàbrica de plom, alcohol i demés gèneres» que el duc de Medinaceli tenia a Falset. A Barcelona, la famosa companyia de Santa Creu, creada pels socis Narcís Feliu de la Penya i Martí Piles, feia les seves produccions tèxtils a casa del segon, al carrer de la Basea (ben a prop de la fàbrica de la vídua Torres). El magatzem que els Duran tenien a l’Hostal de l’Alba era una «fàbrica», en el sentit d’espai on es concentraven treballadors (de ben segur dones) que treballaven per a algú (els Duran, detentors de l’estanc o monopoli del tabac), en aquest cas manipulant tabac i acabant productes tabaquers (vegeu: GARCIA ESPUCHE, La Ciutat del Born…).

En algunes ocasions, el terme fàbrica s’emprava per denominar una eina de treball, com ara una «frisera o fàbrica per frisar».

Tant en el fet de l’energia de persones com la vídua Torres, com en el de les capacitats per a la recuperació després de la desfeta de 1714, devien comptar l’interès i la importància, a Barcelona, de la fabricació de fils d’or i de plata. L’interès per la passamaneria i el seu èxit innegable encaixen amb dos fets: el tipus d’indumentària barcelonina i catalana, que al llarg del segle XVII va veure el triomf dels colors i dels ornaments (a l’abast de tothom); i la voluntat de fer produccions dirigides no tan sols al consum de la capital o del Principat, sinó per exportar-les.

Com hem fet notar en un altre lloc, la producció barcelonina de puntes, que implicava el treball domiciliari d’una gran quantitat de dones, es venia en bona part a la resta de la Península: l’esmentat Martí Piles i la seva filla en proporcionen un bon exemple.

Domènec Rojas, notari, vivia en una casa pròpia a la plaça de l’Oli, amb la dona, tres fills, quatre filles i una criada.



88. AHCB, Arxiu del Veguer, Processos, XXXVII.557, 1713-1715.

L’any 1716, Jeroni Turó, pedrenyaler, vivia en una casa de Josep Galcerà de Pinós al carrer de Sant Pau, amb la dona i un fadrí.



89. AHCB, Arxiu del Veguer, Processos, XXXVII.556, 1712-1713.

Joan d’Olmera i de Bianya, cavaller de Barcelona i oïdor militar, va abandonar la ciutat abans del setge; l’any 1716 no consta a la plaça de Santa Anna. El carreronet, amb entrada pel carrer dels Arcs i sense cap altra sortida, era l’immediat i paral·lel al carrer dels Boters.



90. CASTELLVÍ, CNH3, p. 813 i 815; BN, Ms. 22513, p. 2v; 26r.

Basset va explicar per quina raó es quedava a Barcelona: el seu honor no li permetia prendre el camí de l’exili (CERVERA TORREJÓN, Joan Baptista Basset…, p. 150 i 151).

La ràbia i la impotència sovint prenen vies que s’allunyen de l’humor. A Barcelona, el 16 de juny de 1713, algunes quadrilles d’homes van anar a casa dels nobles partidaris de la submissió a l’enemic a manifestar a llurs famílies que els seus caps eren uns traïdors i que si no es retractaven experimentarien l’últim rigor: el definitiu.

El 13 de juliol, com a resposta a la representació dels aragonesos i valencians, els Comuns destinaren persones per visitar-los. Anaren a casa de José Gaetano de Suelves y Aranguren, regent del Consell d’Aragó, un dels dos representants dels aragonesos, on es trobava també l’altre, Antonio Juan de Gurrea Aragón Benavides y de la Cerda, marquès de Castro Pinós. I a casa del comte de Cirat, un dels dos representats dels valencians, on hi havia també l’altre, Josep Vicent Torres Eiximeno (CNH3, p. 587).

Més endavant, ja començat el setge, Josep Camañes, ben atent a tot allò d’essencial que passava a la ciutat i, en concret, al paper que hi jugaven els valencians, copià una nota enviada pel comte de Cirat al conseller en cap, sobre la intervenció dels valencians en la defensa de Barcelona: «Excelentisimo Señor. En ejecución de lo que ofrecí a Vuesa Excelencia cuando se sirvió llamarme y proponerme como valenciano, lo mismo que el marqués de Castro Pinós por aragonés, y a don Matheo Ybañes de Mendoza, por castellano; en orden a que los de estos tres Reinos que se hallan dentro de esta excelentísima ciudad hagan el servicio militar posible para que la célebre coronela tenga algún alivio en su incesante aplicación contra tan porfiado sitio, he convocado generalmente por escrito a todos los valencianos que han ocurrido a mi memoria y noticia, excepto los ocupados en el servicio; y habiendo concurrido los contenidos en la nómina que con esta respuesta pongo en mano de Vuesa Excelencia, han convenido en el deseo de desempeñar con las mayores veras la calidad de hijos de esta excelentisima ciudad, y vasallos de un mismo dueño, cuya libertad y triunfo lo ha de ser para todos nosotros, al paso que su ruina lo sería tambien para todos los Españoles; pero no lo permitirá la misericordia de Dios: fiamos los valencianos tendrá Vuesa Excelencia tanta justificación en el comando de estos hijos adoptivos como en sus naturales; y así es ocioso molestar a Vuesa Excelencia con el recuerdo prolijo de la diferencia que Dios ha puesto en este teatro del mundo al modo de las jerarquías celestes, y de la uniforme miseria que se padece, siendo en los más tan extrema que será precisa y única sepultura el honrado terreno de la muralla, haciendo el último esfuerzo y sacrificio en servicio de Dios, del Rey y de la Patria» (BN, Ms. 22513, p. 6v i 7r).

Sobre l’embarcament de les tropes imperials, vegeu: ALCOBERRO, L’exili austriacista…, vol. 1, p. 40 i s.; primer embarcament a Barcelona el 2 de juliol de 1713.

Juan de Ahumada va morir a Nàpols el 1726. El comte de Cirat havia nascut el 4 d’agost de 1640 (era força més vell que la seva dona).

Sobre el personatge, vegeu: PÉREZ APARICIO, FELIPO ORTS, «Un drama personal i col·lectiu…»; CHIQUILLO PÉREZ, «La nobleza austracista…» Com sabem, Josep Salon vivia l’any 1710 a casa de Torres Eiximeno; el 30 de juny de 1711, un Josep Salon i Sans, de Vila-real, va fer de testimoni del casament, a la parròquia de Santa Maria del Pi, d’un ferrer d’aquesta població (ASMP, Matrimonis, 30 juny 1711); l’any 1715, un don Joseph Salon vivia al carrer de la Canuda, amb un Vicenç Salon (ASMP, Llibreta de comunió pasqual 1715; CNH4, p. 360); un Josep Salon té minibiografia al document sobre els exiliats publicat per Giovanni Stiffoni, citat més amunt, però s’hi indica que era aragonès: «Josep Salon es aragonés, y sirvió desde los principios entre los voluntarios de Aragón, y certifica Quirós que sirvió en defensa de Barcelona de Theniente de la Compañía de Cavallos del Capitán Mallorca y después de Agregado en el Regimiento de San Miguel: no presenta más papeles, y los informes, que se tienen son contrarios, llegó aquí el año 1718, está en Ungría» (si el «nostre» Salon fos aragonès, no s’hauria enfrontat al comte de Cirat: potser hi havia dos Josep Salon). Francesc, Josep i Jaume Lloris eren els «Lloris de Xàtiva». Pere Vallterra Blanes i Borja era mestre racional i tresorer general del Regne de València; el 3 de desembre de 1711, sent vidu de Josepa Sanguino y Minuerte, es va casar a Barcelona amb Agnès Bòria, filla del noble Gabriel Francesc Bòria i de Gualba (ASMP, Matrimonis, 3 desembre 1711); el 24 d’octubre de 1713, va nomenar procurador seu Miquel Llorell, notari causídic (AHPB, Ignasi Teixidor, Setzè manual 1713, 24 octubre 1713); el 12 de desembre de 1713, afirmava tenir quaranta-cinc anys (AHPB, Pere Pau Ribes, Manual quaranta-i-unè 1713, 12 desembre 1713); el 16 d’agost de 1716, Carles III el nomenà marquès de Vallterra. Sobre Francesc Carrós vegeu més endavant. Les dificultats dels valencians a Barcelona, malgrat el nivell econòmic que podien haver tingut abans, foren grans: consta, el 4 d’abril de 1711, que Vallterra devia vint-i-vuit rals a l’agricultor Jaume Vidal, que testava a Barcelona, per roba que li havia venut i per confitura; el marquès de Boil, un altre dels valencians destacats que vivia a Barcelona esmentats per Josep Camañes, també devia a Vidal un dobló que havia donat a les seves germanes monges (APCCV, Cristòfol Aguilar, Manual 1707-1713, 4 abril 1711).



91. AHPB, Fèlix Costa, Manual 1711-1714, 28 juny 1713; Ignasi Teixidor, Quinzè manual 1713, 8 juliol 1713; CNH3, p. 544, 548 i 549.

El 24 de juliol de 1706, a Saragossa, Ramon de Vilana Perlas havia certificat el decret de Carles III segons el qual Magí de Viles tenia llicència «para abrir y buscar minerales de todos generos de metales» (HHSW, Spanien Varia, f. 426). Magí de Viles consta entre els exiliats austriacistes (ALCOBERRO, L’exili austriacista…, vol. II, p. 29).

Fèlix Costa, notari, vivia en una casa del clergue Jaume Vila al carrer d’en Petritxol, amb la dona, dues cunyades, un home i una criada. Ignasi Teixidor, notari, en una casa pròpia al carrer dels Escudellers, amb la dona, la mare, un fill, dues filles, un escrivent, un criat i una criada.



92. AHPB, Josep Amat i Reixach, Cinquè manual 1713, 29 juny 1713; Llibre d’inventaris 1709-1733, 2 octubre 1714.



93. Dietari de Santa Caterina citat, p. 356r; 356v i 357r; 357r i 357v; el manuscrit d’Emanuel Mas i Soldevila, «Relació del siti de Barcelona de l’any 1713 i 1714», a: Biblioteca Pública Episcopal de Barcelona, Manuscrit 419.

Emanuel Mas i Soldevila fou conseller segon el 1711, membre del Braç Reial, professor de lleis a la Universitat de Barcelona, autor de versos en català i castellà i de l’obra Desperdicios del Parnaso. L’any 1709 era administrador de l’Hospital de la Misericòrdia (ADB, Matrimoniarum 1709-1711, 19 novembre 1709). L’any 1716 vivia en una casa del carrer dels Mercaders, amb la seva dona i un fill; el notari Josep Güell, sogre del mencionat Mas, fou propietari de l’edifici, però en aquella data ja havia mort; consta com a propietària la seva vídua, Teresa Güell, que també hi vivia, amb un fill i una filla; la casa va patir molt els efectes del setge de 1713-1714 i el 1716 figura com a molt enderrocada.

La «columna» del Born era la piràmide que va fer aixecar Carles III el 1706 davant de les escales de Santa Maria del Mar que donen al Born per celebrar el fracàs del setge borbònic d’aquell any. El convent dels trinitaris descalços (on ara es troba el Teatre del Liceu) fou lloc sovintejat de reunions dels valencians refugiats a Barcelona.

El conseller sisè, triat el 30 de novembre de 1712, era l’esparter Jacint Clariana; el 1716 vivia en una casa pròpia al carrer de l’Esparteria, amb un fadrí i una criada.



94. CNH3, p. 570, 571 i 811; AHPB, Josep Vilamala, Esborrany 1713, 9 juliol 1713.



95. AHPB, Jeroni Casetas, Vint-i-quatrè manual 1713, 9 juliol 1713.



96. BN, Ms. 22513, p. 20r, 20v.



97. ACA, Col·legi d’adroguers i confiters de Barcelona, n. 9, 13 juliol 1713.



98. AHPB, Llibre de Deliberacions fetas per lo venerable col·legi de notaris públics reals col·legiats de Barcelona, començat en lo any 1712, 14 juliol 1713; BROWN, de MELCHOR, Vida i obra de Joan de Gualbes…, p. 117; CNH3, p. 598-600.

Uns quants volums que recullen la feina que el notari Abadal va iniciar l’any 1682 i acabà el 1713 es troben ara a l’AHPB. Els notaris guardaren la memòria de la ciutat, és a dir, dels seus habitants. Gràcies a la cura que els col·legues de Pere Abadal van tenir de les seves escriptures, coneixem, per exemple, dades del corder de viola Damià Corrales o del calderer Josep Poal, veïns del sector que ara és jaciment del Born; i també coneixem l’existència de l’hort dit de les Castellones, situat al carrer de Sant Pau. És un hort, en certa manera, fill del notari Pere Abadal, ja qui a ell es deu la memòria d’haver existit.

Guillem Bosom, notari, vivia en una casa de la vídua de corredor d’orella Anna Grosset al carrer del Portal Nou, amb un fill i una filla.

Josep Brossa i Elias, notari, vivia en una casa pròpia al carrer de Sant Pere Més Baix, amb la dona i una criada.



99. Dietari de Santa Caterina citat p. 258v.



100. CNH3, p. 638.

S’estima que l’exèrcit de les Dues Corones disposava de 90.000 homes; al cordó al voltant de Barcelona n’hi devia haver uns 39.000, sense comptar els que es trobaven als vaixells. Dins la ciutat hi devia haver una xifra similar de persones (no de combatents). Pel que fa a la comparació de soldats, és evident que la desproporció en favor dels assetjants era molt gran. Es disposa de diverses xifres, però cal tenir en compte de quin moment del setge es parla, ja que les baixes de les forces regulars foren molt grans. Per a un estudi detallat d’aquesta qüestió complexa, vegeu: HERNÀNDEZ, RIART, Els exèrcits de Catalunya…, p. 67-94 (també s’hi aporta una interpretació sobre les baixes dels dos bàndols i una síntesi de les xifres donades per altres autors).



101. CNH3, p. 621, 622 i 714; BC, Fons Magarola, 75/8-1; ADB, Parròquia de Santa Maria del Mar, Expedients matrimonials, vol. 12 1712-1713, 25 juliol 1713; APSJP, Llibre de desposoris 1698-1731, 25 juliol 1713.

A la llegenda del gravat de Francesc Santacruz que mostra el setge de Barcelona, del qual parlarem més endavant, es llegeix: «21. Batería de ocho cañones, con que tiraron ocho días a dicho convento, y linea de contravalación, y casa de Zafont, y su trincheramiento.»

Josep Camañes va anotar: «Se pasaban de Barcelona al enemigo duque de Pópuli, general del partido enemigo que avistó con el ejército comandaba el llano de Barcelona el dia de San Jaime [25 de juliol], y dia de Santa Ana [26 de juliol] se pasaba el coronel y conde de Clariana [Antoni de Clariana i Gualbes], también su cuñado conde de Maguerola [Antoni de Magarola i Sentmenat]. Yo los vi entrar prisioneros por el Portal del Ángel. El mesmo dia se pasaba, se dijo, el conde de Meca [Ramon Meca i de Cardona] y un pintor pariente de Maguerola, jibudo» (BN, Ms. 22513, pg. 131v).

Teresa de Clariana i Gualbes, comtessa de Múnter, vivia en una casa pròpia al carrer dels Mercaders, amb dos fills, una nora, un clergue, set criats i set criades (un altre dels grans «serveis de casa» de la ciutat).

Emanuel Flix fou conseller en cap de Barcelona des del 30 de novembre de 1712, al 30 de novembre de 1713; president del Braç Reial durant la Junta de Braços de Catalunya, votà en contra de la guerra a ultrança, però acatà la decisió de la junta; va sobreviure al setge: vegeu el manual de 1714 del notari Josep Ignasi Vidal (AHPB): el 23 de setembre de 1714, ell i la seva dona, Maria Florit, van nomenar procurador el fadrí sastre Joan Capdevila; el 25 de novembre de 1714, però, ja era mort, la seva vídua, Maria de Florit i de Creixell, protagonitzà una acta notarial en aquesta data; a l’«apeo» inicial del cadastre hi consta Maria Flix, vídua de doctor en drets, vivint en una casa de Joan Jalpí de Massanés, a la Davallada de Viladecols, amb dos fills, tres filles, dos clergues, un fadrí i dues criades (els béns d’Emanuel Flix van ser segrestats després de l’11 de setembre); els anys 1708 i 1709, Francesc Flix, Emanuel Flix, la seva dona Maria, Maria menor i Gertrudis Flix consten a la plaça del Regomir a les llibretes de comunió pasqual de la parròquia dels Sants Just i Pastor (APSJP); el novembre de 1713, la família Flix també hi vivia (vegeu, més endavant, la mort del seu fill Emanuel); l’any 1714, Emanuel i Gertrudis Flix consten al carrer de la Carnisseria d’en Sorts a la llibreta corresponent; a la de 1716 els Flix figuren a la Davallada de Viladecols; cal afegir que el 15 de maig de 1711 fou batejat Salvador Emanuel Josep de Flix, donzell, fill legítim i natural dels cònjuges Emanuel de Flix i Maria Albertí (lògicament, la seva primera dona), de qui fou padrina Gertrudis, filla del matrimoni.

El 1716, Bonaventura Aymerich, traginer de mar, vivia a la botiga d’una casa del negociant Josep Serra al carrer d’en Jaume Giralt, amb la seva dona i un fill. Salvador Trulls, fadrí forner, en una casa del sastre Miquel Raurell al carrer dels Banys Vells, amb la dona i un nen. Francesc Serra, notari, en una casa pròpia del carrer d’en Puiggener, amb la dona, un fill, una criada i un «oficial de pluma» (escrivent).



102. AHCB, Consell de Cent, Registre de Deliberacions, 1B.II-222, 25 juliol, 9 agost, 3 octubre 1713 i 7 gener 1714; AHPB, Gaspar Sayós, Trenta-tresè manual 1713, 8 i 13 agost 1713.

Les pasteres que funcionaven a la ciutat eren per a «sisenes» (la mesura més petita de pa), «pa de real» i «pa doble de dos reals».

Al gravat de Francesc Santacruz, el Rec Comtal s’aprecia amb força detall.

L’any 1716, reintegrat a la ciutat després del setge, el notari Francesc Móra vivia a la seva casa del carrer de l’Hospital, que disposava de tres botigues, amb la dona, la sogra, una criada i un escrivent. Gaspar Sayós, notari, vivia en una casa pròpia al carrer d’en Gignàs, amb dos fills, un clergue, un criat, un notari i dues criades. Ramon Muns, celler, en una casa pròpia al carrer Ample, amb la dona, sis fills, un estudiant, un aprenent i dues criades. Dídac Golorons, mercader, en una casa pròpia al carrer de la Basea, amb dos néts, dues criades, un criat, un fill i una noia. Esteve Basea, adroguer, en una casa pròpia al carrer dels Banys Nous, amb dues criades. Miquel Rigalt, argenter, en una casa pròpia al carrer de l’Argenteria, amb la dona, quatre fills, un fadrí, un aprenent, una criada i una neboda. Francesc Bosch, agricultor, en una casa de l’agricultor de Sant Feliu Pere Rocafort al carrer de les Freixures, amb la dona.



103. BC, Fons històric de l’Hospital de la Santa Creu, Llibre d’entrades de soldats 1710-1713; Llibre d’entrades de soldats 1714-1716.

Abans del setge s’utilitzaren, entre d’altres, els renoms següents: 5 gener 1712: Xampanya; 6 gener: la Rameu; 12 gener: Joli Cor, la Fransa; 28 gener: l’Esperansa; 28 gener: la Lliberté; 15 febrer: la Rosa; la Grandura; 14 setembre: Bel Flor; la Flor; 2 novembre: Perro; 7 gener 1713: la Joaneça; 10 gener: Petó; 8 febrer: Esquirol; 25 febrer: Boniqué; 22 juliol: la Tulipa. Se’n repetien alguns, com ara la Rosa, la Flor, Joli Cor, Xampanya.



104. AHCB, Consell de Cent, Registre de Deliberacions, 1B.II-222, f. 193, intercalat; Arxiu del Veguer, Processos, XXXVII.557, 1713-1715.

Josep Hereu, «tendero», vivia en una casa pròpia al carrer d’en Cuch, amb la dona, un nebot i dues nebodes.



105. AHPB, Resolucions del Co·legi de Notaris Públics de Barcelona 1698 a 1719, 2 agost 1713.

Francesc Minguella, notari, vivia en una casa pròpia al carrer de la Portaferrissa, amb la dona, quatre fills i una criada (sobre els Minguella, vegeu: Albert GARCIA ESPUCHE, Barcelona entre dues guerres. Economia i vida quotidiana (1652-1714), Eumo Editorial, Vic, 2004.



106. ACA, Col·legi d’adroguers i confiters de Barcelona, n. 9, 8 i 11 agost 1713.

Jaume Fàbregas, adroguer, viva en una casa pròpia al carrer del Born al Pla d’en Llull, amb la dona, tres fills, un fadrí, un aprenent i vuit nens.



107. CNH3, p. 599 i 600; p. 631-633; AHPB, Fèlix Cussana, Llibre primer de testaments 1692-1719, 8 agost 1713; Plec de capítols matrimonials 1692-1719, 8 agost 1713.

Basquinya, del castellà basquiña, falda que es portava els dies de festa.

Fèlix Cussana, notari, vivia en una casa pròpia al carrer de la Boqueria, amb la dona, quatre fills, una filla, la sogra, un clergue, el notari Bonaventura Olzina, un fill, la dona, un mestre dels fills, un estudiant, un escrivent i dues criades.



108. ADB, Matrimoniarum 1711-1715, 7 novembre 1713.

Ja hem vist que els canons consten a la llegenda del gravat de Francesc Santacruz: «21. Bateria de ocho cañones, con que tiraron ocho dias a dicho Convento…»

Als llibres de l’hospital que recullen les entrades de soldats malalts o ferits només consta, el dia 10 d’octubre, l’entrada d’un Pedro Martínez, soldat de granaders del regiment de Santa Eulàlia, i no es va fer constar que hi morís.



109. AHPB, Josep Soldevila i Masdeu, Trenta-dosè manual 1710-1713, 11 agost 1713.

Juan Felipe de Villarroel va morir el 1727 i el va succeir, com a marquès de San Vicente del Barco, Fernando Manuel, fill del seu primer matrimoni, amb Francisca Cabeza de Vaca y Quiñones. Melchor havia nascut a Valladolid el 1690 i era fruit, com els seus germans més petits José Antonio i Bernardo, del segon matrimoni del seu pare, amb Catalina de Tovar (1666-1727).



110. AHPB, Llibre de Deliberacions fetas per lo Venerable col·legi de notaris públics reals col·legiats de Barcelona, començat en lo any 1712, 18 i 21 agost 1713, i paper solt sense data.



111. APCCV, Fulgenci Artich, Manual 1708-1716, 12 febrer i 16 agost 1713; ASMP, Llibre d’òbits 1708-1716, 21 agost 1713.

El canó de vidre estava ple d’aigua (un fet difícil d’entendre, ja que l’aigua faria malbé el paper; era potser aigua beneïda?).

En aquestes actes consten entre els testimonis els notaris valencians Vicent Gaspar de Salafranca i Josep Mocholí: per aquests i altres fets similars, es percep que els col·legues valencians de Fulgenci Artich mantenien relació amb ell.

Era habitual identificar els morts. El 16 d’abril de 1714, el prior del convent de Sant Agustí confessà, davant el notari Fulgenci Artich, que tenia en comanda i pur dipòsit, de part de Jaume Lloris, doctor en drets, del Consell de Sa Majestat i assessor de la governació de Xàtiva, un taüt de fusta que contenia el cadàver d’Anna Maria Martínez de la Raga, vídua de Vicent Lloris i mare de Jaume, i una castanyeta de vidre amb un pergaminet amb el nom i el cognom de la difunta (APCCV, Fulgenci Artich, Manual 1708-1716, 16 abril 1714; un dels dos testimonis era el notari valencià Josep Mocholí; trobarem de nou Jaume Lloris Martínez de la Raga com a testimoni del dipòsit d’un cadàver).



112. BN, Ms. 22513, p. 131v; CNH3, p. 628 i s.; dietari de Santa Caterina citat p. 360r; AHCB, Revistes, sense signatura, «Succinta memòria de la que passà, en pendrer la resolució lo Principat de Cathalunya de sa defensa, en la Junta de Braços Generals per est fi convocada als 30 de Juny de 1713 y relació breu del siti de Barcelona que se comensà a 25 de Juliol del any 1713 fins als 13 de setembre de l’any 1714 que se entregà esta capital a la deguda obediència del Rey Nostre Senyor (que Déu guarde) y entrega dels portals y Montjuich al Excel·lentíssim Senyor Duch de Berbich generalíssim de las dos coronas» (p. 23) (vegeu la cita a: Agustí ALCOBERRO, «Crònica del setge de Barcelona de 1713-1714, del notari Aleix Claramunt: per desengany dels esdevenidors», Estudis Històrics i Documents dels Arxius de Protocols, XXVI, Barcelona, 2008, p. 269; i un estudi sobre el document a: Mireia CAMPABADAL I BERTRAN, «Entre el blat i la pólvora. La memòria del setge barceloní de 1713-1714 a través de dos dietaris personals en català», Pedralbes, n. 28, 2008, p. 89-106.

Sobre l’autoria de la «Succinta memòria», podem apuntar una hipòtesi. L’autor escriu, el 9 d’abril de 1714: «Se passà per las armas un úngaro per haver robat en casa [sic: no en "una casa", sinó "en casa"] roba en la porxada, y en casa Dn Plàcido set gallinas, y encara que per dit robo no mereixia pena de mort, pues la roba, estimada, valia setze ll[iures] nou s[ous], però per ser devant lo cuerpo de guàrdia del G[enera]l y haverse trobat en casa de un jutge, y en lo temps tan crítich, se condemnà a mort…» (p. 73) (tornarem a parlar del robatori). Sembla clar que un dels furts es va fer a casa de l’autor, que, a més, coneixia el detall de la valoració de la roba sostreta. Els fets passaren davant de la Casa de la Diputació i a prop d’aquesta i de la plaça de Sant Jaume.

«Don Placido» era, raonablement, el jutge Plàcid de Copons de Malmercat (que potser havia ocupat la casa del felipista Francesc de Copons i Grimau, a la Davallada de Sant Miquel). D’altra banda, i això és el que més interessa, la casa situada davant de la Casa de la Diputació (i davant del cos de guàrdia esmentat) només podia ser la de Miquel de Calderó i Masdovelles, al carrer del Call cantonada amb la plaça de Sant Jaume i el carrer de la Ciutat. Aquest, destacat austriacista, va marxar a la seva casa d’Alella després de l’11 de setembre de 1714, i la casa de la plaça de Sant Jaume la va ocupar Gregori Matas i Pujol, felipista ben conegut (els béns de Calderó foren segrestats). Miquel de Calderó i Masdovelles va fer testament l’any 1715, deixant com a hereu el seu nét, Miquel de Calderó i Vidal, que havia estat capità de la Coronela. Al testament va explicitar amb contundència que deixava fora de l’herència el seu fill Francesc de Calderó i Resplans. En efecte, el considerava indigne de ser l’hereu: «En ningun temps Francisco de Calderó i Resplans […] puga venir a succeir en ma heretat»; «per ser indigne y incapàs per los motius y causas tinch expressades en lo paper entregat al notari de mon testament, del qual ne té copia firmada de mà mia propria, pera que quant menester sia y si li sia demanada la puga ensenyar.» Tot sembla indicar que la indignitat de Francesc de Calderó era el seu felipisme intens, malgrat haver-se quedat amb el seu pare a la ciutat assetjada (no era fàcil, l’any 1715, explicitar la causa al testament, i s’entén la prudència de Calderó, que va deixar en mans del notari un escrit a part que aclaria les causes) (AHPB, Josep Llaurador i de Satorre, Llibre primer de testaments 1682-1720, 13 octubre 1715; testament de Miquel de Calderó i Masdovelles i, el mateix dia, testament de Jerònima Vidal, dona de Francesc de Calderó, nora de Miquel de Calderó i Masdovelles i mare de Miquel de Calderó i Vidal: ella trià el seu marit entre els marmessors, així que per a ella la «indignitat» d’aquest era «suportable»; Llibre d’inventaris tercer 1712-1737, 1 octubre 1716 i 17 abril 1717: inventaris dels béns de Miquel de Calderó i Masdovelles i de Jerònima Vidal; Trenta-sisè manual 1718, 15 març 1718: com que necessitava diners, Miquel de Calderó i Vidal va vendre a Gregori Matas i Pujol la biblioteca del seu avi, conservada a la casa de la plaça de Sant Jaume i formada per 3.538 volums). L’autor de la «Succinta memòria» era felipista, com es desprèn del seu escrit, i va ser portat a la presó per negar-se a entrar de guàrdia. El 8 d’agost de 1714, va escriure: «Per ocasió d’haver-me posat a la presó lo dia de vui per no entrar de guarda i tenirme per afecte al rei nostre senyor (que Déu guarde) no poguí continuar lo diari ab la forma de notar cada dia i per diades lo que anava ocorrent, i aixins en general relataré lo que sucsuí en lo restant del siti» (p. 99; citat per Mireia Campabadal) (finalment, i menys important: com hem dit, quan l’autor de la «Succinta memòria» parla de la casa del furt, escriu «en casa»; si es tracta, com creiem, de la casa dels Calderó, aquesta era propietat del seu pare i no de Francesc. Encara que aquest hi vivia, no podia escriure «a casa meva»). Sembla raonable plantejar com a hipòtesi l’autoria de Francesc de Calderó i Resplans. Una via de comprovació seria localitzar un escrit autògraf seu i comparar la lletra amb la de la «Succinta memòria».

Antonio Colón de Portugal y Cabrera, comte de La Puebla, gallec, era tinent mariscal; el 1695, Josefa Colón de Portugal es va casar en primeres núpcies amb Manuel Eguiluz. El dietari del convent de Santa Caterina (p. 360r) dóna l’edat de l’ajusticiat Eguiluz: trenta-tres anys.

Francesc de Castellví apunta que el valencià disfressat de clergue era un home «acomodado en su país», que fou ajusticiat el 26 d’agost. Sent persona acomodada a València, hem de pensar que no es tracta del valencià, criat d’un cavaller català, ajusticiat per portar cartes a Mataró. El 24 de maig de 1713, Manuel Eguiluz Corquera, «sergent major del regiment de Guadalajara», declarà sobre la solteria de l’aragonès d’Oliete Juan Antonio Menguijón, capità de cavalleria del regiment dels Agregats (ADB, Matrimoniarum 1711-1715, 24 maig 1713).



113. APSJP, Reverenda Comunitat, Llibre de Determinacions 1703-1741, 26 agost 1713.



114. ACA, Generalitat, G.123, 28 agost 1713.

Van rebre les mateixes coses, per la seva primera cura, els molts ferits del regiment dels Alemanys o de Sant Narcís, del qual era coronel Joan de Madrenas, que lluità al convent de Santa Madrona.



115. AHCB, Consell de Cent, Registre d’Ordinacions, 1B.IV-44, 6 agost 1713; AHPB, Josep Ferran, Trenta-quatrè manual 1713, 2 setembre 1713; dietari citat de Mas i Soldevila; AHCB, Revistes, sense signatura, «Succinta memòria…», p. 31; CNH3, p. 597.

Josep Ferran, notari, vivia en una casa pròpia al carrer de la Basea, amb la dona, un escrivent i dues criades; austriacista, defensor de les Constitucions, els seus béns foren confiscats després de la derrota de 1714; el poeta Joan Bonaventura de Gualbes li dedicà una poesia vindicativa.



116. AHPB, Marià Ros, Descripcions, inventaris y pactes de apprehencions de differents partits de or plata y moneda trobada en differents Iglesias, Convents y casas particulars de la p[rese]nt ciutat fetas a instancia dels Ex[cel·lentíssi]ms y fidelissims S[enyo]rs Deputats y Oydors de comptes del General de Cat[alunya]; CNH3, p. 597; AHCB, Revistes, sense signatura, «Succinta memòria…», p. 25.

Castellví va escriure: «El vicario general pasó a los conventos de religiosas y las advirtió que les apremiaría con censuras si no manifestaban lo que tenían a su cargo de los ausentes, con lo que las religiosas manifestaron el dinero, joyas y alhajas de los ausentes.» Emanuel Mas i Soldevila apuntà: «Als 31 d’agost de 1713 se feren públicas cridas que qualsevol que tingués diners o plata y altras cosas preciosas y qualsevols altras de persones de esta ciutat absents y habitants en terras ocupadas de lo senyor rey Felip, los manifestassen dins lo termini de tres dias, sots pena de 500 lliuras y altras arbitràrias.»

El document «Luz de verdad…» ja citat, de les carmelites descalces, descriu amb molt detall les visites al convent per buscar-hi joies (la primera l’1 de setembre), el trencament de la clausura (fins i tot dormint al convent), els escorcolls, l’enderroc de parets, etc.

Marià Ros, notari, vivia en una casa pròpia al carrer del Pi, amb la dona, un fill, dues filles i una criada. Jeroni Sadurní fou caixer de l’esmentada companyia de Santa Creu; l’any 1716, una Maria Sadurní, vídua de mercader, vivia en una casa pròpia al carrer de la Basea, amb quatre fills, dues filles, un fadrí botiguer i dues criades. Pau Torras, clergue, en una casa pròpia al carrer de Sant Cugat, amb un germà i una vídua. Un Bernat Barnoya, militar, posseïa una casa a la placeta de Sant Agustí, però no hi vivia. Magí Mercader, ciutadà honrat, vivia en una casa pròpia al carrer de la Basea, amb la dona, tres fills, tres filles, la sogra, dos clergues, un criat, tres criades i una ama. Francesc de Copons, en una casa pròpia a la Davallada de Sant Miquel, amb la dona, set criats i cinc criades.



117. BN, Ms. 22513, p. 132v; 132v; 132v; 133r; 133r; 133v; 133v i 134r; 105r; 135r.

A la llegenda del gravat de Francesc Santacruz, es llegeix: «20. Convento de S. Madrona demolido por el enemigo, y línea de comunicación hasta el castillo y sus trincheras.»

Thymus vulgaris; en català: farigola, frigola, timó; en castellà: tomillo, tremoncillo, timoncillo; timó: farigola al Solsonès, Urgell, Segarra, la Llitera, Conca de Barberà, Ribera d’Ebre, País Valencià; sopes escaldades: les que no s’han bullit, sinó que s’escalden amb aigua bullent i oli (també sopa de pa, tirant aigua bullent al pa i l’oli).

L’any 1714, Francesc Català, comte de Cerdanet, i el seu fill Pasqual Català de Montsonís vivien al carrer de la Mercè (APSJP, Llibreta de comunió pasqual 1714); el segon, alferes de la companyia dels Estudiants, fou ferit durant els atacs d’agost de 1714 (CNH4, p. 345). El fill del comte de Cerdanet té minibiografia al document sobre els exiliats citat més amunt: «Don Pasqual Català de Monsonís es valenciano, hijo del conde de Cerdanet que siguiò à S. M. desde el año 1706. Quirós dice que en defensa de Barcelona fue theniente de la compañía de Estudiantes, y después capitán del regimiento de Buzquetz, no hay otro documento, y llegó aquí el año 1716.» Vicenç Rodríguez, vicari de Xiva, i Florià Fuster, vicari de Vila-real, es comptaven entre els convençuts d’un miracle que salvaria Barcelona. Sobre el vicari de Xiva, Castellví va escriure: «Estaba en concepto del pueblo que predecía las cosas» (CNH3, p. 693). L’opinió que d’ell tenia Josep Camañes no era gens bona. Sobre Francisco de Aliaga vegeu més endavant. «Francisco», amic de Josep Camañes, era Francesc Llorens i Morgades, de Tarragona, capità de cavalleria del regiment de Sant Jordi; Francesc de Castellví l’inclou entre els ferits el 6 de setembre de 1713 (CNH4, p. 358 i 473); Camañes esmentà una altra vegada el seu amic el 2 de juny de 1714; l’amistat podia venir de la coincidència en la formació militar: el valencià va presentar el seu «memorial» com a aspirant a capità de cavalleria.

Francesc Josep Mayans, veí d’Oliva, feia anys que era a Barcelona: el 4 de desembre de 1708, hi actuà com a procurador de Lluís de Borja i Centelles, marquès de Taracena (APCCV, Fulgenci Artich, Manual 1708-1716, 4 desembre 1708). Leonardo, l’amic de Josep Camañes, no consta mai amb el seu cognom; segons escriu l’autor del diari (p. 95r), Leonardo tenia la casa a «San Cristóbal», segurament Sant Cristòfol de Massalleó, al Matarranya, a uns 50 quilòmetres al nord de Morella. Baltasar de Montaner i de Ramon, noble, va ser ferit l’11 de setembre de 1714; l’any 1716 vivia en una casa pròpia al carrer del Governador, amb un criat i una criada. Sobre Tomàs Anglesola vegeu més endavant.



118. CNH3, p. 631; AHPB, Resolucions del col·legi de notaris públics de Barcelona 1698 a 1719, 25 i 31 agost 1713; Rafael Albià, Llibre de consells de la confraria dels paraires 1703-1714, 30 agost 1713; ACA, Col·legi d’adroguers i confiters de Barcelona, n. 9, 1 setembre 1713; AHPB, Josep Ferran, Trenta-quatrè manual 1713, 9 setembre 1713.

Es disposa de diferents versions sobre l’eficàcia de l’edicte. Mireia Campabadal ho esmenta al seu treball sobre la «Succinta memòria»: «L’anònim dietarista [felipista] insisteix diverses vegades en el fet que la resistència de la ciutat s’aconseguí només a través de coacció o de recompenses econòmiques. Així, davant del decret publicat el 25 [26] d’agost de 1713 amb l’objectiu d’ampliar les forces de la Coronela i que permeté mobilitzar 3.000 homes pagats, remarca la necessitat d’oferir una recompensa econòmica perquè, de voluntaris reals, només n’hi havia 900» (p. 22-23). Aquí és precisament on trobem una de les discrepàncies més marcades entre la gaseta [Gazeta de Barcelona, veu «oficial»] i la «Succinta memòria»: segons la primera, l’endemà anaren a la Rambla com a reforç de la Coronela «más de 12 mil hombres armados» (n. 5, p. 4), mentre que al dietari anònim aquesta xifra davalla dràsticament i s’anuncia, a més, que no fou sinó fruit de l’amenaça i la coacció: «A les 11 de la nit, se tocà arma falsa en la plaça i se feren crides que tots acudissen a la Rambla pena de la vida, per orde del senyor coronel, a on acudiren més de 800 hòmens» (p. 23). Segons Francesc de Castellví, se n’hi van presentar més de 10.000, una xifra molt més acostada, per tant, a la de la gaseta de Figueró (CAMPABADAL I BERTRAN, Entre el blat i la pólvora…, p. 99).

Rafael Albià, notari, vivia en una casa pròpia al carrer de la Barra de Ferro, amb la dona, tres fills, tres filles, dues criades, dos «oficiales de pluma» i un oncle clergue, beneficiat de Santa Maria del Mar.



119. AHCB, Consell de Cent, Lletres Comunes Originals, 1B.X-126, 24 setembre 1713; BRUGUERA,Historia del memorable sitio…, p. 336 i 337 (la nostra transcripció de la nota de Dalmau és una mica diferent de la de Bruguera; tot i que hem procurat ser exactes en allò fonamental, hem modificat algunes paraules per fer més intel·ligible el text, ja que el castellà de Dalmau era força deficient).



120. BC, Fons històric de l’Hospital de la Santa Creu, Llibre d’entrades de soldats 1710-1713, f. 498v; Llibre d’entrada de soldats 1714-1716, f. 62r. Víctor Alberto GARCÍA HERAS, «San Clemente en la Guerra de Sucesión:un reconocimiento insuficiente», a Tiempos Modernos, n. 24,2012.

La paraula normalment utilitzada era sombrero, en comptes de barret.

L’1 de febrer de 1714, va entrar a l’Hospital l’artiller Luis Martínez, també natural de San Clemente de la Mancha; hi va morir el 7 de febrer (BC, Fons històric de l’Hospital de la Santa Creu, Llibre d’entrades de soldats 1714-1716, f. 9r).



121. CNH3, p. 636; BN, Ms. 22513, p. 134r; dietari de Santa Caterina citat, p. 362r.



122. CNH3, p. 659-663; AHPB, Francesc Ferran, Sisè manual 1713, 3 octubre i 18 novembre 1713 (la segona data correspon a l’acord sobre el gànguil); BN, Ms. 22513, p. 70v; 3r; 134v; 134r; AHCB, Revistes, sense signatura, «Succinta memòria…», p. 38, anotació del 17 d’octubre; Consellers, Processos, C.1.XX-203; procés contra Tomàs Llopis i altres, informacions sobre l’espaser Rafael Esteve, vegeu més endavant).

Dalmau, almenys, es resistí a embarcar-se.

Josep Camañes va escriure el 9 d’octubre: «Se volvieron a la plaza de Barcelona el diputado, el coronel de caballería Dalmau, el general Rafael Nebot, el general de batalla don Josep Martí y Pons, con mil hombres» (p. 70); i l’1 de gener de 1714 anotà: «Se llevaron prisionero por mar a don Rafael Nebot, […] iba a un presidio. Dios mantenga la justícia» (p. 79r).

Francesc Ferran, notari, vivia en una casa pròpia al carrer dels Cotoners, amb un germà i una criada. Sobre Mateu Hereu i Vilalta i el seu pare Mateu Hereu, veïns de l’àrea que avui és jaciment del Born, vegeu: GARCIA ESPUCHE, La Ciutat del Born…; l’any 1713, Mateu Hereu i Vilalta tenia trenta-sis anys (AHCB, Consellers, Processos, C.1.XX-203, procés contra Tomàs Llopis i altres).



123. Rafael Albià, Llibre de consells de la confraria dels paraires 1703-1714, 5 octubre 1713.

La mateixa acta informa que Josep Oliveró havia tingut algunes «raons molt indecents» amb el capità de la companyia, i la confraria li donà a aquest plena satisfacció, mentre que Oliveró passà a ser soldat, obligat a fer les corresponents guàrdies i altres serveis.

Joan Massià (Macià), paraire, vivia en una casa pròpia a la plaça de l’Àngel, amb la dona, un fill, un germà, una filla i una criada. Josep Oliveró, paraire, en una casa pròpia al carrer de Sant Pere Més Baix, amb la dona, dos fills, dues filles, un aprenent i una criada.



124. AHPB, Francesc Rossinés, Manual 1713, 23 octubre 1713.



125. CNH3, p. 640; APSJP, Llibre de baptismes 1703-1716, 18 octubre 1713.



126. AHPB, Francesc Duran, Dinovè manual 1713, 20 octubre 1713. Vegeu: GARCIA ESPUCHE, La Ciutat del Born…

Francesc Duran, notari, vivia en una casa pròpia al carrer Mitjà de la Blanqueria, amb la dona, un fill, dues filles, tres nens, un mestre i dues criades.



127. BN, Ms. 22513, p. 24r; APSJP, Llibre de la funerària des del mes de janer del any 1710 fins al janer del any 1717, 1 i 3 novembre 1713 (el cadàver de l’albat es va treure de la plaça del Regomir, on vivia la família); BN, Ms. 22513, 26v; 26r; 30r; 30v; 74r i 75r; 30v, 31r, 31v, 32r, 32v, 33r, 33v, 34r, 34v, 35r, 35v, 36r i 36v; 77r i 78r; 90r; 23r; 23v; 91r.

«Besalamano»: Carta o targeta redactada en tercera persona amb la qual una persona es dirigeix a una altra, utilitzant l’abreviatura BLM (besa la mano), per comunicar-li alguna cosa, fer-li una invitació, etc.

El vessant personal de la vida del conseller en cap Emanuel Flix seguia el seu curs, com és lògic, en paral·lel a l’exercici de les seves obligacions. Uns dies després d’escriure al comte de Cirat, va veure morir un fill seu, albat de nom Emanuel, i l’1 de novembre en va dipositar el cadàver a l’església parroquial dels Sants Just i Pastor.

Els Lloris volien defensar la línia de comunicació, però sembla que, sobretot, qüestionaven el lideratge del comte de Cirat. Aquest i la seva dona, que devia tenir una influència notable sobre ell, consideraven que no era un destí «decorós».

Felip Armengol de Folch lluità a Barcelona el 1706; el mateix any fou nomenat lloctinent de batlle de València; quan els borbònics van posar setge a Morella el desembre de 1707, era governador polític i militar de la plaça; lluitant com a coronel fou ferit l’11 setembre de 1714; després passà a Nàpols (CNH2, p. 90, 247 i 369; vol. IV, p. 354 i 684; Carme PÉREZ APARICIO, «La respuesta valenciana a la abolición de los fueros. Los migueletes», Estudis, n. 37, 2011; PÉREZ APARICIO, FELIPO ORTS, «Un drama personal i col·lectiu…»). Carles III havia nomenat Cristòfol Mercader jutge del Reial Senat de València, el 1706, i fiscal del Consell d’Aragó, el 1707; després del setge fou regent de Nàpols (CNH2, p. 246 i 424; vol. IV, p. 564). Consta el 15 de febrer de 1713 que Cristòfol Mercader, marquès de la Vega de València, del Consell de Sa Majestat, regent al Consell d’Aragó, havia cobrat del mercader de Barcelona Jaume Fàbregues per l’arrendament de les salines d’Eivissa (APCCV, Cristòfol Aguilar, Manual 1707-1713, 15 febrer 1713). Josep Boil d’Arenós i Fenollet, marquès de Boil, portaveu del general governador de la Ciutat i Regne de València per privilegi d’1 de gener de 1707, acabà exiliat com tants altres austriacistes (vegeu: CHIQUILLO PÉREZ, «La nobleza austracista…»; PÉREZ APARICIO, FELIPO ORTS, «Un drama personal i col·lectiu…»); consta, a l’exili, entre els pensionistes del Banat de Temesvar, el 1737, com Francesc de Castellví (ALCOBERRO, L’exili austriacista…, vol. II, p. 266). El setembre de 1710, Josep Vicent Torres Eiximeno va nomenar Joan Baptista Falcó, de València, per l’ofici de mestre de portes i correu major (APCCV, Fulgenci Artich, Manual 1708-1716, 16 setembre 1710). Jeroni Bonet, argenter, fou nomenat el 1708 procurador de Joan Baptista Loza, del Consell de Sa Majestat (APCCV, Fulgenci Artich, Manual 1708-1716, 28 març 1708). Un Jeroni Bonet, natural de la ciutat de València, vidu de Joana Baptista Ugó, es va casar el 6 de maig de 1714 amb Caterina Martines, vídua del capità Agustí Quarteri (APSJP, Llibre de desposoris 1698-1731, 6 maig 1714). Nicolau és, potser, Josep Nicolau i Boix, valencià ferit durant el setge i que acabà exiliat (CNH4, p. 354).

La filla que Torres volia casar amb el fill dels comtes de Cirat devia ser Caterina Maria, la primogènita.



128. BC, Fons històric de l’Hospital de la Santa Creu, Llibre d’entrades de soldats 1710-1713, f. 498v.

Graz, ciutat natal de Guido de Starhemberg, era la capital de Steiermark (Estíria).



129. ACA, Col·legi d’adroguers i confiters de Barcelona, n. 9, 4 novembre 1713.



130. CNH3, p. 592, 602 i 676; AHPB, Antoni Cassani, Novè manual 1713, 5 novembre 1713.

Segons Castellví els vaixells que entraren a Barcelona el 27 d’octubre portaren presa una nau francesa i una fragata maltesa; no esmenta la nau Success (CNH3, p. 676).

El 13 de desembre de 1713, es va dir quins eren els tres vaixells armats en guerra per la ciutat i els seus oficials: Nostra Senyora de la Mercè i Santa Eulàlia, Miquel Vaquer, capità comandant; Sant Francesc de Paula, Josep Tauler, capità de mar i guerra; Santa Madrona, Joan Capó, capità de mar i guerra; tots amb cinc oficials més, nomenats per la Junta de Novena de Guerra (AHPB, Consell de Cent, Registre de Deliberacions, 1B.II-223, 13 desembre 1713).



131. BC, Fons històric de l’Hospital de la Santa Creu, Llibre d’entrades de soldats 1710-1713, f. 523v.



132. AHPB, Pere Pau Pujol, Llibre segon d’inventaris 1711-1721, 14 novembre 1713.

Estampilla:’Motlle de metall, de goma o d’altra matèria, que té de relleu les lletres o figures que s’han de marcar com a emblema o segell’ (DCVB).

A la llegenda del gravat de Francesc Santacruz consta una acció militar de dos dies abans, el 12 de novembre de 1713: «24. Función el dia 12. Noviembre, retirándose la cavalleria a la plaça.»

Pere Pau Pujol, notari, vivia en una casa del clergue Salvi Almató al carrer de n’Arlet, amb un germà notari (Sever), dues nebodes i una criada. Ramon de Dalmases i de Vilana va néixer a Barcelona el 28 d’agost de 1700 i fou membre de l’Acadèmia de les Bones Lletres.



133. CNH3, p. 609; dietari de Santa Caterina citat, p. 364v; AHPB, Tomàs Simon, Tercer llibre de testaments 1683-1727, 16 novembre 1713; Plec d’inventaris 1701-1727, 17 desembre 1713 (l’inventari continuà el 24 de desembre i s’acabà el 17 de gener de 1714).

És possible que la torre d’Horta fos la casa i heretat de Santa Eulàlia de Vilapicina i que en aquesta població Circuns pogués tenir algun contacte amb Carles III. Sobre Jaume Circuns, vegeu: GARCIA ESPUCHE, La Ciutat del Born… L’any 1716, la casa de Circuns al carrer de n’Oliver, on vivia, consta com a propietat del comanador Josep Circuns, que s’hi estava amb una germana, una cunyada (la dona del difunt Jaume Circuns), una filla, dos fills, una criada i un criat (disposar de criat era un signe inequívoc de riquesa, mentre que era del tot habitual comptar almenys amb una criada; a l’inventari consta la «cambra del criat»). La casa va ser enderrocada per fer la Ciutadella i consta al Llibre de les Valoracions com a propietat del comanador Circuns, valorada en 3.000 lliures, a descomptar les 200 de la desferra. Jaume Circuns posseïa una casa a la plaça del Born, cantonada amb el carrer de Montcada, on s’obria una botiga de teles; i una altra a la travessia del carrer dels Mirallers a l’Argenteria: les dues consten el 1716 com a propietat de Josep Circuns. L’any 1715 Maria Àngela i Francesca Circuns vivien al carrer Ample (APSJP, Llibreta de comunió pasqual 1715).



134. ACA, Col·legi d’adroguers i confiters de Barcelona, n. 9, 22 i 28 novembre, 14 desembre 1713; AHCB, Gremis, 2B.4.16, Llibre dels consells de la confraria dels mercers botiguers de telas fet en lo any 1708 fins a 26 febrer 1728, 3 abril 1714.

Jaume Lleopart, adroguer, vivia en una casa pròpia al carrer dels Flassaders, amb tres filles. Salvador Miró, adroguer, en una casa de Jeroni Claresvalls al carrer de la Portaferrissa, amb la dona, la mare, una germana, un aprenent i un criat. Ramon Huguet, adroguer, en una casa d’Estefania Roig al carrer dels Canvis Nous, amb una criada i un aprenent. Josep Camps, adroguer, en una casa de Francesc de Puiggener i d’Orís al Born, amb la dona, un fill, quatre filles, una criada i un fadrí.

Pere Màrtir Blanch, adroguer, en una casa de Caterina Rubert a les Barres de Llotja, amb la dona, un aprenent i una criada. Fèlix Seriola, botiguer de teles, en una casa de Felip de Ferran a la plaça del Born, amb un nen (la casa consta segrestada el 1716).



135. AHCB, Consell de Cent, Registre d’Ordinacions, 1B.IV-44, 21 juliol 1713; AHPB, Josep Vilamala, Esborrany 1713, 23 novembre 1713.

Lleute:’Llevat, massa fermentada’ (DCVB). El lleuter, nom derivat de lleute, era un instrument del molí.

Josep Vilamala, notari, vivia en una casa del capità de nau Ros al carrer de la Basea, amb la dona, un fill, una filla, una cunyada, un escrivent i una criada.



136. BN, Ms. 22513, 135r.



137. BN, Ms. 22513, p. 21r, 21v, 22r i 22v.

El comte de Cirat fou nomenat batlle per Carles III el desembre de 1706. La «Torre de los Lloris» ha deixat empremta a la toponímia de Xàtiva. Sobre Josep Ceverio Folch de Cardona, vegeu: PÉREZ APARICIO, FELIPO ORTS, «Un drama personal i col·lectiu…»; CHIQUILLO PÉREZ, «La nobleza austracista…». El 30 de novembre, Josep Camañes va escriure: «Vino el conde Cirat, no me encontró, y le volví la visita al otro día, y nos fuimos ambos a visitar al marqués de Palomares [Juan Ruiz de Alarcón], a la calle de la Canuda, y no le encontramos y nos dividimos» (p. 54r); l’any 1716, el marquès de Palomares vivia en una casa de Ramon Rosales, capità de guàrdies velles, al carrer de la Canuda, amb la seva dona, una filla, un criat i una criada.

El 12 de desembre, Camañes dibuixà una creu al seu quadern i anotà: «Diciembre a 12 de 1713, a las once de la noche hice esta cruz.

Dios que me de salud para enmendarme de mis pecados» (p. 18v). L’11 de novembre de 1714, Carlos Gasulla, que havia superat el setge, va ser testimoni del casament de Vicent Torres Lloris, de València, amb Anna Maria Carbó, filla de Vicent Carbó, notari de Morella (APSJP, Llibre de desposoris 1698-1731, 11 novembre 1714).



138. APCCV, Fulgenci Artich, Manual 1708-1716, 5 octubre i 25 novembre 1713.

El paborde Felip Domènech i Ramon Portocarrero foren dos dels quatre marmessors de Josep Rosell. El mercader Francesc Jofré va ser un dels testimonis de la publicació del testament: eren veïns del carrer de Montcada, on Jofré vivia, el 1716, en una casa del «marquès de Junyent» (Francesc de Junyent i de Vergós, marquès de Castellmeià), amb la dona, dos fills, una filla, dues criades, un clergue i un nen. Vicent Artich, alferes del regiment dels Desemparats, va ser un dels testimonis del testament de Gaspar Falcó; aquest es trobava a la ciutat feia anys: consta en una acta del 31 d’octubre de 1708 del notari Cristòfol Aguilar (APCCV, Cristòfol Aguilar, 31 octubre 1708).



139. ALCOBERRO, CAMPABADAL,Cròniques del setge de Barcelona…; Dietari de Santa Caterina citat, p. 364v; 364v; 363r; BN, Ms. 22513, p. 3v; 2v; 66r; 68r; APSJP, document esmentat, setembre 1716; BN, Ms. 22513, p. 72r; 47r; 76v; 64v; 63v; 85v; 84v; 86r; 88v; 84r.

Josep Maria Torras i Ribé recorda que «seguint les anotacions dels dietaris, es pot advertir que el bloqueig marítim que patia Barcelona no era obstacle perquè, de tant en tant, arribessin a la ciutat embarcacions carregades de queviures, i fins i tot flotes senceres, procedents de Mallorca, de Sardenya i de diversos ports italians i del nord d’Àfrica, que permeteren d’alleugerir la penúria alimentària que patia la ciutat durant l’hivern de 1713» (La guerra de Successió…, p. 353).

Convé saber que l’alimentació habitual de la població fora d’etapes com la del setge era força abundant i variada: el contrast amb l’etapa de l’encerclament, per tant, fou acusat. L’any 1716, a casa del passamaner Joan Pou, on estava allotjat l’irlandès Gregorio Nicolás French, al migdia es menjaven dos entrants, l’olla (amb carn o peix) i postres; i cada matí es prenia xocolata desfeta amb torrades de pa. La situació durant el setge va suposar un gran daltabaix, ja que, per exemple, en períodes normals la carn era del tot habitual als àpats, com queda reflectit durant el setge a l’esmentat Dietari del Convent de Santa Caterina, mentre que a casa Pou, dos anys després de la derrota de 1714, s’havia recuperat el règim normal d’alimentació (ACA, Reial Audiència, Plets civils 10035, setembre 1716). L’hora ben establerta del dinar era el migdia (les dotze en punt), i al quadern de Camañes abunden les referències queixoses a haver passat d’aquesta hora sense haver menjat res.



140. ACA, Generalitat, G.126b, 4 desembre 1713; CNH3, p. 87, 88, 269, 307, 461, 647, 648, 704 i 834-837.

Castellví esmenta Pedro Tena, capità de la companyia de Besabés (CNH3, p. 267, 268, 270, 306 i 461).



141. AHPB, Gaspar Grases, Primer llibre de testaments 1702-1745, 5 desembre 1713; ADB, Matrimoniarum 1711-1715, 13 maig 1712; BC, Fons històric de l’Hospital de la Santa Creu, Llibre d’entrades de soldats 1714-1716, f. 80r (cal dir que de vegades també hi consten oficials, no només soldats).

Conestable: ’Comandant de vint-i-cinc o cinquanta homes d’armes’ (DCVB). Una quartera són 70 litres (en funció del lloc). Joan Camps no figura entre els conestables de l’artilleria llistats a: BRUGUERA, Historia del memorable sitio…, p. 139.

Ramon Sans, doctor en drets, vivia en una casa pròpia al carrer de la Portaferrissa, amb la dona, tres fills, una filla, un parent, dues criades i un criat. Francesc Antoni Vidal, mercader, en una casa del duc de Turcis al carrer Ample, amb la dona, un estudiant i una criada.



142. AHCB, Consell de Cent, Lletres comunes originals, 1B.X-126, 6 desembre 1713.



143. AHCB, Consellers, Processos, 1C.XX.203, 1713; Consell de Cent, Registre de Deliberacions, 1B.II-222, 28 juliol, 19 i 29 agost 1713.

En una carta des de Mallorca datada el 19 d’octubre de 1713, l’enviat secret de la ciutat, Francesc Antoni Vidal, escriu: «Sento la novetat de no poder los llauts de la costa continuar en aportar provisions a eixa capital, per los ordes apretats ha donat lo enemich, espero en lo favor de Déu que ab lo arribo de nostre armament se podran recobrar las obedièncias de la costa y per medi de ella tenir Vuesa Excel·lència abundància de tot» (AHCB, Consell de Cent, Lletres comunes originals, 1B.X-126,19 octubre 1713). La llista (o «memorial») dels que marxaren que consta en el procés és de 216 individus, però no és completa: s’hauria d’iniciar amb Marià Boneu i Josep Corts, com indica la mateixa documentació, però ho fa amb Domènec Herrera, batifuller, Francesc Vidal, veler, etc. Els individus hi consten agrupats per ocupacions, i és evident que les llistes les van proporcionar les confraries i col·legis que conformaven la Coronela, a més del cas singular dels nobles. S’inclou una llista dels absents a BRUGUERA, Historia del memorable sitio…, p. 357. En ocasió del setge a Barcelona durant la Guerra de Secessió, alguns dels que van abandonar la ciutat donaren també excuses no sempre creïbles (vegeu: Albert GARCIA ESPUCHE,El inventario, Muchnik Editores, Barcelona, 2002). El 1710, en el si d’una denúncia i acció de la confraria dels boters contra un dels seus membres, el denunciat va acusar Tomàs Llopis de perjur (aleshores tenia vint-i-cinc anys) (AHCB, Arxiu del Veguer, Processos, XXXVII.551, 1710).

Aquesta documentació obre un àmbit d’estudi sobre la medicina a la Catalunya del període i sobre la importància que es donava al canvi d’aires i a les qualitats curatives de les aigües, termals o no, de determinats llocs.

Val la pena fixar-se en la quantitat d’informació de què suposadament disposaven els que romanien a la ciutat sobre els motius dels seus familiars, amics o coneguts per haver-la deixat; fins i tot respecte dels moviments que els absents havien fet pel territori català, malgrat que els de Barcelona es trobaven força incomunicats.

Almenys dotze doctors en drets van marxar de la ciutat el juliol de 1713, en contrast amb el paper que el també doctor en drets Rafael Casanova va tenir durant el setge; no té gaire sentit retreure la manca de valors militars a un home que era doctor en drets, no militar, que es va quedar a Barcelona i que va complir dignament les seves obligacions de conseller en cap, assumides després d’una elecció a sorts i malgrat que no era partidari de la guerra a ultrança.

Excuses per la collita:

El doctor en drets Joan Vayreda i Soler deixà Barcelona els primers dies de juny de 1713 i es dirigí a Olot, on tenia casa. S’hi traslladava cada estiu «per aconsolar sa mare», de «crescuda edat», i per recollir els fruits de les heretats i rendes. Joan Carles d’Alemany i de Bellpuig va abandonar la ciutat a primers del mes de maig i es desplaçà al castell de Vilagelans, a la plana de Vic. L’estiu va marxar a Olot, on tenia casa parada, i el mes d’agost constatà que els camins estaven infectats de miquelets i lladres i que, per tant, no podia tornar a la capital. El passamaner i barreter d’agulla Josep Serrabona es va absentar a primers de juliol per anar a Caldes de Montbui a fer la collita. El doctor en drets Jeroni Cellarès abandonà Barcelona el 28 de juny i es dirigí a la seva heretat de Viladecans pel mateix motiu. Les pluges el van retenir i, quan va voler tornar, l’enemic ocupava els camins.

Excuses d’ordre econòmic:

L’argenter Pau Montaner marxà de Barcelona, ja que vivia a casa del seu gendre, l’argenter Josep Monllor, de qui rebia els aliments, i aquest no l’hauria pogut mantenir en una situació difícil com la del setge. El fadrí argenter Anton Ferrer marxà el 19 de juliol a casa dels seus pares a Blanes perquè no tenia casa parada a Barcelona «ni trobarse aleshores feines de son estament per amenassar ja lo siti». El doctor en drets Joan Huguet deixà la ciutat el juliol. S’havia casat el febrer anterior amb una dona de Sant Martí de Riells, i el seu sogre, pagès del lloc, els havia cridat per fer la collita. No costa endevinar que no pogueren tornar per causa de l’enemic. Josep Mitjans, corredor d’orella, va marxar el juliol a Calella per ajustar alguns comptes i, quan l’enemic entrà a la vila, ja no pogué tornar a Barcelona. En tot cas, contribuïa per mitjà d’algunes persones a les despeses de la defensa, amb el donatiu voluntari demanat per la ciutat i amb l’armament de vaixells, com feien altres homes de negocis. El fadrí argenter Francesc Pujolar abandonà la ciutat el juliol i es dirigí a casa dels seus pares, a la plana de Vic, ja que no tenia feina a Barcelona. El doctor en drets Antoni Forés va marxar el juliol amb el doctor Valentí Vilalta, prevere de Santa Maria del Mar. Aquest l’alimentava i el va seguir per tal de poder menjar.

Excuses per ajudar la família:

Els doctors en drets Joan i Ramon Ferran, pare i fill, van marxar de la ciutat els primers dies de juliol per acompanyar una filla del noble Antoni Martí, jutge de la Reial Audiència, que es casava amb un doctor en drets de Tarragona. I aprofitaven per anar a llur casa, on tenien l’únic patrimoni i normalment el domicili, ja que havien anat a Barcelona a causa de la guerra. Andreu Catà, notari causídic, abandonà la capital catalana el mes de juliol acompanyat de la seva muller, «indisposta de salut», i es traslladà a Sant Andreu de Llavaneres, a casa dels pares, com feia tots els estius i aquell, a més, per poder-se alimentar durant el setge.

Francesc de Sanjoan abandonà Barcelona el 22 de juliol per acompanyar la seva mare Anna de Sanjoan, «que no se sentia ab ànimo de aguantar un siti» ja que tenia escassa salut i era «molt temerosa de tirs de armas de foc». A la Ciutat Comtal quedà Nicolau de Sanjoan i Llobregat, pare de Francesc, que feia el reial servei com els altres cavallers.

Josep Galcerà de Cartellà Sabastida Erill Cardona Fons Desplà i Ribas, baró d’Albi i marquès de Cartellà-Sabastida, es va absentar de Barcelona el mes de juliol per acompanyar fins a Moià la seva dona i quatre filles religioses. L’endemà de partir morí Guillem d’Armengol i de Cartellà, el seu germanastre (que també se n’havia anat de la ciutat), cosa que ocupà el baró fora de Barcelona i li impedí el retorn. Val la pena recordar que l’any 1707 Carles III l’havia fet marquès: era austriacista convençut i potser eren certes les explicacions dels testimonis. Josep Jeroni de Catxapay i de Vera abandonà la capital de Catalunya a primers de juliol per acompanyar la seva filla, la vídua Lluïsa de Carreras i tres filles d’aquesta: estava obligat a assistir-les. L’escrivent Bartomeu Rossell va marxar el juliol per acompanyar a Premià la seva muller i família.

Tornà després a Barcelona, però el seu oncle, el prevere de Terrassa Bartomeu Rossell, va saber que els enemics havien cremat la seva casa i donà ordre al nebot d’anar a recuperar la desferra. Una vegada a Terrassa, l’escrivent ja no va poder tornar per culpa de l’enemic. El batifuller Domènec Herrera abandonà la Ciutat Comtal a últims del mes de juny per acompanyar a Viladecans el seu pare Josep, també batifuller, a fer la collita. El progenitor, a més, estava malalt, amb una hèrnia oberta als botons, una manera arrodonida de dir testicles.

Excuses per malaltia:

Com feia cada juliol, l’argenter Jaume Altimira es dirigí al Lluçanès, la seva pàtria. Amb la mudança d’aires i d’aigües acostumava a millorar la seva escassa salut. Per causa d’una greu malaltia, el mercader Gaspar Salla havia marxat de la ciutat el desembre de 1712: els metges li ordenaren mudar d’aires i d’aigües i marxà a Mataró. La seva casa de Barcelona la custodiava Josep Salla, a qui els consellers digueren que molts homes de negocis contribuïen a l’armament d’embarcacions. Aleshores Josep donà 60 rals de vuit a Domènec Gispert, corredor d’orella, «que tenia la incumbència de exactor de las quantitats ofertas per los homes de negocis». El pedrenyaler Francesc Jordana va abandonar la ciutat el 15 de juliol de 1713 per causa d’una malaltia «ètica». Havia rebut ordres del seu metge, Francesc Fornells, d’anar a algun lloc de muntanya. En cas contrari se li faria habitual la «desgana». El sabater Francesc Quer i la seva dona van partir de Barcelona el 26 de juliol, l’endemà d’iniciat el setge, ja que els dos sofrien una indisposició i ell tenia «atxaques» habituals. Van anar a Castellterçol a recobrar la salut i, ja de passada, a col·lectar els fruits. El 3 d’agost sortiren d’allà amb altres persones per tornar a Barcelona, però quan arribaren a Mollet «ab precipitada fuga hagueren de retrocedir de son viatge». El doctor en drets Josep Vila i Bayer va marxar el juliol, per «poca salut ab flucció al pit». Cada any canviava d’aires per consell dels metges. A més, el seu pare Pere Màrtir Vila, notari, li donà ordre d’acompanyar tres germanes seves donzelles a la parròquia del Vilar. Atès que la mare es quedava a Barcelona, ell havia de tenir cura de les germanes. La sort del pare notari, que també va continuar a la ciutat assetjada, no va ser la millor. Els doctors en dret Jaume i Jeroni Oliva, pare i fill, van marxar a Sitges, on tenien una filla i germana casada. Jaume patia desgana habitual, i amb aquella mala salut no estava en condicions de suportar les incomoditats del setge. De fet, no s’havia quedat a la ciutat en cap dels setges anteriors. Els dos Oliva, però, havien contribuït al donatiu voluntari dels juristes per a la defensa de la ciutat. L’abaixador Josep Vilatersana major marxà el juliol perquè amb la seva avançada edat no podia suportar un setge. De fet, estava jubilat de la confraria per fer guàrdies. La seva dona Paula, que es quedà a Barcelona, pagà per a la seva defensa. El notari causídic Tomàs Tos marxà de la ciutat a mitjan juliol a causa de la seva mala salut. Es trobava «refugiat a sagrat», pel fet d’estar processat a la Règia Cort: la seva oportuna fugida li va permetre esquivar definitivament la justícia. El comte Galcerà de Villalba, òlim Meca i Vilallonga, va abandonar Barcelona el juliol per mala salut: els metges Ramon Orriols i Rafael Esteve li havien manat un canvi d’aires. El ciutadà honrat Francesc Busquets i Pausa havia estat tres mesos tancat a les presons reials, per ordre de Starhemberg, «sense saber per quin motiu». Quan en sortí va patir desgana i els metges li manaren que marxés de Barcelona, ja que no podria suportar les inclemències d’un setge. La persona que Busquets deixà a càrrec dels seus afers va pagar deu dobles com a contribució al donatiu voluntari fet pel braç militar. L’argenter Francesc Vilar va sortir de Barcelona el juliol. Era molt curt de vista, mal habitual en els del seu ofici, baldat de les mans i amb altres xacres, de tal manera que no era practicable que superés el setge.

El sastre Joan Vandanent partí també el mes de juliol. Tenia seixanta anys i una malaltia «amb vértigos de cap que casi li impedeixen de poder anar per los carrers». Pere Joan Blanch, veler, va marxar el juliol. Des de feia temps patia malalties i els metges li van ordenar que anés a Olesa a prendre les aigües. Retornà a Barcelona, però, sense haver gaudit dels efectes volguts. Després li van dir de traslladar-se a Torelló, d’on no pogué tornar a causa dels enemics. La confraria l’havia exonerat de les seves obligacions i Blanch va pagar a altres persones per tal que realitzessin els exercicis que a ell li pertocava fer a la companyia. Finalment, el seu fill entrà al seu lloc. El cartaire Josep Solà va marxar el 23 de juliol, justament dos dies abans de començar el setge. L’home era d’avançada edat, curt de vista i patia moltes xacres, amb mal de pedra i feridura. Els metges li havien ordenat passar a prendre les aigües a Esparreguera.

Excuses per «timidesa»:

Josep Monllor, argenter, marxà el juliol amb la dona i la resta de la família. Tenia seixanta-cinc anys i era «home molt tímido que no sab disparar una arma». Havia tingut «una arrel de feridura» i no era «practicable» que pogués suportar les incomoditats d’un setge, ni «servir de consuelo per la defensa de esta ciutat». Miquel Pasqual i de Cadell i Quintana, natural de Puigcerdà, va marxar el juliol amb la seva muller perquè els dos eren «molt tímidos y de flac esperit» i no es trobaven amb ànims de poder suportar les condicions d’un setge.

Raons particulars dels catedràtics:

Josep Miró, canonge de Santa Anna, patí l’any 1711 una gran desgana i hipocondria i el seu metge, Rafael Esteve, li ordenà que marxés a Torelló. El mateix havia passat el 1713. El doctor Genís Padró era mestre a casa de Josep de Farnés. Quan aquest marxà de la ciutat, Padró va anar a la propietat dels seus pares a Plegamans perquè no tenia diners i no havia cobrat allò que la ciutat li devia de la càtedra de gramàtica.

El 20 de juliol, el clergue Josep Turó, «un poc desganat», va deixar Barcelona per acompanyar la seva mare Dorotea a Camprodon. Ell feia de mestre a casa d’Ermengol de Peguera, que havia marxat amb els seus fills el 7 de juliol, però tot i així Turó pensava tornar a Barcelona. En arribar a Ripoll, camí de la Ciutat Comtal, se li va dir que l’enemic ja s’acostava a Vic i no va poder seguir el viatge. Per tot plegat havia quedat exonerat de qualsevol culpa. El catedràtic de lleis Francesc Aparici, home de poca salut, vivia a casa del seu pare, el mercader i famós geògraf Josep Aparici, que era qui li prestava els aliments i que s’absentà el mes de juliol amb la muller i família. El fill el va haver de seguir per poder menjar. En el cas d’Oleguer Rafart, catedràtic de lleis, calia afegir a les causes generals d’absència que compartia amb els seus col·legues el fet que era un home molt tímid: una raó que feia del tot impracticable que resistís el setge.

Col·laboració a la defensa (a sumar als casos ja esmentats de passada):

El doctor en drets Josep Pons va marxar de Barcelona el mes de juliol per acompanyar les seves mare i germana. A més, era curt de vista i patia una gran sordesa, així que «no podia ser de utilitat alguna per la defensa». Va contribuir, però, amb un donatiu voluntari a la defensa de la ciutat. L’argenter Jeroni Pasqual s’absentà abans que arribessin els enemics per anar a Manresa acompanyant la seva dona, que criava un fill. Segons afegí el testimoni preguntat, l’argenter «a sos gastos paga un soldat de la nova lleva de tres mil homes». El candeler de cera Joan Bruguera va marxar el 21 de juliol per posar en lloc segur la seva muller i els fills, dient que tornaria. Un cop a Sitges, va patir una indisposició i, després, l’enemic va ocupar la vila i ja no va poder tornar. Contribuïa econòmicament, però, al col·legi de candelers de cera per a la defensa de Barcelona. Bonaventura de Lentorn i Civilla va marxar el juliol a la quadra de Conanglell, a la plana de Vic. Molt abans ho havia fet la seva muller, Francesca de Malla. No pogueren tornar a la ciutat ni junts ni separats, però una persona de llur casa de Barcelona pagava per a les despeses de la defensa.

Absències autoritzades:

L’egregi Ramon de Xammar, que havia rebut de Carles III el títol de comte de Cervià, es va absentar amb la muller, els fills i la resta de la família durant l’armistici. Sense diners per mantenir-se i una vegada empenyorades i consumides la plata i les joies, va demanar a Guido von Starhemberg passaport per anar a Girona i l’aleshores virrei l’hi va concedir. El sastre Francesc Pujol va marxar per consell i ordre del doctor en medicina Domènec Figueras per tal de mudar els aires i recuperar la salut, menyscabada per una greu «desgana». Abans de marxar va obtenir llicència del conseller en cap Emanuel Flix, home comprensiu. Pere de Ribes va marxar el juliol a Camprodon, on tenia part de la seva hisenda, per recobrar la salut i fer la collita com feia cada any. Fou també amb permís del conseller en cap. El courer Pau Rexent marxà de Barcelona el 20 d’agost, unes setmanes després d’haver començat el setge i amb llicència igualment del conseller en cap, ja que tenia a Sant Feliu de Cabrera els fills i la muller, prenyada i a prop del part. El ciutadà honrat Pere Màrtir Tayadella marxà el juliol. No tenia casa parada a Barcelona, pagava la despesa a un o altre habitatge i passava els estius a Castellterçol, a casa del seu germà Jaume. A més, aquest emmalaltí i envià a cercar-lo, i Pere Màrtir va obtenir llicència del conseller en cap per anar a la població a tenir cura d’ell. El doctor en drets Francesc Borràs Vinyals s’absentà el 21 de juliol, anà a Vilassar i, quan l’enemic hi va arribar, es retirà al castell. Havia partit amb llicència del portaveu governador general i pagà el donatiu per defensar Barcelona. Pere Capdevila, tender i negociant, abandonà la ciutat abans del setge. Feia uns anys, havia tingut allotjades diverses persones afins al duc d’Anjou que li quedaren a deure diners. Demanà permís i passaport al generalíssim Starhemberg per anar a terres a mans de l’enemic per intentar cobrar. Una vegada va rebre l’autorització i el document, marxà de la ciutat i des d’aleshores no se sabia on parava. El sastre Domènec Miró va quedar legítimament excusat per marxar el mes de juliol a Esparreguera per assistir al matrimoni de l’oncle de la seva muller. El carnisser Blas Ferrer va partir igualment el juliol, i la seva dona, Eulàlia Lladó, presentà el 5 d’octubre una súplica: un cop acceptada, el marit va quedar excusat. El cabelleraire Francesc Rabassa havia marxat a Mataró, per viure-hi, el març de 1713, força abans de començar el setge, i per tant no calia actuar en contra d’ell. Era difícil fer-ho en un cas com el del metge Josep Fornés, que abans de sortir de la ciutat va deixar dit que si calia que tornés que l’avisessin, que tornaria. Encara no havia pogut fer-ho, però tornà més tard i lluità com a capità de la companyia de la Coronela formada pels estudiants de medicina, teologia i filosofia del batalló de Sant Sever. Jaume Carreras, argenter, quedà exculpat oficialment per súplica del seu pare Jaume presentada el 3 d’octubre. També deixaren de ser acusats: Josep Rossell, argenter, per la súplica que va presentar el seu pare Josep el mateix dia; don Baltasar d’Oriol i Mercer, per la subministrada pel seu majordom aquella jornada; Josep Grifoller, sastre, per les explicacions donades per la seva dona el mateix 3 d’octubre; Marià Prous, esparter, per súplica presentada pel seu procurador aquell dia; Joan Diern, botiguer de teles, per justificació lliurada el 4 d’octubre; Francesc i Josep de Farnés, per escrit aportat el mateix dia; Joaquim Quadras, fadrí argenter, per la súplica presentada pel seu germà Pere el 5 d’octubre; el veler Francesc Vidal, per petició feta pel seu procurador aquella jornada; Joan Balet, paraire, que «restà legitimament excusat de la querella se li feu de la ausència» per raons exposades el 5 d’octubre a la súplica de la seva dona, Susanna Serra.

Tomàs Llopis, boter, vivia en una casa pròpia al carrer dels Assaonadors, amb la dona, dos nens i un aprenent. Francesc Vilana, boter, en una casa pròpia a la Riera de Sant Joan, amb la dona, dues germanes, dues criades i dos criats. Miquel Llorell, notari causídic, en una casa de Francesc d’Argemir al carrer de la Palma, amb la dona, dues filles, una criada i dos nebots. Josep Mas i Duran, notari causídic, en una casa pròpia al carrer d’en Jutglar, amb la dona, una filla, la nora i una criada. Josep d’Amigant i de Ferrer, d’origen manresà, era senyor de la quadra de Fonollar, a Sant Boi de Llobregat, i fou ennoblit el 31 de juliol de 1711; el seu germà Pere fou un jurista reputat. Joan Carles d’Alemany, senyor de Bellpuig i Tortellà, vivia en una casa pròpia al carrer de n’Avinyó, amb un criat i dues criades. Josep Serrabona, passamaner, en una casa del velluter Jacint Cortès al carrer de la Bòria, amb la dona, tres fills, una filla, un fadrí i una criada. Francesc Trias, corredor d’orella, en una casa del botiguer de teles Jaume Crest a la Riera de Sant Joan, amb la dona, un fill, una filla i una criada. Pau Montaner, argenter, a casa de Josep Monllor, amb la dona, un fill i una criada. Josep Monllor, argenter, en una casa pròpia al carrer de l’Argenteria, amb la dona i dos fills. Francesc Fages, celler, en una casa pròpia al carrer Ample, amb la dona, dos fadrins, un aprenent i una criada (el 1703 i el 1704 havia rebut encàrrecs militars importants). Aleix Claramunt, notari, tenia la casa familiar al carrer de la Basea, afectada pels setges de 1697 i 1706; vivia amb el seu mestre Francesc Móra (que havia estat desinsaculat a la Diputació el 1706) des del 21 de març de 1703 i obtingué el títol de notari el 30 d’abril de 1712; sortí de Barcelona el 24 de juliol de 1713 i es desplaçà primer a Premià; el govern de la ciutat va confiscar els seus béns el 30 d’octubre de 1713 i continuà exercint de notari fora de la capital (vegeu: Agustí ALCOBERRO, «Crònica del setge de Barcelona…», p. 255-277). Pere Vives, argenter, vivia en una casa pròpia al carrer de l’Argenteria, amb la dona i una criada. Josep Mitjans, corredor d’orella, en una casa pròpia al carrer de la Palma a prop de Santa Caterina, amb la dona, dos fills, dues filles, dues criades i un criat. Josep Vilatersana, abaixador, en una casa pròpia al carrer dels Abaixadors, amb la dona i una filla. Francesc de Bastero, noble, en una casa pròpia al carrer dels Banys Vells, amb la dona, quatre nens, la mare, un germà clergue —ben possiblement Baltasar—, un altre germà, una germana, un clergue, un mestre, quatre criats i cinc criades (AHPB, Francesc Marçal, Plec d’inventaris 1710-1730, 3 octubre 1727; inventari dels béns de Francesc de Bastero, casa abans de Pere Anton Bastero); Baltasar de Bastero i Lledó, que el 1713 tenia vint-i-sis anys, va viure, malgrat la seva «mala salut», fins a la meitat del segle XVIII. Andreu Catà, notari causídic, vivia en una casa de Josep Peguera a la plaça de Santa Anna, amb la dona, un fill, la sogra i una criada. Jeroni Pasqual, argenter, en una casa pròpia al carrer de l’Argenteria, amb la dona, un fill, una filla, un aprenent i una criada. Josep Galcerà de Cartellà Sabastida, en una casa pròpia a la Davallada de Viladecols, amb la dona, un fill, dos criats, dues criades, una dona i el seu fill. Guillem d’Armengol i de Cartellà era prior d’Ullà, i tot i ser austriacista, marxà també de la ciutat (CNH2, p. 73; CNH3, p. 709). Un Francesc de Catxapay vivia en una casa de Josep Pallarols, «oficial de pluma», al carrer d’en Petritxol, amb una criada.

Bartomeu Rossell, ja notari el 1716, en una casa pròpia de Josep Mercè al carrer dels Banys Nous, amb la dona, un fill, una filla i dues criades.

Josep Herrera, batifuller, en una casa pròpia a la plaça de l’Oli, amb la dona. A la mateixa casa s’estava el batifuller Domènec Herrera, amb la dona. Esteve Serra i Vileta, doctor en drets, vivia en una casa pròpia al carrer dels Arcs, amb la dona. Rafael Esteve, doctor en medicina, en una casa del notari Josep Escardó al carrer dels Escudellers Blancs, amb la dona, tres fills, una filla, un mestre de minyons, un criat i dues criades.

Pere Blanch, passamaner, en una casa del ciutadà honrat Joan de Llinàs i Farell al carrer dels Canvis Nous, amb la dona i un aprenent. Jaume Altimira, argenter, en una casa pròpia a la placeta dels Argenters, amb la dona, una filla i una neboda. Josep Vilatersana, abaixador, en una casa pròpia al carrer dels Abaixadors, amb la dona i una filla. Tomàs Tos, notari causídic, en una casa de Teresa Ferrer, vídua de mestre de cases, al carrer Comtal, amb la dona, una criada i un fadrí escrivent. Josep Mas, doctor en drets, en una casa pròpia al carrer dels BanysVells, amb la dona, tres criades, la sogra i un cunyat. Francesc Vilar, argenter, en una casa pròpia al carrer de l’Argenteria, amb un germà clergue, tres fills i una criada. Joan Vandanent, sastre, en una casa pròpia al carrer Ample, amb la dona, un fill, una filla i dos nebots. Pere Joan Blanch, veler, en una casa pròpia al carrer de Montcada, amb la dona, dos fills, dues filles i una criada. Consta també que Jaume Salvador es trobava «en parts enemigues» a: AHCB, Consell de Cent, Registre de Deliberacions 1B.II-223, 30 novembre 1713. Joan Fàbregas, doctor en medicina, vivia en una casa pròpia al carrer d’en Gignàs, amb un fill, quatre filles i una criada. Josep Astor, corredor d’orella (passamaner), en una casa de Josep Circuns al carrer dels Vigatans, amb la dona, tres germanes, una tia i una criada. Francesc Costa, doctor en medicina, en una casa pròpia al carrer de les Candeletes, amb la dona, tres fills, una filla, sis nens i dues criades. Baltasar Oliveras, doctor en drets, en una casa del doctor en drets Josep Graells al carrer de la Portaferrissa, amb dues filles, dos fills i una criada. Maria Rexent, dona de courer, en una casa pròpia a la plaça de la Llana, amb el marit, una filla, una criada i un aprenent. Rafael Estevanell, cabelleraire, en una casa del cirurgià Jeroni Ribas a la plaça de la Llana, amb una criada. Sobre els Tayadella vegeu: GARCIA ESPUCHE, La Ciutat del Born… Blai Ferrer, carnisser, vivia en una casa pròpia al carrer de les Triperes, amb un fill, quatre nens i una criada. Sobre Josep Fornés, doctor en medicina, vegeu més endavant. Jaume Carreras major, argenter, vivia en una casa pròpia a la placeta dels Argenters, amb la dona, un fill i una criada. Jaume Carreras menor, en una casa de l’argenter Jaume Lleopart al carrer de l’Argenteria, amb la dona, dos fills i una criada. Baltasar d’Oriol i Mercer, en una casa pròpia a la Davallada de Viladecols, amb la dona, quatre fills, quatre filles, un clergue i dues criades. Francesc Vidal, veler, que el 1716 consta com a comissari de barri, vivia en una casa del sastre Joan Arnau al carrer de la Bòria, amb la dona, tres fills, dos fadrins, dos aprenents i una criada. Sobre els Balet vegeu més endavant. Joan Lacoma, pentiner, vivia en una casa pròpia al carrer de l’Argenteria, amb la dona, un fadrí, un fadrí veler i una criada. Joan Pau Genovès, aguller, en una casa pròpia al carrer dels Agullers, amb la dona, tres filles, una neboda, dos aprenents i un clergue. Josep Aparici vivia en una casa de Francesc Comalada, natural de Vic, al carrer de Montcada, amb la dona, dos fills, una filla, dues criades i un criat.



144. AHPB, Resolucions del col·legi de notaris públics de Barcelona 1698 a 1719, 12 desembre 1713, 2 i 12 març 1714.

Els «gaudints» eren aquells que gaudien de privilegi (nobles, cavallers, donzells, ciutadans honrats, doctors en drets, doctors en medicina, dignitats eclesiàstiques).

Notaris públics de Barcelona que eren gaudints militars: Francesc Llauder, Pere Pau Ribes, Francesc Ferran, Rafael Cassanyes, Joan Francesc Verneda (no el comptem com a notari), Josep Soldevila i Masdeu; els que eren mercaders: Gaspar Grases, Bartomeu Cerveró, Josep Ignasi Vidal, Josep Amat i Reixach, Fèlix Avellà; els notaris impedits: Jeroni Galí, Isidre Famades, Josep Llaurador i de Satorre, Francesc Torres; els absents: Salvador Carreras, Pere Pau Pujol (es conserven, de fet, actes seves fetes durant el setge), Josep Galtés. Els quinze «llienciats» eren: Francesc Cortès, Josep Francesc Fontana, Tomàs Simon, Jeroni Brotons, Pere Llosas, Rafael Albià, Francesc Bonaventura Torres, Manuel Rossell, Josep Vilamala, Francesc Serra, Francesc Duran, Marià Rondó, Francesc Marçal, Joan Bruguera i Josep Istrell.

Francesc Cortès, notari, vivia en una casa pròpia al carrer dels Banys Vells, amb la dona, quatre filles, tres nens, una germana, dues criades i un criat. Jeroni Brotons, notari, en una casa de les monges de l’Ensenyança al carrer dels Torners o de l’Ensenyança, amb dos fills, una filla, una germana i una criada. Pere Llosas, notari, en una casa pròpia al carrer de n’Avinyó, amb dos fills, dues filles i una criada.



145. AHPB, Jeroni Casetas, Llibre primer de testaments, 1690-1723, 22 desembre 1713; Bartomeu Cerveró, Plec d’inventaris, 1704-1743, 22 desembre 1713; Jeroni Casetas, Vint-i-cinquè manual, 1714, 23 i 30 novembre, 1 desembre 1714; Josep Ferran, Tercer llibre d’inventaris 1714-1727, 1 febrer, 14 març 1724; CNH4, p. 115; GARCIA ESPUCHE, Barcelona entre dues guerres…; GARCIA ESPUCHE, «A tall d’introducció», a Política, economia i guerra. Barcelona 1700, col·lecció La Ciutat del Born. Barcelona 1700, Ajuntament de Barcelona, 2012.

L’inventari de la propietat de Badalona a: AHPB, Jeroni Casetas, Llibre primer de testaments, 1690-1723, 19 maig 1717.

Alejandro Hipólito Baltasar de Bournonville, duc de Bournonville, virrei de Catalunya.

A la llegenda del gravat de Francesc Santacruz es llegeix: «2. Cortaduras, que quedaron imperfectas por falta de gente.»

Llorenç Giralt era nebot polític de Joan Colomer i soci seu en els «asientos» del pa de munició (AHPB, Jeroni Casetas, Manual dinovè 1708, 5 gener 1708).

Jordi Casadevall, fuster, vivia en una casa pròpia al carrer d’en Gensana, amb la dona, quatre fills, una criada i un fadrí.



146. ADB, Communium 1710-1716, 20 desembre 1713, 16 i 19 febrer, 30 abril i 7 maig 1714.



147. AHCB, Consellers, Processos, 1C.XX.204, 1714-1718; Consell de Cent, Registre de Deliberacions, 1B.II-223, 23 desembre 1713; Consellers, Bosses de deliberacions, 1C.XIII-41, 24 gener 1714 (informe de Josep Barrera i Bofarull).

Al procés obert pels consellers, les declaracions de diversos testimonis duraren fins al 8 de gener. Magrinyà tenia vint-i-vuit anys el 1713.

Francesc Magrinyà vivia en una casa pròpia al carrer d’en Lladó, a la Ribera, amb la dona i un nen. Josep Masderroda, manyà, en una casa pròpia al carrer del Regomir, amb la dona, dos fadrins, una criada i un aprenent. El 1716, Ignasi de Bòria i Sanahuja, que havia estat partidari de la guerra a ultrança, vivia en una casa pròpia, al costat de la que ocupava de lloguer Rafael Casanova, al carrer dels Banys Nous, amb la dona, dos germans (Miquel i Josep), un mestre, un criat i una criada; el 1719, l’emperador Carles VI li va concedir el títol de marquès de Bòria.

Dionís Saborit, manyà, vivia en una casa pròpia al carrer del Regomir, amb la dona i un aprenent. Pere Gil, aguller, en una casa pròpia al carrers dels Agullers, amb la dona, un fill, dues filles, dos aprenents, una criada i un clergue de Santa Maria del Mar.



148. AHCB, Gremis, 2B.4.16, Llibre dels consells de la confraria dels mercers botiguers de telas fet en lo any 1708 fins a 26 febrer 1728, 23 desembre 1713.

Francesc Fau, botiguer de teles, vivia en una casa d’Antoni Postius al carrer de l’Argenteria, amb la dona, un fill, dos fadrins, un aprenent i dues criades.



149. AHCB, Consellers, Processos, 1C.XX.204, 1714-1718.

La Creu de Sant Francesc i el camí s’aprecien molt bé al gravat de Francesc Santacruz. Josep Bovera era tinent de la primera companyia de granaders del regiment de la Concepció.

Josefa March, vídua de mercader, vivia en una casa pròpia al carrer d’en Gignàs, amb dos fills, una filla, un clergue de la catedral, dues criades i una vídua d’adroguer.



150. AHPB, Llibre de deliberacions fetas per lo Venerable col·legi de notaris públics reials col·legiats de Barcelona, començat en lo any 1712, 27 desembre 1713.



151. AHPB, Josep Llaurador i de Satorre, Trenta-dosè manual 1714, 28 desembre 1713 i 7 gener 1714.



152. ALCOBERRO, CAMPABADAL, Cròniques del setge de Barcelona…

El títol i subtítol del gravat fan referència a Flavius Lucius Dexter, historiador barceloní de la primera meitat del segle V, a qui sant Jeroni, amic seu, atribuí una Historia universal. Dexter fou el suposat autor d’una crònica, el Chronicon (o Pseudo-Dexter), que de fet era fals i que en realitat va redactar Román de la Higuera (1538-1611), clergue jesuïta i pseudohistoriador. L’obra acaba amb les paraules «Barcino Magna Parens», és a dir, Barcelona igual entre semblants, d’aquí el subtítol «Flavius Lucius Dexter in fine Chronicon».

El coneixement aprofundit de les vides i obres de Francesc Santacruz i Artigas, escultor de formació i enginyer, i del seu fill, Francesc Santacruz i Gener, escultor i enginyer, requerirà una recerca específica (les confusions entre els dos personatges han estat freqüents i algunes de les dades publicades són errònies; complica més la qüestió el fet que el pare de Francesc Santacruz i Artigas també es digués Francesc Santacruz). El 1708, Francesc Santacruz i Artigas fou nomenat per Carles III sergent major i arquitecte civil i militar de les seves obres. Podem pensar que fou l’autor del dibuix original, fet des d’un lloc situat a una certa distància de la Barcelona emmurallada i perfectament localitzable.

Villarroel va suspendre «el ingeniero Santacruz» (sembla que Santacruz i Artigas) com a enginyer dels defensors: el 8 de setembre de 1713 ja no ocupava aquest càrrec (BRUGUERA, Historia del memorable sitio…, p. 320). I sembla que desertà: fou aleshores quan podria haver fet el dibuix des de fora de la ciutat. En canvi, sembla que Francesc Santacruz i Gener es va mantenir al castell de Cardona fins que va caure.



153. AHCB, Consellers, Processos, 1C.XX.204, 1714-1718.

Caro:’Embarcació molt llarga i estreta, que va només a rems, sense pals ni veles, i serveix especialment per anar a tirar els arts de pesca a la mar (Costa de Llevant)’ (DCVB). Aquesta és una més de les moltes paraules que ara tenen un ús geogràficament restringit, però que foren d’ús corrent a tot Catalunya.



154. AHPB, Gaspar Sayós, Trenta-tresè manual 1713, 31 desembre 1713; Bonaventura Galí, Catorzè manual 1714, 26 març 1714; GARCIA ESPUCHE, La Ciutat del Born….

L’any 1716, l’adroguer Francesc Reig vivia a l’esmentada botiga de la plaça del Born, propietat d’Ivorra, amb un fill i una criada.



155. AHPB, Bonaventura Galí, Catorzè manual 1714, 1 gener 1714; ADB, Expedients i informacions (processos) segle XVIII, 655.

L’any 1716 la casa de Llena i les seves tres botigues es trobaven molt enderrocades i buides.

El bisbe de Barcelona, l’austriacista Benet de Sala i de Caramany, havia embarcat el mes de juny de 1713 cap a Itàlia. Josep Rifós, vicari general, fou per tant a partir d’aquesta data el representant i substitut del bisbe.

Manuel Bosch, mestre de cases, vivia en una casa pròpia al carrer de l’Hospital, amb la dona, dos fills, dues nétes i un aprenent.



156. AHCB, Revistes, sense signatura, «Succinta memòria…», p. 55. També a BRUGUERA, Historia del memorable sitio…, p. 446. Camañes, de fet, va escriure «Chapuchinos».



157. BN, Ms. 22513, p. 80r i 80v.



158. APSJP, Llibre de baptismes 1703-1716, 11 gener 1714.

Joan Nebot i Font, la seva dona Anna, Engràcia (Gràcia) Nebot i Jaume Nebot consten a la Davallada de Viladecols a la llibreta de comunió pasqual de la parròquia dels Sants Just i Pastor de l’any 1714. Joan Nebot i Font fou ferit l’11 de setembre de 1714 mentre seguia la bandera de Santa Eulàlia. Ell i Antoni Nebot i Font sobrevisqueren i, amb dos fills i dos nebots de Joan, es van poder embarcar la nit del 12 de setembre cap a Mallorca amb Joan Francesc Verneda (CNH4, p. 351 i 353). Joan Nebot i Font acabà els seus dies a Viena; allà també es va exiliar el general Rafael Nebot i Font, el més cèlebre dels «germans Nebot», de Riudoms; hi va morir l’any 1733,



159. AHCB, Consell de Cent, Registre de Deliberacions, 1B.II-223, 13 gener 1714.

Mostassaf:’Funcionari municipal encarregat de contrastar els pesos i mesures, de comprovar la bona qualitat dels queviures i altres coses vendibles i de vetllar per l’observança dels preus assignats oficialment a aquelles’. Fulminar:’Llançar una condemnació, especialment en nom de l’Església’. De continent o en continent:’Tot seguit, tot d’una’ (DCVB).

Manuel de Nadal vivia en una casa pròpia al carrer de Montcada, amb la dona, el sogre, un criat i dues criades. El mostassaf Segimon Comte va fer anar a buscar les claus del magatzem de Josep Aparici: aquest havia marxat de la ciutat. «Cases, veler», era Josep Cases: vivia en una casa pròpia en aquest carrer, amb dos germans. Jaume Bruguera, taverner, vivia en una casa de Josep de Bru i Banyuls al carrer de Montcada, amb la dona, tres filles, dos fadrins i dues criades. Josep de Bru i Banyuls, en una casa pròpia al mateix carrer amb dues filles, dos fills, un germà, un clergue, tres criades i dos criats. Sobre Antoni de Berardo vegeu més endavant.«Cortès», doctor en medicina, era Francesc Cortès: vivia en una casa pròpia al carrer dels Flassaders, amb la dona, tres nens, dues criades i un criat.



160. AHPB, Josep Simon, Manual 1714, 15 gener 1714; AHCB, Gremis, 2B.4.16, Llibre dels consells de la confraria dels mercers botiguers de telas fet en lo any 1708 fins a 26 febrer 1728, 20 gener 1714; AHPB, Fèlix Costa, Manual 1711-1714, 21 gener 1714.



161. AHPB, Francesc Duran, Vintè manual 1714, 16 gener 1714.



162. AHPB, Francesc Rossinés, Manual 1714, 21 gener 1714.

El cèlebre discurs de Manuel de Ferrer i Sitges (o Ciges, en molts documents) va ser recollit per Francesc de Castellví, traduït al castellà (CNH3, p. 784-803). La versió catalana a: Joaquim ALBAREDA, Escrits polítics del segle XVIII, tom I. Despertador de Catalunya i altres textos, Eumo Editorial, Vic, 1996.

A l’inventari s’anotà la casa que Josep Sitges (Ciges) tenia a Tarragona al carrer «dit de Miser Ciges». Malauradament, i com en tants altres casos, no han arribat fins a nosaltres els dos quaderns de notes diàries del difunt que el notari va trobar a la casa de la Riera de Sant Joan.

Aquesta casa, com les d’altres personatges sobresortints, com ara Salvador Feliu de la Penya, va desaparèixer amb l’obertura de la Via Laietana.

Sobre Josep Sitges i de Vidal, vegeu: Eduard PUIG, «Les insaculacions de la Diputació del General de Catalunya: el cas dels germans Saiol i Josep Ciges (1687-1688)», Pedralbes, n. 28, 2008, p. 673-688.



163. AHPB, Marià Rondó, Llibre de consells y examens de la confraria dels Ortolans del Portal de Sant Antoni 1638-1728.

Marià Rondó, notari, vivia en una casa del ciutadà Francesc Riera al carrer dels Capellans de Palau, amb quatre fills, tres filles, una cunyada i una criada. Baptista Morreras, hortolà, en una casa pròpia al carrer de l’Hospital, amb la dona, tres filles, dos fills, un fadrí i dos aprenents.

Uns Pau i Francesc Codorniu, hortolans, vivien en una casa de Dorotea Guiné al carrer de les Drassanes. Bernat Ribas, hortolà, vivia en una casa pròpia al carrer Nou, amb la dona i un fadrí hortolà.



164. AHCB, Revistes, sense signatura, «Succinta memòria…», p.62; Arxiu del Veguer, Processos, XXXVI.214, 1712-1714.



165. APSJP, Llibre de desposoris 1698-1731, 4 febrer 1714; CNH3, p. 577, 580, 616 i 662; CNH4, p. 616.

L’altre testimoni fou Pedro del Arco, de ben segur també noble aragonès. El 30 de desembre de 1712, Carles III va concedir a Juan Jacinto Vázquez el títol de comte de Pinospuente; era mariscal dels exèrcits imperials, cavaller de Sant Jaume i cavaller vint-i-quatrè perpetu de Granada (vegeu: Rafael DE FANTONI Y BENEDI, «La milicia, fuente de nobleza: títulos y grandezas de España concedidos al estamento militar por Felipe V y Fernando», Emblemata, n. 12, 2006, p. 143-155); l’any 1709, Carles III va manar crear el regiment Granada i va nomenar Vázquez comandant; el 1716, Vázquez va substituir Pedro Morrás en el comandament d’un dels regiments que lluità a Hongria; Castellví va donar la llista d’oficials d’aquest regiment, inclòs Matías Miravet (a la transcripció d’aquesta llista feta per Agustí Alcoberro a la seva obra sobre els exiliats, s’escriu Mathías Miravete).



166. ADB, Communium 1710-1716, vol. 94, 10 febrer 1714.

A més de no menjar carn («dies de peix»), el dejuni «parcial» consisteix a menjar una sola vegada al dia, sumant unes col·lacions molt sòbries al matí i al vespre. A més, existeix el «dejuni de les campanes»:’un dejuni especial de devoció, que consisteix a no menjar res des de mitjan matí del Dijous Sant, en què posen Nostramo en el Monument, fins al toc de Glòria del Dissabte Sant, o sia, durant tot el temps que no es poden sonar les campanes litúrgiques’ (DVCB). La dispensa de Rifós permetia menjar, en aquest període, de la mateixa manera que en els «altres dies de peix».



167. AHPB, Jeroni Brotons, Plec d’inventaris, 10 febrer 1714.



168. CNH4, p. 29, 30, 209 i 345; AHCB, Revistes, sense signatura, «Succinta memòria…», p. 66 i 67, anotació amb data 12 de març de 1714.

Francesc de Castellví també va escriure de Jacint Cortès que era un «hombre de valor, de reflexión y en nada popular» (volia dir que era refinat, no que era impopular; com s’ha dit, va afirmar que era «muy acreditado en el pueblo») (CNH4, p. 31).

BRUGUERA, Historia del memorable sitio…, p. 514, escriu que la intenció de Rodolat era que «se convocasen cámaras a imitación de Inglaterra»; un altre implicat era «Clos, barreter d’agulla»; el 1716, consten a Barcelona Pau Clos, Agustí Clos i Miquel Clos, barreters d’agulla que vivien al Born, els dos primers en una casa del comte de Robres i el tercer en una de Carles de Llupià; com s’ha vist, Pau Clos consta també com a mercader de draps.

Jacint Cortès vivia en una casa pròpia al carrer de la Bòria, amb la dona, tres fills i dues criades (la casa era de prou qualitat, però el 1716 estava força derruïda).



169. BN, Ms. 22513, p. 65v.

Domènec Tomàs de Sepúlveda, capità del regiment de Santa Eulàlia, va morir abans del 18 d’abril de 1714: en efecte, la seva dona Caterina va fer aquell dia una acta notarial amb el notari Gaspar Sayós on consta com a vídua (AHPB, Gaspar Sayós, Trenta-quatrè manual 1714, 18 abril 1714).



170. ADB, Expedients i informacions (processos) segle XVIII, 666.



171. BN, Ms. 22513, p. 60r.



172. AHCB, Revistes, sense signatura, «Succinta memòria…», p. 65.



173. Seguint les explicacions de Castellví, l’historiador Salvador Sanpere i Miquel va parlar, a la seva coneguda obra Fin de la nación catalana (1905), de cop d’estat («golpe de estado concejil»). L’historiador Eduard Martí ha mostrat que aquesta visió no es pot sostenir: «El que es produí no va ser una cessió d’autoritat o de poder per part de la Diputació al Consell de Cent, sinó, senzillament, que la gestió de tota la defensa del Principat va recaure en mans dels consellers, la qual cosa afectava els pagaments de les tropes, no les decisions polítiques. La iniciativa de la cessió va partir dels mateixos diputats, no dels consellers, com apuntava Castellví.

[…] Al llarg dels mesos següents la Diputació va continuar exercint la seva autoritat sobre les tropes, ja fos pagant soldats o nomenant nous càrrecs militars. […] No hi hagué cap cop d’estat, sinó una cessió de la gestió de les tropes.» A més, «aquesta no es produí a finals de febrer, sinó a finals de març» (MARTÍ FRAGA, «Un "golpe de estado concejil"?…»).

CASTELLVÍ, Narraciones históricas, vol. IV, p. 33; AHPB, Llibre de Deliberacions fetas per lo venerable Collegi de Notaris publics reals collegiats de Barcelona comensant lo any 1712, 18 agost 1713; Josep Llaurador i de Satorre, Trenta-dosè manual 1714, 23 i 31 març 1714; Josep Ferran, Trenta-cinquè manual 1713-1715, 24 març 1714; Francesc Torres menor, Esborranys de consells de confraries 1702-1714, 24 març 1714; AHCB, Revistes, sense signatura, «Succinta memòria…», p. 68 i 75.

Es coneix el nombre de persones de cada ofici que havien de formar part dels 1.000 homes (BRUGUERA, Historia del memorable sitio…, p. 537). Els oficis amb més membres havien d’aportar, lògicament, més soldats: sastres, 60; sabaters, 52; fusters, 44; joves sastres, 32; hortolans de Sant Pau, 32; hortolans del Portal Nou, 28; argenters, 28…

Francesc Torres, notari, vivia en una casa pròpia al carrer de la Palla, amb la dona, dos fills, tres filles, la mare i una criada.



174. APSJP, Llibre de Baptismes 1703-1716, 6 març 1714.

El 20 de novembre de 1708, l’arxiduc va concedir el títol de marquès de Las Navas a José Íñiguez de Abarca y Ursúa, aleshores coronel del regiment d’alemanys.



175. AHPB, Francesc Duran, Vintè manual 1714, 8 març 1714.



176. BN, Ms. 22513, p. 23r; 89r.



177. BROWN, de MELCHOR, Vida i obra de Joan de Gualbes…, p. 114.

Una altra dècima: «A la carestia del vi y demés aliments que patí Barcelona en lo siti de 1713, y la ciutat habia entregat la distribució dels aliments a Canals, a J. Comellas, a T. Mascaró y a T. Basora, que ho compraba a Mallorca. Dècima de don Joan de Gualbas: Abundància per major! / Lo vi se dóna a canals, / y per a remediar mals / lo barato és mas caró; / dem gràcies al Salvador / que estas ha obert son costum; / diràs: ¿de ahont se presum / ba callà, blat, ba com ellas? / Vols veure las maravellas / Per un bas ora. l consum.» Amb jocs de paraules, Gualbes criticava els responsables del proveïment a la ciutat. El 27 de febrer de 1714, després que la Diputació cedís el comandament a la ciutat, es va nomenar una «Junta vint-i-quatrena» formada per tres juntes: de Guerra, de Provisions i de Mitjans. La Junta de Provisions la presidia el conseller segon Salvador [el Salvador] Feliu de la Penya, i els altres set membres eren: Joan Francesc Comellas [com ellas] del Puig, mercader; Josep Antoni Roig, mercader; Francesc Mascaró [mas caró], mercader; Marià Duran, mercader; Josep Besora [bas ora], negociant; Joan Pau Llorens, mercader; i Joan de Llinàs i Farell, ciutadà honrat. Atesa la situació d’encariment dels productes, era esperable que se sospités que alguns dels membres de la Junta de Provisions s’enriquien exercint el seu càrrec (altres mercaders s’aprofitaren de la situació).

AHCB, Consell de Cent, Registre d’Ordinacions, 1B.IV-44, 9 març, 12 i 21 abril 1714; BN, Ms. 22513, p. 88r; ALCOBERRO, CAMPABADAL, Cròniques del setge de Barcelona… Vegeu també: BC, Follets Bonsoms, n. 7190: Crida dels consellers de la ciutat de Barcelona tatxant els queviures, ab motiu dels exagerats preus a que es venen per causa del bloqueig, 14 març 1714.

Monipodi o monipoli: ’Contracte fet amb mal fi, confabulació’. Frangent:’Aconteixement fortuït i desgraciat’ (DCVB).



178. ADB, Expedients i informacions (processos) segle XVIII, 651.

Bartomeu Esplugas, fuster, vivia en una casa pròpia al carrer dels Escudellers, amb la dona, dos fills, dues filles i una germana. Pere Agustí Galceran, corredor de coll, en una casa pròpia al carrer de Sant Pere Més Alt, amb la dona, tres fills i dues filles.



179. ALCOBERRO, CAMPABADAL, Cròniques del setge de Barcelona…; BN, Ms. 22513, p. 84r; 56v.



180. AHPB, Josep Brossa, Llibre de testaments 1676-1736, 10 març 1714.

Felicià de Cordelles i de Ramanyer era membre del braç militar i de la Conferència dels Tres Comuns, jutge del Tribunal de Contrafaccions i marquès de Sant Martí de Mura des de 1706; el 1716, vivia en una casa pròpia al carrer de Sant Pere Més Baix, amb la dona, tres criades, un patge i un clergue; també hi habitava Teresa de Cordelles (dona del marquès de Villafranca de Ebro), amb un fill (Miquel), dues filles (Maria Teresa i Teresa Antònia), tres criades i un clergue (no havien tornat, doncs, a Villafranca de Ebro). Georg Ignaz von Tattenbach era tinent mariscal de l’exèrcit de Carles III. Jaume de Cordelles vivia en una casa d’Eulàlia Porcella al carrer de Sant Pere Més Alt, amb la dona, dos criats i dues criades. El 5 de març de 1714, es va batejar amb el nom de Jaume un fill del llibreter Tomàs Moyà i els padrins foren Jaume de Cordelles i Teresa Antònia Íñiguez i Cordelles, filla del marquès de Villafranca de Ebro (APSJP, Llibre de baptismes 1703-1716, 5 març 1714); el 1716, Antoni Moyà, llibreter, vivia a la seva casa del carrer de la Llibreteria, on també s’estaven un germà seu llibreter —Tomàs—, dos nebots —un d’ells possiblement Jaume— i una neboda. La relació dels Cordelles amb el llibreter és prou significativa.



181. BN, Ms. 22513, p. 61r; 92r; 94r; 92v; 93r; 4r; 99v; 110v; 73r; 112r; 113r; f. sense numerar entre 115 i 116; 115v; 113v; 113v; 115v; 8v; 116r; 116r; 116v; 62v; 120v; ALCOBERRO, CAMPABADAL, Cròniques del setge de Barcelona…

Oblea: ’Disc petit de pasta de farina o d’altra matèria aglutinant, que s’emprava per a cloure cartes’ (DCVB).

«Un dinero»: dotze diners feien un sou; vint sous, una lliura.

Segons els càlculs de Verboom per a la Ciutadella, calia preveure una «onza» de tabac per persona i dia, per als 3.500 soldats del fort i durant els tres mesos previsibles de setge, és a dir, un total de 9.843 lliures; sobre la importància social, cultural i econòmica del tabac a la Catalunya del període, vegeu: Albert GARCIA ESPUCHE, «Una ciutat d’adroguers», a Drogues, dolços i tabac. Barcelona 1700, col·lecció La Ciutat del Born. Barcelona 1700, Ajuntament de Barcelona, 2010.

Henri de Saint-Simon, ambaixador francès a Espanya, va escriure a les seves famoses memòries referint-se al comte de Lemos: «No contaba el conde sino con su alta cuna y se pasaba la vida fumando, cosa por demás extraordinaria en España, donde el tabaco tan sólo lo aspiran» (Saint-Simon en España, Memorias junio 1721-abril 1722, Publicaciones Universidad de Alicante, 2008, p. 278; amb un excel·lent estudi introductori de Maria Àngels Pérez Samper). En altres llocs hem pogut mostrar que a Catalunya era molt important el consum de tabac de fum i que es fumava molt en pipa. Sembla que a Castella la situació era diferent, segons explica Saint-Simon.

A la societat en general i en l’àmbit i els espais militars, era igualment essencial el joc. Josep Camañes escriu: «En febrero de 1714 le dijo el vicario que decían los catalanes que era mal visto que tuviera un general taureria [casa de joc] en su casa, y le respondió el general que eran unos picaros los que eso murmuraban, y que lo era también el vicario, y que era un hipócrita, y que no le pusiera los pies en su casa. Y oídas estas razones el vicario se fue de casa del general» (BN, Ms. 22513, p. 85r; es tractava del general Villarroel?; del general Basset, sent el «vicario» de ben segur valencià i potser el de Xiva?; en tot cas, eren molt habituals els espais de joc en «espais militars»; vegeu: GARCIA ESPUCHE, «Una ciutat de triquets…»).

Pesseta era el nom popular d’un ral de dos castellà, rebaixat de pes, que Carles III va emetre abundantment durant la Guerra de Successió.

El 27 de novembre de 1713, els preveres de la parròquia de Santa Maria del Pi feren la sepultura general d’un dia al cos d’Ignasi Lacera, capità del regiment de Sant Miquel, que vivia al carrer de les Ramalleres. El regiment va patir moltes baixes en els seus oficials: per exemple, els preveres de la parròquia del Pi sepultaren el 17 d’abril de 1714 l’alferes Joan Ardey, i el 16 de setembre, el capità tinent Josep Verne (ASMP, Llibre d’òbits 1708-1716, 27 novembre 1713, 17 abril 1714).



182. AHPB, Salvador Pi, Quart manual 1714, 26 març 1714.

Salvador Pi, notari, vivia en una casa dels Trinitaris al carrer de n’Avinyó; Pau Pi va morir abans: els seus manuals acaben el 1715. Pere Costa, clergue, vivia en una casa pròpia al carrer de la Portaferrissa, amb una criada i «una pobre mujer». Joan Ramis, corredor d’orella, en una casa pròpia al carrer d’en Fonollar, amb la dona, una neboda, un germà i una vídua de paraire.



183. ALCOBERRO, CAMPABADAL, Cròniques del setge de Barcelona…



184. APCCV, Fulgenci Artich, Manual 1708-1716, 2 abril 1714.

El 22 d’agost de 1708, Francesc Roca i Barrionuevo havia estat nomenat marmessor testamentari de Francesc Llaurador, agricultor valencià a Barcelona (APCCV, Fulgenci Artich, Manual 1708-1716, 22 agost 1708); Roca, doncs, feia força anys que era a la Ciutat Comtal; com es veurà, l’agost de 1714 va ser nomenat marmessor testamentari del seu cunyat, el marquès de Pozo Negro i, mort aquest, diposità el seu cadàver.





185. A la llegenda del gravat de Francesc Santacruz es llegeix: «21. Bateria de ocho cañones, con que tiraron ocho dias a dicho convento.»

El text de Manel Soler recull la intensitat creixent del bombardeig, començat molt abans però sense efectivitat: el 9 d’agost de 1713 començà a disparar una bateria enemiga; el 16 de novembre de 1713 algunes bales caigueren dins la ciutat; el 17 de novembre de 1713 també caigueren bales a dins sense fer-hi danys; el 4 d’abril de 1714 les bombes feren danys considerables, sense baixes; el 5 d’abril hi va haver efectes de les bombes en temples i cases, amb morts; el 13 d’abril de 1714 s’afirma, per la por de les bombes, que «qui té enemics no deu dormir»; el 18 d’abril es parla de crueltat i vilesa del duc de Pópuli, per tirar bombes a la ciutat sense haver fet atacs; el 20 d’abril s’esmenta que a causa de les bombes s’han trencat les clausures; el 2 de maig es llancen bombes des del Clot; el 10 els enemics donen el bon dia amb projectils; el 24 l’enemic llança abundants bombes des de Caputxins, que passen fins al mar: «No puc explicar la consternació de la gent»; el 27 es produeixen ruïna, horror i espant i la ciutat sembla un infern o el dia del Judici, amb gran vilesa del duc de Pópuli d’arruïnar la ciutat sense fer bretxa; molta gent va al Raval i a Montjuïc; el 28 el duc de Pópuli vol destruir Barcelona i poder dir: «Así fue Barcelona»; el 29 les bombes arriben al Raval, i ja no hi ha lloc segur; l’«estrago es recordarà 300 anys» (!!); el 30 el narrador mateix se’n va al Raval: «No és home qui no tem les bombes»; el 31 diu que «lo cos de la ciutat està fet un montó de pedres de modo que los carrers no es coneixen», els convents de Santa Caterina i Sant Francesc havien quedat inhabitables, i la catedral havia patit l’efecte de les bombes.

A la llegenda del gravat de Francesc Santacruz hi consta: «10. Trincheramiento, y el grande bombardeo, que duró cuatro meses; mandó el duque de Pópuli»; «11. Convento de Capuchinos, y sus ataques, batido con catorce cañones nueve dias, y assaltado con cinco mil hombres; no teniendo mas fortificación que una linea con su fosso»; «13. Bateria del primer bombardeo del Clot»; «19. Paraje que ocuparon los ciudadanos en tiempo del bombardeo que hizo el Duque de Pópuli.»



186. CNH4, p. 48.



187. AHCB, Consell de Cent, Registre de Deliberacions, 1B.II-223, 30 març 1714; BN, Ms. 22513, p. 98v; 40v; 97r; 99r; 107v; 107v; 110r; 120v; AHCB, Revistes, sense signatura, «Succinta memòria…», p. 71.

El document citat «Luz de verdad…», de les carmelites descalces, narra que el bombardeig es va iniciar el tercer dia de la Pasqua de Resurrecció, és a dir, l’1 d’abril, a la nit. Tot i l’ensurt, les moltes bombes que es veien «en el aire» simultàniament no arribaven al convent.

Felip V va ordenar suspendre el bombardeig fins a conèixer els resultats de les negociacions de Rastatt. Es va reprendre el 2 de maig.

L’any 1710, Francesc Llopis Ferris Salt i Cavallon va demanar al notari Cristòfol Aguilar accedir a l’arxiu del monestir de Sant Jeroni de la Murtra per copiar dues figures, tretes del libre «Armeria», de les armes dels Llopis i dels Salt, famílies catalanes: Llopis, doncs, era un altre dels valencians assetjats a Barcelona que tenia arrels a Catalunya (APCCV, Cristòfol Aguilar, Manual 1707-1713, 6 febrer 1710); el 15 de desembre de 1710 va fer de testimoni, amb Manuel Pasqual de Bonança, sobre la solteria del valencià Ramon de Pallarés i Vilarassa, que es volia casar amb Josepa Maria Pastor i Bertran, natural de la ciutat de València; poc després, el 30 de març de 1711, els dos foren testimonis del testament de Pallarès, on aquest deixava dit que la seva dona havia gastat molts diners pel casament i per la seva malaltia, i que estava a punt de néixer un fill del matrimoni; el testament fou publicat el 9 d’abril del mateix any a la casa del difunt al carrer Comtal; el dipòsit del cadàver s’havia fet el 2 d’abril a Sant Francesc, amb el testimoni de Jeroni Porta, de Castelló de la Plana (ADB, Matrimoniarum 1709-1711, 15 desembre 1710; APCCV, Cristòfol Aguilar, Manual 1707-1713, 30 març i 2 abril 1711). El paborde Palou fou nomenat l’any 1708 per formar part del Reial Senat de València (CNH2, p. 246 i 557); estava entre les persones a les quals Francesc Carrós devia diners (vegeu més endavant el testament d’aquest). L’aragonès Francisco Molina, baró de Purroy, era sergent major del regiment de Sant Miquel i va morir l’11 de setembre al convent de Sant Agustí (CNH4, p. 354).

El carrer de Trentaclaus era al Raval, molt a prop de les Drassanes i de les Hortes de Sant Pau. Francesc Fargas, hortolà, vivia en una casa pròpia a les Hortes de Sant Pau, amb la seva dona, un fill, cinc filles, un fadrí i un aprenent; l’any 1717, l’explosió d’un magatzem de pólvora proper a la seva casa matà la seva dona i deixà l’habitatge gairebé del tot enderrocat.



188. BN, Ms. 22513, p. 98r; APCCV, Cristòfol Aguilar, Manual 1707-1713, 16 i 17 març 1713.

El 17 de març de 1713, dos dies abans de l’embarcament de l’emperadriu, el comte de Cirat va nomenar procurador seu, davant el mateix notari, Juan Antonio Alvarado y Colomo, cavaller de Sant Jaume, del Consell de Sa Majestat i secretari en el Consell Suprem d’Itàlia per a la negociació de Nàpols, que es trobava a Barcelona (acabà a Viena: CNH4, p. 629).



189. APSJP, Vicaria Perpètua, Llibre de Notes II, 9 abril 1714 (citat a: Pere CAPDEVILA I SOLDEVILA, La capella de Sant Cristòfor i el barri del Regomir de Barcelona, La Capella de Sant Cristòfor, Barcelona, 2007, p. 153 i 154).



190. AHCB, Revistes, sense signatura, «Succinta memòria…», p. 73.

Com s’ha dit més amunt, «don Plácido» devia ser el jutge Plàcid de Copons de Malmercat.



191. BN, Ms. 22513, p. 96r.



192. AHCB, Arxiu del Veguer, Processos, XXXVI.517, 1713-1715.

Andador:’Home que està al servei d’una confraria o altra corporació per anar a donar avisos, fer cobrances o complir altres encàrrecs a domicili’. Arremango:’Amenaça, senyal de voler pegar (Cerdanya, Caldes de Montbui, Prats de Lluçanès)’ (DCVB); una més de les paraules d’ús actual geogràficament restringit, però que s’empraven aleshores a tot el país.

El mestre de cases Jaume Arnaudies havia projectat, l’any 1698, l’església de Sant Sever, al costat de la catedral; l’any següent començaren els treballs i, mort Arnaudies l’any 1702, el mestre de cases Joan Fiter va continuar la feina; el 2 d’abril de 1704 constà en acta que Fiter havia cobrat dels administradors de la capella i col·legi de Sant Sever per les obres d’acabar l’església, «noviter constructa juxta Catedral», i per l’escala de pedra per pujar al cor, els ornaments de les habitacions de la casa i l’arrebossat de les parets exteriors (AHPB, Josep Ferran, Vint-i-cinquè manual 1704, 2 abril 1704). El 1716, Joan Fiter vivia en una casa pròpia al carrer d’en Tarascó, amb la dona, un fill, dues filles, una criada, dos fadrins i tres aprenents; també s’hi estava el mestre de cases Francesc Fiter, amb la dona, una filla i un aprenent. Pau Martí i Soler, mestre de cases, vivia en una casa pròpia al carrer dels Tallers, amb la dona, un fill (Josep), la nora, cinc néts, una neboda i dos aprenents. Ramon Clavera, mestre de cases, en una casa de Rosa Just a la plaça del Pi, amb la dona, dos fills, una filla, un aprenent i una criada. Rafael Figueras, mestre de cases, en una casa pròpia al carrer de n’Argenter, amb la dona, un fill, dues filles i tres aprenents. Francesc Riera, mestre de cases (moler), en una casa de Pere Vell al carrer del Carme, amb la dona i tres fills.



193. Vegeu: GARCIA ESPUCHE, «Una ciutat d’adroguers…»; AHPB, Tomàs Simon, Tercer llibre de testaments 1683-1727, 17, 19 i 20 agost 1726.



194. AHCB, Arxiu Notarial, I.66, 11 abril 1714.

L’any 1716, Marià de Teixidor i Amell era propietari de la casa del carrer dels Banys Nous, que tenia llogada.



195. Dietari citat de Mas i Soldevila; AHPB, Joaquim Ros i Martí, Manual 1714, 21 abril 1714.

Al «Llibre de les Valoracions» consten, al carrer del Sant Esperit: la casa molt gran i cara de Jeroni Mestres, de 32 per divuit canes i valorada en 5.000 lliures, a descomptar-ne les 800 del material obtingut de l’enderroc; i la de Tomàs Font, macip de ribera, de set canes i mitja per quatre, valorada en 825 lliures, a descomptar-ne 100 del material resultant de l’enderroc.

Joaquim Ros i Martí, notari, vivia en una casa de Pere de Ribes al carrer del Carme, amb un fadrí i una criada.



196. AHPB, Antoni Cassani, Desè manual 1714, 21 abril 1714.

Els testimonis per part de Salvador Feliu de la Penya foren Joan Parès, negociant, i Francesc Colomer. I per part de Francesc Mascaró, Emanuel Mas i Soldevila, doctor en drets, i Rafael Esteve, doctor en medicina. L’acta dóna l’equivalència del ral: una lliura i vuit sous.



197. BN, Ms. 22513, p. 10v; 100r; 102r; ALCOBERRO, CAMPABADAL, Cròniques del setge de Barcelona…

Les cartes eren sis: dues als diputats (una de l’emperador i l’altra de l’emperadriu), dues als consellers (id.) i dues a la noblesa (id.) (CNH4, p. 371-374). Mireia Campabadal escriu: «En aquestes cartes, fonamentals per als partidaris de l’arxiduc, s’informava, de manera confusionària, sobre el tractat de Rastatt i es donaven esperances sobre una imminent resolució del setge barceloní atès que havien interpretat, de manera equivocada, que França abandonava la guerra» (CAMPABADAL I BERTRAN, Entre el blat i la pólvora…).

Respecte del govern municipal, Joaquim Albareda aporta: «No hem d’oblidar la presència d’artesans en el govern de la ciutat, especialment remarcable a Barcelona, a diferència de València, on si bé eren presents en el Consell, els sis càrrecs de jurats van ser monopolitzats per cavallers i per ciutadans honrats fins 1707» («Política, economia i guerra…», p. 47).



198. BN, Ms. 22513, p. 101r i 102r; 111r.



199. APSJP, Llibre de baptismes 1703-1716.



200. AHPB, Antoni Cassani, Desè manual 1714, 25 abril 1714; BN, Ms 22513, p. 103r; 105r; 104v, 104r.

Llibant:’Corda gruixuda, com la que s’empra en la corriola d’un pou, per a pujar materials a les bastides de construcció, per a estirar una embarcació cap a terra, etc.’ (DCVB).

Foren testimonis de l’acta el notari Ramon Congost i l’adroguer Josep Abadal. Aquest vivia en una casa del vigatà Francesc Saleta al carrer de Montcada, amb dos fills, tres nens i una criada.



201. ADB, Expedients i informacions (processos) segle XVIII, 659.

Antoni Bellvitges, brodador, vivia en una casa pròpia al carrer Ample, amb la dona, un fill (Antoni), una filla (Francesca), un nebot, un mestre «tendero» i un criat (consta també a les llibretes de comunió pasqual de la parròquia dels Sants Just i Pastor); fou proveïdor del tren d’artilleria (1709, 1710…); l’any 1717 va rebre l’«asiento» per fer el fort de Don Carlos.



202. BN, Ms. 22513, p. sense numerar entre 115 i 116; CNH4, p. 51.

El 13 de maig de 1714, l’autor de la «Succinta memòria» va recollir que s’havia fet la solemnitat de beneir les banderes del Regiment de Nostra Senyora dels Desemparats, «que lo formaren los valencians», el coronel del qual era Josep Vicent Torres Eiximeno (AHCB, Revistes, sense signatura, «Succinta memòria…», p. 79).

Potser el capità, nebot de Manuel Moliner i Rau (coronel del regiment de Fusellers de muntanya que portava el seu cognom), era Francesc Rau, cabdill vigatà. La «Succinta memòria» recull amb data 17 de maig que la bala matà el coronel Rau, un capità, un tinent i dos més, i afegeix: «La plaça correspongué en disparar de tots los costats que miran a dit convent.» (p. 80).



203. AHPB, Sever Pujol, Llibre primer de testaments 1710-1727, 20 maig 1714.

L’estudiant de teologia Francesc Cols i l’agricultor Salvador Oms foren els testimonis de l’acta del testament.

Un Simon Sanz, prevere i membre de la congregació de San Fermín de navarresos, a Madrid, citat a: Guillermo PÉREZ SARRIÓN, «Las redes sociales en Madrid y la congregación de San Fermín de los Navarros, siglos XVII y XVIII», Hispania, Revista Española de Historia, 2007, vol. LXVII, n. 225, gener-abril, p. 209-254.



204. CNH4, p. 52; AHPB, Domènec Rojas, Vint-i-vuitè manual 1714, 25 maig 1714; AHCB, Revistes, sense signatura, «Succinta memòria…», p. 82-87; CNH4, p. 96; Consell de Cent, Registre de Deliberacions, 1B.II-223, 29 de maig de 1714 (els dies de les altres actes al Portal de Sant Antoni foren: 30 de maig, 17 i 22 de juny, 1 i 18 de juliol, 19 d’agost).

Segons el document citat «Luz de verdad…», de les carmelites descalces, el bombardeig va començar el 20 de maig. El text resulta excepcional quan explica els efectes de les bombes: disposició de dos nois «al texado» per avisar si els projectils llançats tocarien o no l’edifici; refugi format a la «gruta» del convent; enderrocs provocats; espant singular per causa del bombardeig del 31 de maig, dia de Corpus; desplaçament el 4 de juny al «fuerte» del campanar del Pi, on foren rebudes per la comtessa de Savallà; retorn al convent el 4 de juliol; recompte de les moltes bombes que caigueren sobre «el monasterio medio derribado».

Anthelme Tricaud va escriure sobre el bombardeig des dels Caputxins i l’actuació del duc de Pópuli, que ja tenia demanat marxar: «On recommença alors à bombarder Barcelonne, avec vingt mortiers, et dans un seul jour on jetta onze cens soixante-deux bombes [1.162] sur cette malheurese ville. Le bombardement dura jusqu’au 7 de Juin […].

Les déserteurs disoient qu’on ne distinguoit presque plus les rues au milieu de la ville, et en d’autres quartiers; que les bombes en avoient ruiné une grande partie, et que la disette commençoit à y répandre des maladies contagieuses. On sçut, pendant le bombardement, que plus de douze mille personnes s’étoient refugiées dans la basse ville, et du côté du Fanal: l’on ne les y laissa pas long-temps tranquilles; le feu de l’artillerie les en chassa encore, et les obligea de se cacher, una partie sur la croupe du Mont-joüi sous des tentes, et les autres dans quelques tartanes, barques, chaloupes, et d’autres bâtiments qui étoient dans le port, et qui furent bien-töt remplis […]. Mr. Le Duc de Popoli cependant faisoit encore venir quatre mille bombes par mer, quoi qu’un bon tiers de la ville fût déja entierement ruiné. On jugera par l’effet d’une seule bombe qui tua trente-huit personnes, pendant le bombardement, de celui que firent toutes les autres sur cette ville infortunée. Tels étoient les adieux que le Generalissime [el duc de Pópuli] faisoit aux barcelonnois; car il pensoit dès-lors à son retour, et il le demandoit avec de vives instances à la Cour d’Espagne.» Més endavant va deixar escrit, canviant la data final del bombardeig: «Le bombardement, dont j’ai parlé, dura jusqu’au 16 de Juin […]: du jour qu’on avait commencé à bombarder cette ville, jusqu’au 16 de Juin, elle essuya de compte fait 11.740 bombes […] il y avoit dans la ville plus de cinq cent maisons absolument ruinées. De si grands désastres cependant n’ébranloient point les habitants, réduits a camper sous des tentes, et presqu’en plaine campagne, et ils esperoient d’obtenir par leur fermeté la conservation de leurs privileges» (Anthelme TRICAUD prieur de BELMONT (autor suposat), Histoire de la dernière révolte des catalans et du siège de Barcelonne, Lió, 1714, p. 115- 117, 128 i 129).



205. BC, Fons històric de l’Hospital de la Santa Creu, Llibre d’entrades de paisans 1714-1716, p. 64v; APSJP, Llibre de la funerària des del mes de janer del any 1710 fins al janer del any 1717, 31 maig 1714; BC, Fons històric de l’Hospital de la Santa Creu, Llibre d’entrades de paisans 1714-1716, p. 65v.



206. APSJP, Llibre de baptismes 1703-1716 (la nota se cita a: CAPDEVILA I SOLDEVILA, La capella de Sant…, p. 154 i 155).

El 7 de juny de 1714, quedà constància a la comunitat de Sant Just i Pastor que, «attès los gravissimos sustos y penalitats havian passat y estavan actualment patint per ocasió de las innumerablas bombas havia disparat y anava disparant lo enemich a la present ciutat», no s’havien pogut fer ni «la professó general que acostuma fer dita iglesia per la parròquia lo dimecres de la infraoctava de Corpus, ni la del dia de cap de octava per dins dita iglésia» (APSJP, Reverenda Comunitat, Llibre de Determinacions 1703-1741, 7 juny 1714; citat també en aquesta obra).

Pere Dalmau tenia «botiga» al carrer de Montcada, però el 1716 hi vivia una altra persona.



207. AHPB, Sever Pujol, Llibre primer d’inventaris 1712-1727, 3 agost 1714.

Llanceta:’Instrument de cirurgia, a manera de coltell amb la punta en forma de llança, prima i molt tallant, que serveix per a sagnar, obrir abscesos, etc.’. Bec de grua: ’Pinces que usaven els antics cirurgians’.

Apuntar:’Fer punta a una eina o altra cosa’ (DCVB).



208. ADB, Matrimoniarum 1711-1715, 30 desembre 1714.

L’any 1716, Josep Badia, bastaix, vivia en una casa de la vídua de mestre de cases Maria Pujalt al carrer de les Filateres, amb la dona i un fill. Francesc Biart, bastaix, en una casa del doctor en medicina Francesc Costa al carrer dels Vigatans, amb la dona i una criada.



209. ADB, Matrimoniarum 1711-1715, 5 març 1715.



210. BN, Ms. 22513, p. 121v i 122r.

El comte de Villafranquesa figura entre els exiliats austriacistes (ALCOBERRO, L’exili austriacista…, vol II, p. 28).



211. BC, Fons històric de l’Hospital de la Santa Creu, Llibre d’entrada de paisans 1714-1716, 4 juliol 1714, p. 92v, 106r, 135v, 151v i 197v; AHPB, Pere Pau Ribes, Manual quaranta-i-dosè 1714, 6 setembre 1714.

L’última acta notarial dels llibres de protocols del notari Pere Troch porta data del 20 de desembre de 1713. Els escrivents Pau Riambau i Jeroni Cunyat foren testimonis de l’acta sobre el nomenament de Rufasta.

Pere Pau Ribes, notari, vivia en una casa pròpia al carrer d’en Petritxol, amb la dona, tres filles i una criada. El 1716, un Narcís Troch, fadrí notari, vivia de lloguer en una casa del carrer d’en Cuch, amb la dona i un fill.



212. TORRAS i RIBÉ, La guerra de Successió…, p. 365.



213. CNH4, p. 98 i 442-449; BN, Ms. 22513, p. 117v.

Salvador Feliu de la Penya, segons Casanova, va fer córrer la mentida que aquest tenia la seva dona fora de Barcelona i que dos fills seus lluitaven en companyies de cavalleria de l’enemic. Com explicà Casanova, la seva muller era morta des de feia nou anys i només tenia un fill, de tretze anys d’edat, que es trobava a Cardona.



214. ACA, Col·legi d’adroguers i confiters de Barcelona, n. 9, 8 juliol 1714.

Sobre aquests productes, vegeu: GARCIA ESPUCHE, La Ciutat del Born…



215. ADB, Matrimoniarum 1711-1715, 24 setembre 1714.



216. CNH4, p. 104-107 i 343; vegeu: «Memoria sobre el estado de las fortificaciones de Barcelona y su descripción detallada, realizada por Jorge Próspero Verboom en los meses de febrero y marzo de 1712 durante su cautiverio en la Ciudad Condal» a: Juan Miguel MUÑOZ CORBALÁN, Los ingenieros militares de Flandes a España (1691-1718), Ministerio de Defensa, tesi doctoral, 1990, tom II, p. 39 i s.

Francesc Santacruz va fer constar a la llegenda del seu gravat: «5. La Cruz de S. Francisco. Puesto fortificado, de donde se batía al campo enemigo, y estuvo siempre guarnecido, hasta que le ocuparon los enemigos; y desde este paraje empeçaron el dia 13 de julio a abrir las trincheras; mandando el duque de Berwic.» L’escultor Francesc Santacruz i Artigas, suposat autor del gravat, havia estat l’autor de la Creu de Sant Francesc.

El terme primera paral·lela formava part del llenguatge propi del mètode per expugnar ciutats del famós enginyer militar Sébastien Le Prestre, marquès de Vauban.



217. BN, Ms. 22513, p. 66v.

Segons Castellví: «El teniente coronel don Tomás Anglesola, agregado al regimiento de los Desamparados, valenciano, murió de las heridas dentro de Barcelona»; «Tomás Anglesola, agregado al regimiento de Valencia, [mort] a la salida de 13 de julio de 1714» (CNH4, p. 343 i 353).



218. BC, Fons del Baró de Castellet, 45/4.



219. CNH4, p. 116 i s. i 413; APSJP, Llibre de baptismes 1703-1716; BN, Ms, 22513, p. 62r.

A la vista de la marxa del setge, aquells dies es procurà augmentar el nombre de defensors: «La darrera lleva que es va intentar va ser amb caràcter universal i obligatori just quan es feia evident el setge en les formes. El dia 16 de juliol de 1714 es va publicar un edicte que convocava, a una concentració a la Rambla, tots els homes de més de catorze anys (els dels batallons de quarts inclosos) que no estiguessin enrolats a la Coronela o a les unitats regulars. […] Castellví estima que la mesura va implicar un augment de 2.165 combatents en els rengles de la Coronela. […] Segons Bruguera, el conseller en cap Rafael de Casanova va presidir la concentració i va arengar els nous reclutes forçats. Els membres del braç militar no es van rebaixar a presentar-se a la convocatòria i la seva incorporació i el corresponent lliurament de certificats es van haver de pactar al marge.» (HERNÀNDEZ, RIART, Els exèrcits de Catalunya…, p. 83).

Sobre aquest Rafel Casanovas, vegeu més endavant.



220. CNH4, p. 191 i 192. AHPB, Josep Morell, Consells de diverses confraries, 23 juliol 1714.



221. AHPB, Francesc Bonaventura Torres, Manual 1714, 23 juliol 1714.

Francesc Xavier de Despujol i de Pons era baró de Monclar i Joan de Novell i de Nadal, noble barceloní.

Francesc Prat, fuster, vivia en una casa del llogater de mules Jaume Tassias al carrer de l’Hostal del Bou, amb la dona. Un Fermí Grau, fuster, en una casa pròpia al carrer de Bonaire. Onofre Galant, en una casa d’Antoni de Planella i de Cruïlles, abat de Sant Pere de Besalú (mort el 1713), al carrer dels Escudellers, amb la dona i un fuster.



222. BN, Ms. 22513, p. 122v.

En tot cas, a Josep Camañes no li va servir de res la proximitat als comtes de Cirat, de la qual estava orgullós, ja que no va aconseguir incorporar-se com a oficial a cap regiment. Potser això no hauria passat si s’hagués acostat a Josep Vicent Torres Eiximeno.



223. APCCV, Fulgenci Artich, Manual 1708-1716, 18 juliol 1714; APSJP, Llibre de la funerària des del mes de janer del any 1710 fins al janer del any 1717, 18 i 23 juliol 1714; Vicaria Perpètua, Llibre de Notes II, 23 juliol 1714; CNH4, p. 108, 343 i 357; GEMELLI CARERI, Giro del mondo…, p. 50.



224. ADB, Matrimoniarum 1711-1715; Parròquia de Santa Maria del Mar, Expedients matrimonials, vol. 13 1714-1715, 24 juliol 1714.



225. APSJP, Llibre de baptismes 1703-1716.

El document ja citat «Luz de verdad…», de les carmelites descalces, recull aquest bombardeig.



226. AHPB, Isidre Famades, Llibre de testaments 1697-1723, 25 juliol 1714; Ermenter Riera, Llibre d’inventaris i testaments 1712-1732, 30 juliol 1714.

Isidre Famades, notari, vivia en una casa pròpia al carrer de les Semoleres, amb la dona, un fill, un escrivent i una criada; a partir de 1701, és difícil distingir entre ell i seu fill Isidre Famades i Morell, notari, ja que els documents dels dos es troben barrejats (un altre fill notari es deia Josep Famades i Morell). Ermenter Riera, notari, vivia en una casa de l’estudiant de lleis Pere Màrtir Artxer al carrer de Sant Pere Més Alt, amb la dona, un escrivà i una criada. Pere Cabajan va morir a causa dels combats del setge: el 27 de setembre de 1714, a instàncies del seu cunyat Rigalt, es va fer públic el testament del veler a la notaria de Famades al carrer de les Semoleres; en foren testimonis els també notaris Joan Bruguera i Bonaventura Galí; l’any 1716, Maria Rigalt, vídua del veler Cabajan, vivia en una casa pròpia al carrer dels Corders, amb una neboda, un fadrí veler, un aprenent i una criada. Miquel Rigalt, argenter, vivia en una casa pròpia al carrer de l’Argenteria, amb la dona, quatre fills, un fadrí, un aprenent, una criada i una neboda. Jaume Ferrussola, corredor d’orella, en una casa del clergue Ramanya al carrer de les Benlligades, amb la dona i dos nens. Francesc Vicens, adroguer, en una casa del mercader Pau Lluscà a la plaça del Born, amb la dona, dues filles, sis fills, un aprenent i dues criades.

Els marmessors de Francesc Farigola foren Jacint Corcellas, prevere de l’església parroquial de Sant Esteve d’Olot, i el reverend d’Olot Josep Murgon; la sepultura es faria on «apareixerà» a Marià Marcillo i se celebrarien 300 misses de sis sous de caritat; els testimonis de l’acta foren Francesc Galí i Vergés, estudiant de teologia d’Hostalric, i Francesc Vicens, fadrí adroguer.



227. CNH4, p. 454 i 455; AHCB, Consell de Cent, Lletres comunes originals, 1B.X-126, 27 juliol 1714.

Galiota: vaixell semblant a una galera, però més petit. Hem vist que la galiota de Rodrigo de Torres també era nomenada fragata.

Segons la versió de Magrinyà, el combat es va produir poc després de sortir del port de Barcelona, mentre capitanejava la fragata de Sebastià de Dalmau. En canvi, segons Francesc de Castellví va succeir quan Magrinyà va tornar de les illes comandant la galiota d’Eivissa. Si la versió errònia és la de Magrinyà, podem pensar que va preferir explicar que va guanyar el combat amb una embarcació menor, cosa que augmentava el seu mèrit, de la mateixa manera que no esmentava la decisiva intervenció de Cavalleria (suposant que es produís), per tenir encara més mèrits.

Domènec Gispert era un personatge controvertit. Segons va explicar Josep Montero als consellers, en una carta datada el 28 de maig de 1714, Gispert «despidió» el vaixell Sant Josep d’entre els de la ciutat, argumentant que li disgustava que Pere Montero, germà de Josep, volgués rellevar del càrrec de capità Joan Tallaferro, cosa que, segons Josep Montero, volia fer per «justificados motivos»; però era «dicho Gispert en alguna manera apasionado a dicho Tallaferro por algunos fines que no puedo comprehender». Josep Montero oferí de nou el vaixell als consellers en nom seu i del seu germà (AHCB, Consell de Cent, Lletres comunes originals, 1B.X-127, 28 maig 1714). D’altra banda, a la ja citada carta de Rafael Casanova de 1728, on culpava Salvador Feliu de la Penya de la pèrdua de la major part del comboi que va partir de Mallorca el 7 de juliol de 1714 per socórrer Barcelona, s’acusava Domènec Gispert de ser un dels amics de Feliu que, després del setge i en el seu cas des de Gènova, va voler canviar la veritat dels fets per justificar les decisions equivocades de qui era conseller segon durant el setge (CNH4, p. 442). L’any 1716, la casa de Domènec Gispert al carrer de Nallada consta com a «casolot», és a dir, esdevinguda un solar.

Pere Cavalleria, donzell, es trobava a la presó de la Diputació l’any 1708, com a procurador del corredor d’orella Joan Pau Borràs, arrendador de l’estanc del tabac (Dietaris de la Generalitat de Catalunya, vol. X, anys 1703-1713, Generalitat de Catalunya, 2007, 16 juny 1708, p. 904, 2216 i 2217); el maig de 1716 vivia en una casa pròpia al carrer de l’Esgrima, amb la dona, tres fills, el mariner Josep Buch i la dona d’aquest.



228. ALCOBERRO, CAMPABADAL, Cròniques del setge de Barcelona…



229. Dietari de Mas i Soldevila; AHPB, Gaspar Sayós, Trenta-quatrè manual 1714, 31 juliol 1714; CNH4, p. 87, 88, 137, 149, 150, 432 i 434.

Els testimonis de l’acta notarial foren Manuel de Medina, secretari d’Antoni de Villarroel, Isidre de Obihis, «de família» del general, i l’escrivent de notari Jaume Sayós.

Francesc de Castellví va escriure sobre Pere Barceló: «Publicada la defensa de Barcelona, siguió Pedro el partido de los barceloneses y fue nombrado capitán del regimiento de fusileros que formó Antonio Vidal" (CNH4, p. 656-660) (el 1713, Antoni Vidal, nomenat coronel, aixecà un regiment de fusellers de muntanya que lluità fora de Barcelona; morí el 30 d’agost de 1714 durant l’atac i la presa de Falset). Villarroel s’havia traslladat a una casa del carrer de Sant Pau, on l’assistia Medina (CNH4, p. 262): de ben segur era la de Carles i Francesc de Puiggener i d’Orís, la més important del carrer (aquests nobles no es quedaren a Barcelona durant el setge:l’any 1716, Carles de Puiggener i d’Orís vivia a la casa, amb la dona, tres fills, tres filles, tres criades i dos criats). Abans, Villarroel, per decisió de la Diputació del General del 17 de juliol de 1713, perquè el general es trobava «ab gran incomoditat de casa», havia ocupat l’habitatge segrestat de Jeroni de Rocabertí, marquès d’Argensola, situat al carrer dels Arcs (ACA, Generalitat, G.123, 17 juliol 1713; segons la notícia, hi havia moltes cases sota segrest que podia habitar Villarroel). A la casa de Rocabertí s’havien fet obres el 1699, per reparar l’efecte de les bombes de 1697 (AHPB, Vicenç Gavarró, Manual 1699, 8 gener 1699).



230. BN, Ms. 22513, p. 79v; 75v; 13v.

L’anotació a l’inici del quadern pròpiament dit tan sols apunta que Josep Camañes «murió en Barcelona año 1714». Podria ser que morís durant la «sortida» del 5 d’agost contra el convent dels Caputxins. O uns dies més tard, com altres valencians, defensant el baluard de Santa Clara durant l’atac enemic del 12 al 14 d’agost (hi foren ferits Josep Siuri, Pasqual Català i de Montsonís, Josep Vicent Torres Eiximeno, Ignacio de Calatayud, fill del comte de Cirat…)(CNH4, p. 345 i 354).

El 14 d’agost va entrar ferit a l’Hospital de la Santa Creu Josep Ferrer, cadet del regiment dels Desemparats, natural de Forcall, com Josep Camañes: potser no es tracta d’una coincidència (BC, Fons històric de l’Hospital de la Santa Creu, Llibre d’entrades de soldats 1714-1716, f. 65v).



231. AHPB, Francesc Bonaventura Torres, Llibre primer de testaments 1689-1714, 3 agost 1714; Llibre primer d’inventaris 1690-1720, 28 setembre 1714.

Sobre Maria Llatuga, la casa esmentada i el seu propietari, vegeu: GARCIA ESPUCHE, La Ciutat del Born…



232. CNH4, p. 153 i 157; AHPB, Marià Rufasta i Prats, Plec d’inventaris 1694-1721, 8 agost 1714.

Jacint Rof, sastre, vivia en una casa de Francesc Bonvehí a la plaça de la Trinitat, amb la dona i una neboda.



233. AHPB, Rafael Albià, Segon llibre de testaments 1680-1716, 9 agost 1714.

Els testimonis cridats per a la lectura del testament foren Cristòfol Comas, notari, i Salvador Batlle i Folch, natural de Montblanc.

Josep Ignasi Vidal, mercader i notari, vivia en una casa pròpia al carrer de la Basea, molt afectada per les bombes del setge, amb la dona, un clergue, dos fills i una criada; Vidal era també propietari de l’Hostal de Manresa, al carrer del seu nom. Cristòfol Comas, notari, vivia en una casa del doctor Antoni Subirà al carrer de Sant Pere Més Alt, amb cinc filles, dos nebots i una criada.



234. AHPB, Rafael Albià, Quart llibre de capítols matrimonials 1702-1717, 10 agost 1714; dietari citat de Mas i Soldevila; CNH4, p. 158.

Els testimonis foren l’escrivent Fèlix Cortès (en realitat, notari des de 1707), el revenedor Pere Comes i el fadrí guanter Antoni Galí, que segons deixà escrit Rafael Albià eren «de família de la comtessa».

Magí Prats, fuster, vivia en una casa del tapiner Francesc Sala al carrer del Vidre, amb la dona, un fill, una filla i una neboda. Maria Josepa de Potau, en una casa pròpia al carrer Ample, amb quatre fills, quatre filles, una nora, tres néts, quatre criats i tres criades.



235. BC, Fons Històric de l’Hospital de la Santa Creu, Llibre d’entrades de soldats 1714-1716, f. 59r a 63r.

Francesc de Castellví va ser ferit el 12 d’agost al baluard de Sant Pere.



236. BC, Fons Històric de l’Hospital de la Santa Creu, Llibre d’entrades de paisans 1714-1716, f. 137v; AHPB, Fèlix Avellà, Primer llibre de testaments 1713-1746, 23 agost 1714; Llibre primer d’inventaris 1713-1740, 3 setembre 1714; AHCB, Arxiu del Veguer, Processos, XXXVII.426, 1704-1714.

Laureà Pagarolas explica que «en el derecho tradicional catalán, están obligados a hacer inventario: los tutores y administradores; los curadores; la viuda usufructuaria y tenutaria, para conservar básicamente dos derechos, el "any de plor" [dret a ser alimentada i vestida a càrrec dels béns deixats pel marit durant el primer any de viduïtat] y la "tenuta"[gaudi de l’usdefruit dels béns del marit fins a cobrar l’import del dot i acomplir-se els acords del contracte matrimonial]; el heredero universal de los bienes del difunto, en dos casos fundamentales, a saber, cuando se le ha rogado que restituya a otro la herencia, es decir, cuando interviene como fiduciario, y cuando quiere gozar de los privilegios y beneficios concedidos a los que hacen inventario, para salvar su patrimonio ante las obligaciones hereditarias y testamentarias; y, en general, todos los que tienen alguna administración de cualquier herencia» (Laureà PAGAROLAS, «Tipología documental y posibilidades de aprovechamiento histórico de los libros notariales catalanes», a Perspectivas actuales sobre las fuentes notariales de la Edad Media, Universidad de Zaragoza, 2004).

Calia realitzar l’inventari abans d’un mes després de la mort del subjecte.

Vegeu també: F. MASPONS I ANGLASELL, Nostre Dret Familiar segons els autors clássichs Fontanella, Cáncer, Comes, Mieres, Ferrer, etc., Barcelona, Llibreria de A. Verdaguer, 1899. Sobre l’any de plor, aquest autor escriu: «Durant un any desde que se disol el matrimoni, la viuda será degudament atinguda per els hereus dels bens del difunt marit, segons la seva condició y dignitat, encara que no hagi portat dot al matrimoni, o que aquest se li restitueixi.» Vegeu igualment: Juan Alfredo OBARRIO MORENO, «La recepció del Beneficium inventarii en les fonts i en la doctrina catalana», Revista de Dret Històric Català, vol. 5, 2005, p. 61-97.

Miquel Balet i Jacint Balet consten als consells de la confraria dels paraires (AHPB, Rafael Albià, Llibre de consells de la confraria dels paraires 1703-1714). Jacint Balet, fill del paraire i teixidor de lli Miquel Balet, es va casar l’any 1706 amb la vídua Isabel Bertran, filla de carnisser (ADB, Parròquia de Santa Maria del Mar, Expedients matrimonials, vol. 8 1706, 30 agost 1706); Jacint Balet vivia en una casa pròpia força enderrocada al carrer de Sant Pere Més Baix, amb la dona, cinc fills i una criada; un Joan Balet, paraire, vivia en una casa pròpia al carrer d’en Jaume Giralt, amb la dona i un fill; l’any 1707, Jacint Balet habitava aquesta casa del carrer d’en Jaume Giralt (vegeu: AHCB, Arxiu del Veguer, Processos, XXXVII.547, 1707; procés contra Maria i Rosa Torras, mare i filla, per haver dit paraules injurioses a Isabel Balet, dona de Jacint); es traslladà a la casa del carrer de Sant Pere Més Baix després d’heretar del seu germà; el procés de l’any 1705 l’originà el préstec d’un ral que Maria Balet havia fet al seu cunyat, d’amagat del marit, i que Jacint no tornava (Maria Balet vivia aleshores a la casa citada del carrer de Sant Pere Més Baix, heretada pel seu cunyat i on aquest s’estava el 1716).

Sebastià Moranges, prevere, vivia en una casa pròpia al carrer de Sant Pere Més Alt, amb una germana, una criada i el clergue Joan Tord.

Francesc Danyó, hortolà, en una casa de Josep Mora al carrer de Trentaclaus, amb la dona i tres filles.



237. AHPB, Josep Francesc Fontana, Primer llibre de testaments 1706-1729, 11 agost 1714; Llibre d’inventaris 1706-1714, 25 agost 1714; ASMP, Llibre d’òbits 1708-1716, 13 agost 1714.

Els testimonis de l’acta testamentària foren el prevere Josep Monfar i el negociant Josep Rivert, «de família del testador». Els testimonis de la lectura foren Josep Ferriols, fuster, i Francesc Ferran, «de família» de la comtessa de Savallà. Els testimonis de l’inventari foren Josep Monfar, prevere, i Joan Comerma, agricultor.

Josep Despalau exercí en el seu càrrec fins al 1717; fou nomenat abat per Carles III, l’arxiduc, l’any 1707, i això ens dóna una idea sobre les inclinacions polítiques de Generés, que confiava totalment en aquest religiós; Despalau vivia en una casa del doctor en drets Josep Casanova al carrer de Sant Pere Més Baix, amb un secretari, dos criats i dues criades. Jeroni de Generés i Melich, fill de Jeroni, posseïa una casa al carrer dels Flassaders, llogada a l’hostaler Joan Moner. Josep Monfar, prevere, vivia en una casa de Josep Vilana a la plaça de Santa Anna, amb una germana i dues criades.



238. AHPB, Josep Francesc Fontana, Llibre d’inventaris 1706-1714, 25 agost 1714; Novè manual 1714, 1 setembre 1714.

Rellotge de llum: lògicament, rellotge de sol, habitual a Barcelona. Vaig poder mostrar que una peça de les del jaciment del Born era un fragment de rellotge de sol portàtil, dels que s’importaven des de Nuremberg.

Els testimonis de l’inventari foren Josep Ros, prevere de Sant Pere de les Puel·les, i el noble Felip de Vadell i Bestrús.

El 1700 es va concedir llicència matrimonial a Magí de Ninot i de Negrell, fill de Josep de Ninot i Caterina de Negrell; i Isabel de Padellàs i de Pastors, filla de Francesc de Padellàs i Maria de Pastors (ADB, Parròquia de Santa Maria del Mar, Expedients matrimonials, vol. 5 1699-1700, 1 agost 1700; casats el 8 de setembre de 1700). Els capítols matrimonials a: AHPB, Antoni Navarro, Llibre de capítols matrimonials 1697-1708, 25 febrer 1700. La vídua de Ninot, Isabel de Padellàs, vivia el 1716 a la seva casa del carrer de Sant Honorat, amb un fill, dues filles, un cunyat clergue, un criat i dues criades; a la mateixa casa s’estava Maria Padellàs, amb una criada.



239. AHPB, Tomàs Simon, Plec d’inventaris 1701-1727, 12 agost 1714.

L’any 1716, la casa del carrer dels Vigatans era propietat de Josep Circuns, cunyat de Moxí. Pau Mestres, «espargatero», vivia en una casa pròpia al carrer de l’Hospital, amb la dona, dos fills i tres filles.



240. APCCV, Fulgenci Artich, Manual 1708-1716, 12 agost 1714; CNH3, p. 701; vol. IV, p. 354.

Jaume i Joaquim Siuri i «don Joseph» consten a la llibreta de comunió pasqual de 1708 de la parròquia dels Sants Just i Pastor, a la «illa dels Escudellers» (APSJP); Joaquim Siuri era alferes coronel del regiment dels Desemparats; com molts altres membres de la colònia valenciana, com ara Antonio de la Cola, Jaume Lloris, Jaume Timor, etc., Jaume Siuri consta com a testimoni en alguna acta de Fulgenci Artich: el 25 de juliol de 1714, per exemple, va ser testimoni de l’acta notarial del testament de Francesca Almella (APCCV, Fulgenci Artich, Manual 1708-1716, 25 juliol 1714).



241. AHPB, Joan Solsona, Primer llibre de testaments 1691-1719, 13 agost 1714.

Joan Solsona, notari, vivia en una casa de la ciutat, al carrer de Davant de la Porteta de Sant Jaume, amb un nebot, una neboda i una criada. L’any 1716, Jaume Sagalà no consta a cap de les seves dues cases del carrer dels Abaixadors.



242. CNH4, p. 168, 172, 173, 176 i 186. AHPB, Francesc Rossell, Llibre primer de testaments 1700-1714, 14 agost 1714.

El metge Josep Fornés, autor del Tractatus de peste (1725), vivia en una casa pròpia al carrer d’en Rauric, amb la dona, dos fills, cinc filles, un criat i una criada; segons les seves declaracions de béns, la casa era de Francesca Llorell, la seva dona (AHCB, Cadastre, I.2, 21 gener 1716); al claustre de la catedral, al costat de l’església, es troba una tomba amb el número 268 i el text: «Vas del Dr en medicina Joseph Fornés y dels seus, any 1712.» Ramon Fàbregas, hortolà, vivia en una casa pròpia al carrer d’en Jaume Giralt, amb la dona, dos fills i una criada. Sobre Francesc Valls, calderer i veí de la zona que avui és jaciment del Born, vegeu: GARCIA ESPUCHE, La Ciutat del Born… Joan Vila, teixidor de llana, vivia en una casa pròpia al carrer de Sant Pere Més Alt, amb la dona i dos fills.



243. CNH4, p. 147, 171 i 358. APSJP, Llibre de la funerària des del mes de janer del any 1710 fins al janer del any 1717, 16 agost 1714.

A la parròquia s’escriu «Joan de Epiauba»; segons Francesc de Castellví, Espiagua era nascut a Saragossa (CNH4, p. 700). Molts militars forans vivien als carrers Ample, de la Mercè, del Dormidor de Sant Francesc i carrers situats «per sobre» d’aquest, a prop de vells llocs de poder, dels quarters de les Drassanes, de Santa Madrona, de les Comèdies, dels Artillers, dels Impedits, del Comissari…, i de cavallerisses com les del Dormidor (tots a la parròquia dels Sants Just i Pastor).



244. AHPB, Salvador Golorons Prous, Manual primer de testaments 1708-1748, 14 agost 1714; ASMP, Llibre d’òbits 1708-1716, 19 agost 1714.

Quarta trebel·liànica: ’La que podia detraure l’hereu fiduciari de l’import líquid de l’herència abans d’entregar aquesta al fideïcomissari’ (DCVB).

La lectura del testament es va fer en presència de dos testimonis: el professor de teologia Antoni Roldós i el fadrí sastre Salvador Soldevila.

Salvador Golorons i Prous, notari, vivia en una casa del degà Golorons a la plaça del Regomir, amb dues germanes, un escrivent, un criat i una criada. Josep Hortas, escudeller, en una casa pròpia al carrer dels Escudellers, amb la dona, un fill, una filla, un nét, una néta, una antenada i una neboda (antenado, paraula castellana —també entenado, alnado—: fillastre).



245. APCCV, Fulgenci Artich, Manual 1708-1716, 14, 15 i 22 agost 1714; APSJP, Llibre de la funerària des del mes de janer del any 1710 fins al janer del any 1717, 22 agost 1714; Llibreta de comunió pasqual 1714; ASMP, Llibre d’òbits 1708-1716, 15 i 19 agost 1714; Lucerna speculum rectoris a Pinu, 1642…, 15 agost 1714.

Segons Castellví: «Don Francisco Carrós, marqués de Pozo, murió de enfermedad»; i Andreu Almunia, natural de València, era alferes del regiment dels Desemparats (CNH4, p. 361; CNH3, p. 701). Els testimonis del dipòsit del cadàver de Francesc Carrós foren els valencians Jaume Lloris Martínez de la Raga i Emanuel Pasqual de Bonança. Després de l’acta del 14 d’agost, quedà incorporat al manual notarial el «Memorial de lo q. deve el Sr Marques de Pozonegro llamado Dn Franco Carroz, de lo qual no hay papel ni obligación», signat per Josep Gilabert el 12 de juliol de 1724. El 1716 consten dos barbers de nom Josep a la plaça de la Trinitat, el més destacat dels quals era Josep Prats. L’apotecari esmentat era Francesc Sala, amb casa i botiga al carrer de la Boqueria.



246. AHCB, Consell de Cent, Lletres comunes originals, 1B.X-126, 15 agost 1714.



247. AHPB, Francesc Rossell, Manual 1714-1715, 16 agost 1714 i 27 gener 1715.

A la llegenda del gravat de Francesc Santacruz es llegeix: «3. Las nueve brechas; la primera en el ángulo del Portal Nuevo, que la volaron el dia 12 de agosto al amanecer; la segunda la gran brecha de la cortina de la muralla entre los dos baluartes con sus cortaduras y minas; la tercera en frente de una batería de morteros en la huerta llamada de Pasquets immediata al baluarte de Santa Clara; y en éste tres brechas; la séptima desde el dicho baluarte hasta el de Levante; la octava en el referido de Levante; y la novena en el de Santa Eulalia: y se puede conjecturar por una brecha, respecto de estar todo demolido desde el Portal Nuevo hasta el de Levante; pues no había en este espacio, parte por donde no pudiese ser avanzada y asaltada la plaça.» L’hort era del sastre Josep Pasquets, que posseïa una casa al costat del carrer de Santa Clara.

Els testimonis de l’inventari foren el fadrí fuster Miquel Panyella i l’agricultor Pascasi Capdevila. El «Llibre de les Valoracions» inclou l’habitatge de Maria Canyellas, valorat en 3.400 lliures, descomptades les 400 a obtenir per la desferra.

Sobre l’Hostal de l’Alba, Joan Cases i Jaume Muns, vegeu: GARCIA ESPUCHE, La Ciutat del Born… Un Antoni Mauri, traginer, vivia en una casa pròpia al carrer del Joc de la Pilota, amb la dona, un nen i un criat. Miquel Cabanyeras, mestre de cases, en una casa pròpia al carrer Vermell, amb la dona, tres fills, dos aprenents, un fadrí i una criada. Gabriel Brunet, fuster, en una casa de la vídua Teresa Sistachs al carrer de la Mercè, amb la dona i un aprenent.



248. AHPB, Josep Vila menor, Protocol 1713-1714, 16 agost 1714.

El 1715, Maria BàrbaraWahrelst, vídua de Johannes Wahrelst, consta a la llibreta de comunió pasqual de la parròquia de Santa Maria del Pi vivint amb la seva filla Maria Isabel en una casa propietat dels Finestres al carrer de l’Hospital (ASMP); el 2 de gener de 1723 es va fer l’inventari post mortem dels béns de Maria Bàrbara Wahrelst, a instàncies de la seva filla Maria Isabel; els béns llistats foren molt escassos: la vídua havia passat a un estat clar de pobresa després de la mort del seu marit i de la derrota de 1714; disposava, però, d’un «vale de 338 dobles» fet per Joan Kies i Arnold de Jager el 20 de juny de 1690 a favor de Gaspar Gotfrich de Lot, «de les quals se espera una conducta de vuit mil peces de vuit que venen de México, del repartiment de les quals se notarà en lo present inventari lo que tocarà a dita senyora»: una última esperança per als supervivents de la família Wahrelst a Catalunya (AHPB, Josep Brossa, Llibre d’inventaris 1677-1749, 2 gener 1723).



249. AHPB, Pau Mitjans, Segon llibre d’inventaris 1706-1714, 16 agost 1714.

Joan Serra era natural de Claramunt dels Cavallers, la seva dona era Maria Anna Postius (morta el 1713) i la parella va tenir cinc fills. Sobre l’obra d’historiador de Pere Serra i Postius (1671-1748), vegeu: José Luis BETRAN, Antonio ESPINO, Lluís Ferran TOLEDANO, «Pere Serra i Postius y el criticismo historiográfico en la Barcelona de la primera mitad del siglo XVIII», Manuscrits, n. 10, gener 1992, p. 315-329 (els autors apunten l’amistat de Serra amb el comte d’Assumar). Vaig utilitzar l’interessant manuscrit de Serra i Postius «Lo perquè de Barcelona y memòrias de sas antiguetats» a l’obra: GARCIA ESPUCHE, Barcelona a principis del segle XVIII…, en especial per la descripció que hi fa del barri de la Fusina (AHCB, Ms. A-390; publicat per la Fundació Coromines el 2006, a cura de Joan Tries i Arnal).

Pere Serra i Postius, botiguer, vivia en una casa pròpia a la banda de llevant del carrer de l’Argenteria, amb un germà clergue, un fadrí, un aprenent, un criat i una «muchacha»; la casa es pot identificar actualment (aquesta localització, com la de les cases o finques barcelonines on van viure Rafael Casanova, Narcís Feliu de la Penya, Josep Aparici o altres personatges de relleu del període, té un interès evident).

Val la pena notar que els apotecaris Salvador, Josep Aparici o Pere Serra i Postius van assolir un nivell cultural i científic notable al mateix temps que portaren les seves botigues o activitats mercantils (un tret de la societat catalana del període).

Pau Mitjans, notari, vivia en una casa pròpia al carrer dels Vigatans, amb un nebot, dues nebodes, un «oficial de pluma» i una criada. Jacint Ratés, botiguer de teles, en una casa pròpia al carrer de l’Argenteria, amb la dona, dos fills, un nebot i una criada.



250. AHPB, Pau Cabrer, Llibre primer de testaments 1689-1722, 17 agost 1714; Llibre primer de diversos 1689-1723, 10 octubre 1714.

Pau Cabrer, notari, vivia en una casa pròpia a la travessia de l’Argenteria als Mirallers, amb dos fills, dos nens i una criada. Clara Guilla, en una casa pròpia al carrer de l’Argenteria, amb un nen, i compartia la casa que fou del seu marit amb l’argenter Jaume Rovira i la seva família. Josep Morató (Moretó), argenter, vivia en una casa pròpia al carrer de l’Argenteria, amb la dona, dos fills, tres filles, un aprenent, una criada i un clergue. Maties Gener (Janer), argenter, en una casa pròpia al carrer de l’Argenteria, amb la dona, cinc fills, un nebot, una neboda, un aprenent i un clergue. Jeroni Alemany, argenter, en una casa pròpia al carrer d’en Burgués, amb la dona, un fill, una criada i una «ama».



251. BC, Fons Hospital de la Santa Creu, Llibre d’entrada de paisans 1714-1716, f. 147v; Llibre d’entrada de soldats 1714-1716, f. 69r.

El «fora» devia ser la peça de vestir més exterior.

No sabem si Josep Bo era també valencià. Vegeu més endavant un Joan Bo.



252. AHPB, Josep Brossa, Llibre de testaments 1676-1750, 18 agost 1714.

Josep Puigdaura, prior de Sant Pau, vivia en una casa pròpia al carrer de la Canuda, amb una cunyada, un nebot i una criada.



253. ASMP, Matrimonis, 17, 19, 22 i 26 agost 1714.



254. APSJP, Llibre de la funerària des del mes de janer del any 1710 fins al janer del any 1717, 20 i 21 agost 1714.

El gener de 1714, Llorenç Giralt vivia de lloguer a l’esmentada casa de Teresa Isern, vídua de Joan Colomer i usufructuària dels seus béns; Giralt va ser marmessor testamentari de Colomer, conjuntament amb Salvador Feliu de la Penya. Vegeu: AHPB, Jeroni Casetas, Vint-iquatrè manual 1713, 6 abril 1713 («Joan Colomer mercader, lo mag. Senyor Llorenç Giralt ciutadà honrat son nebot»); Vint-i-cinquè manual 1714, 2 i 31 gener, 3 abril, 27 i 30 novembre 1714 («obres en casa en la que està a títol de lloguer Llorenç Giralt en lo Dormidor de Sant Francesc que eren del senyor Joan Colomer quondam»); Llibre primer de testaments 1690-1723, 22 desembre 1713, 19 maig 1717, 27 novembre 1723; Josep Ferran, Tercer llibre d’inventaris 1714-1727, 1 febrer 1724.



255. AHPB, Joan Solsona, Manual 1714-1716, 22 agost 1714.

La casa de Nicolau de Sanjoan, que feia mitgera amb la venuda, consta també com a força derruïda el 1716. Aquest any Josep Dalmau s’estava al seu habitatge del carrer de la Basea, amb la dona, tres fills, dues filles, un fadrí i una criada.



256. AHPB, Guillem Bosom, Primer llibre de testaments 1697-1714, 22 agost 1714; Dinovè manual 1714, 15 setembre 1714.

Si en un acte de possessió coincidien el vell i el nou propietari, els dos entraven a la casa agafats de les mans dretes i, després, el vell propietari sortia mentre el nou es quedava dins la casa, i obria i tancava la porta en senyal de possessió del «domini útil» (vegeu: GARCIA ESPUCHE, La Ciutat del Born…, p. 257).



257. AHPB, Marià Rufasta i Prats, Llibre de testaments 1694-1714, 22 agost 1714; Vintè manual 1714, 10 setembre 1714.

Foren testimonis del testament el prevere de Santa Maria del Pi Tomàs Banyeras i el cartaire Pere Pau Rotxotxo, que vivia al carrer dels Escudellers Blancs (avui conegut per la qualitat de les seves cartes).

Antoni Bori, paraire, vivia en una casa del tintorer de draps Francesc Roca al carrer d’en Marquilles, amb la dona. Pere Pau Rotxotxo, cartaire, en una casa pròpia al carrer dels Escudellers Blancs, amb la dona, un fill, la nora, un nebot, dues nebodes, una reneboda, dos fadrins i una criada. Francesc Jofré vivia en una casa del marquès de Junyent al carrer de Montcada, amb la dona, dos fills, una filla, dues criades, un clergue i un nen; sobre aquest personatge vegeu: GARCIA ESPUCHE, La Ciutat del Born…



258. AHPB, Sever Pujol, Llibre primer de testaments 1710-1727, 23 agost 1714.

Els testimonis del testament foren el fadrí sabater Ignasi Huguet i l’esmentat Esteve Farau, que per assistir a l’acte no havia hagut de sortir de casa seva al carrer d’en Jaupí. Els testimonis de la lectura foren Ignasi Clarà, argenter, i Tomàs Panyó, fadrí forner. El registre de la casa d’Esteve Farau consta en una acta del notari Jeroni Casetas de 17 de juny de 1704.

Ignasi Clarà, argenter, vivia en una casa pròpia al carrer de l’Argenteria, amb la dona, tres fills, dos aprenents, una criada i una nora. Tomàs Panyó, en una casa del doctor Francesc Escorsell a la travessia del cap dels Abaixadors a la plaça de la Basea, amb la dona, un fadrí i un aprenent (havia superat el seu ingrés a l’hospital, l’1 de setembre de 1714: BC, Fons Hospital de la Santa Creu, Llibre d’entrada de paisans 1714-1716, f. 168v).



259. AHPB, Domènec Rojas, Vint-i-vuitè manual 1714, 25 agost 1714.



260. AHPB, Domènec Rojas, Segon llibre de testaments 1688-1714, 7 març 1714; APSJP, Llibre de la funerària des del mes de janer del any 1710 fins al janer del any 1717, 3 a 7 agost 1714; AHPB, Domènec Rojas, Plec d’inventaris 1711-1721, 27 i 29 agost 1714.

Francesc Pera, taverner, fill de Salvador i d’Esperança, s’havia casat el 1699 amb Teresa Verdaguer, filla d’un pagès de Sant Andreu de Llavaneres (ADB, Parròquia de Santa Maria del Mar, Expedients matrimonials, vol. 5 1699-1700, 20 abril 1699). El 1705, l’aleshores fadrí taverner Andreu Pera, oriünd de Sant Andreu de Llavaneres, va contreure matrimoni amb Eulàlia Buxó, vídua del taverner Joan Àngel Xacon i filla del treballador Joan Buxó (ADB, Matrimoniarum 1702-1706, 31 maig 1705). Uns anys més tard, el 17 de juny de 1713, Andreu es va tornar a casar, aquesta vegada amb Francesca Soler, filla d’un pagès de Gospi, bisbat de Solsona (ADB, Parròquia de Santa Maria del Mar, Expedients matrimonials, vol. 12 1712-1713, 13 juny 1713).

La vídua Teresa i un fill i una filla d’ella i de Francesc Pera van sobreviure al setge; la vídua Francesca i un fill d’ella i d’Andreu Pera tampoc no moriren durant l’encerclament; tots els supervivents de la família, però, hagueren d’afrontar després de la derrota una vida gens fàcil.

L’any 1709, Francesc Pera vivia en una casa del carrer d’en Gensana que donava al Rec (AHCB, Consell de Cent, Registre de Deliberacions, 1 B.II-218, 5 gener 1709). Els documents cadastrals de 1716 mostren la vídua de taverner Jerònima Bruguera en una casa de la seva propietat, molt enderrocada, de la Davallada de la Presó, amb dos fills i una criada; també hi vivia Teresa, vídua del taverner Francesc Pera, amb un fill, una filla, dos fadrins i una criada. El 1716, Francesca Pera, vídua de taverner, vivia en una casa de l’argenter Jaume Soler al carrer dels Abaixadors, amb un fill, un fadrí i una criada. Joan Bruguera, notari, tenia una casa amb tres botigues a la plaça de l’Àngel, però l’any 1716 no l’habitava. Joan Torres, taverner, vivia en una casa pròpia al carrer de les Candeletes, amb la dona, tres nens i una criada. Antoni Cardó, sastre, en una casa del botiguer de teles Francesc Estruch al carrer dels Canvis Vells, amb la dona, un fill, una filla, un fadrí, un aprenent i una cunyada.



261. AHPB, Fèlix Avellà, Primer manual 1714, 28 agost 1714.

L’Hort dels Tiradors era propietat de la confraria dels paraires i era al costat de la muralla de llevant, a la banda nord del vell quarter de Mar; l’Hort d’en Favar estava situat també a tocar de la muralla, a prop del monestir de Sant Pere. El juny de 1714, el general Basset va fer instal·lar una bateria a l’Hort d’en Favar (vegeu: BRUGUERA, Historia del memorable sitio,… p. 701). Són conegudes la destresa tècnica de Francesc Costa i la seva labor de formació d’artillers hàbils en el tir d’esclat enlairat amb bombes de metralla.



262. ADB, Matrimoniarum 1711-1715, 28 agost 1714.



263. AHPB, Francesc Busquets menor, Manual 1714, 29 agost 1714.

El document apunta que Pau Ferrer havia vingut de Barcelona «portant presoners». Felipistes empresonats a la ciutat? Potser el retorn a Barcelona el podia fer sense problemes perquè hi portava presoners austriacistes, com a intercanvi. Els testimonis de la declaració dels dos homes foren Manuel Marmer i Francesc Antoni Copons, doctors en dret, que també havien abandonat la ciutat abans d’iniciar-se el setge.



264. AHPB, Marià Rufasta i Prats, Llibre de testaments 1694-1714, 29 agost 1714.



265. AHPB, Francesc Busquets menor, Manual 1714, 17 agost 1714; CNH4, p. 364, 652, 653 i 711.

Francesc de Castellví relatà la seva pròpia detenció, executada el 26 d’octubre de 1718 pel jutge Salvador Prats i Matas.

Francesc Ametller, doctor en drets, s’havia traslladat a Castella el 1705 i la seva fidelitat a Felip V li fou recompensada amb el càrrec de magistrat del Consell de Castella. L’any 1716, vivia en una casa de la vídua Maria Carreras al carrer de la Boqueria amb la dona, quatre fills, dues filles, tres criades i dos clergues. Salvador Prats i Matas, en una casa pròpia al carrer de n’Avinyó amb la dona, un fill, dues filles, un mestre, tres criats i tres criades.



266. CNH4, p. 201 i 202; AHPB, Tomàs Simon, Tercer llibre de testaments 1683-1727, 30 agost 1714.

S’ha esmentat més amunt Jacint Vidal com a mariner.

Bonaventura de Jager fou un dels dos testimonis de la lectura del testament. Aquell 30 de setembre, acabat ja el setge, Amador de Dalmau encara vivia a la seva casa del carrer de Montcada i s’hi trobava Bonaventura de Jager, i també, de ben segur, Joan Papiol. No seria per gaire temps.



267. AHPB, Francesc Minguella, Plec d’inventaris 1703-1739, 1 setembre 1714; CNH4, p. 205 i s.

Uns dies abans, el 18 d’agost, Frexes havia dictat les seves últimes voluntats al notari Minguella, davant els testimonis Josep Trille, clergue, i Josep Font, llogater de mules; va establir com a marmessors la seva caríssima dona Marianna, el prevere de la seu Josep Comenja i Josep Carbonell, sastre i gendre de Frexes; va manar que la sepultura es fes a la catedral, al vas de la confraria del Cos Preciós, i nomenà hereva la seva muller (AHPB, Francesc Minguella, Llibre de testaments 1695-1715, 18 agost 1714). El dia 5 de setembre, a instàncies de la vídua Marianna, es va fer públic el testament del sastre, al «gimnasium» o estudi de la notaria de Minguella, al carrer de la Portaferrissa, davant els testimonis Francesc Cases, boter, i Esteve Cases, fadrí forner.

Josep Font, llogater de mules, vivia en una casa de Cosme Planas al carrer d’en Tarrós amb la dona.



268. BC, Fons històric de l’Hospital de la Santa Creu, Llibre d’entrades de soldats 1714-1716, f. 74v; CNH3, p. 87, 88, 269, 307, 461 i 704.



269. CNH4, p. 211, 347, 348 i 436; AHPB, Josep Vila menor, Manual 1714, 4 setembre 1714.

Foren testimonis de la signatura de l’acta el fadrí sastre Pere Taulats i el fadrí forner Alexandre Casas.

L’any 1716, la Taverna de l’Infern la portava el taverner Pau Movell, que hi vivia amb la dona i una criada. No consta Joan Serra com a propietari de cap casa del carrer de la Tapineria. La Taverna de l’Infern es trobava molt a prop de la casa de Pau Monrós, on va viure Josep Camañes. Francesc Renom, fuster, vivia en una casa d’Eulàlia Galinsoga al carrer de l’Hospital amb la dona i un aprenent.



270. AHPB, Josep Amat i Reixach, Sisè manual 1714, 4 setembre 1714.

Protestatus sunt non solum re, sed etiam animo et corpore predicta possidere. En aquest període, diversos membres de la família Jupí (Cristòfol, Esteve, Juli, Josep, Bartomeu, Anton, Carles…) tenien taverna oberta a Barcelona. Vegeu una llista de 1718 dels taverners milanesos que vivien aquell any a Barcelona (set membres dels Jupí, sis dels Antoniet) a: ACA, Reial Audiència, Plets civils, 12692.

Josep Juli, mestre de cases, vivia en una casa pròpia al carrer de l’Hospital amb la dona, un fill, una filla, la nora, una «ama», una néta, tres aprenents i una criada.



271. AHPB, Pau Pi, Cinquè llibre de testaments 1697-1715, 4 setembre 1714; Francesc Marçal, Llibre de testaments 1709-1714, 5 setembre 1714; Plec d’inventaris 1710-1730, 2 novembre 1714; Josep Vila, Protocol primer de testaments 1700-1714, 7 setembre 1714; Josep Brossa, Llibre de testaments 1678-1750, 7 setembre 1714; Isidre Famades, Llibre de testaments 1697-1723, 8 setembre 1714; Francesc Torres menor, Llibre de testaments 1702-1723, 9 setembre 1714; Melcior Cortès i Oriol, Plec de testaments 1689-1724, 10 setembre 1714; ASMP, Llibre d’òbits 1708-1716, 11 setembre 1714; AHCB, Arxiu notarial, I.66, 15 octubre 1714: inventari de Josep Basomba (encara que no consta al document solt conservat, el notari devia ser Melcior Cortès i Oriol); AHPB, Antoni Cassani, Primer llibre de testaments 1706-1727, 10 setembre 1714.

Orgue: ’Aparell compost d’alguns canons cònics que es comuniquen entre ells i serveix per a refrescar líquids’ (DCVB).

Com sempre, una gran quantitat de persones feien de testimonis de les actes notarials, sense importar quina era la situació de la ciutat.

Els testimonis del testament de Dalmau Moragas foren el clergue Francesc Tramullas i l’hortolà Jaume Iglesias, que vivia al carrer d’en Trentaclaus. Els de la lectura del testament d’Ermengol Casals van ser Joan Fochs, prevere de la seu, i Salvador Vinyals, negociant. Els del testament de Francesc Xivixell, «per boca pròpria del testador pregats», Joan Batot i Francesc Vinyals, pagesos de l’Hospitalet aleshores a Barcelona. Els del testament de Lluc Gramos, Francesc Flaquer, passamaner, i Josep Garcia, també passamaner, però de València. Els del testament de Salvador Farreginals, «cridats per boca pròpria del testador», Josep Arnós, fadrí sabater, i Francesc Torres i Rovira, escrivent. Els del testament de Josep Basomba, Francesc Rivet, cirurgià, i Josep Bofara, pagès; els del seu codicil, el mateix Bofara i el fadrí teixidor de lli Joan Soler; els de la lectura del testament, el torner Joan Fraisa i el traginer de mar Josep Grau. Els del testament de Caterina Puig, el diaca Joan Pau Gras i el llicenciat Josep Roig; els de la lectura del testament, Miquel Bisbal, vidrier, i Miquel Valldejulí, boter

Les restes de la casa dels Xivixell es poden veure al jaciment del Born. Els testimonis del testament del pagès Joan Soler, «cridats y per boca pròpria de dit testador pregats», foren l’assaonador Josep Mas i el fadrí fuster Marià Casas; fins 1738 no fou publicat el testament, a instàncies de la vídua del fill del pagès.

Salvador Pi, notari, vivia en una casa dels Trinitaris al carrer de n’Avinyó; Pau Pi va morir abans: els seus manuals acaben el 1715. L’any 1716, a la casa de Dalmau Moragas al carrer d’en Trentaclaus vivien dos hortolans i no hi eren ni la dona ni el fill de Moragas. Un Josep Moragas (Moragues) vivia en una casa de Jeroni Sadurní al carrer d’en Robador.

El destacat botiguer de tall o mercader de teles Miquel Alegre, ben conegut gràcies a l’historiador Pierre Vilar, vivia en una casa del mercader Dídac Golorons al carrer dels Canvis Nous cantonada amb el carrer dels Abaixadors (eren socis de la botiga), amb la dona, una filla, un clergue de Santa Maria del Mar, un fadrí, dos aprenents, dues criades, un home i la seva dona. Jaume Iglesias vivia en una casa pròpia al carrer d’en Trentaclaus, amb la dona, dos fills, tres filles i un aprenent. Maria Marçal, vídua de notari, en una casa pròpia al carrer de Sant Pere Més Baix, amb quatre fills (el gran era clergue), una filla i una criada. Un Pacià Vazià, fuster, en una casa pròpia al carrer del Portal Nou, amb la dona. Eulàlia Casals, vídua d’apotecari, en una casa pròpia a la plaça Nova, amb sis criatures, un fadrí i una criada. Un Antoni Vinyals, negociant, en una casa pròpia al carrer de Bonaire. Pere Vilaseca, notari, en una casa pròpia al carrer de Sant Pere Més Alt, amb la dona, una neboda i una criada. Un Pere Marçal, cirurgià, en una casa del dominic Castelló a la plaça de la Llana, amb la dona, un fill, una filla, tres nens, un aprenent, un fadrí i una criada. Jaume Sadurní, fuster, en una casa del sastre Miquel Major al carrer dels Assaonadors, amb la dona, cinc nens i una vídua. Josep Bayo, corder, en una casa del clergue de Santa Maria del Mar Pau Taló al carrer d’en Gensana, amb la dona i un nen. Josep Mas, assaonador, posseïa una casa a la Volta de Sant Cugat, on vivia l’assaonador Miquel Sardà.

Salvador Farreginals fill, sabater, vivia en una casa pròpia al carrer de la Tapineria, amb un fadrí, un aprenent i una criada. Francesc Torres menor, notari, en una casa pròpia al carrer de la Palla, amb la dona, dos fills, tres filles, la mare i una criada. Josep Dimas, forner, en una casa pròpia a la Davallada dels Lleons, sol. Pau Grimau, sabater, en una casa pròpia al carrer de les Escales de la Seu, amb la dona, una filla, un aprenent i una criada. L’any 1716, a la casa de Francesc Babot del carrer d’en Roig hi vivia el botiguer Feliu Torrellas. Joan Fuster, hortolà, vivia en una casa pròpia al carrer de la Riera d’en Prim Alta, amb la dona, quatre fills, quatre néts, una nora i un aprenent. Francesc Rivet, cirurgià, en una casa pròpia al carrer del Call, amb la dona, un fadrí i una criada. Joan Fraisa, torner, en una casa del ciutadà honrat Pere Pi al carrer del Regomir, amb la dona, tres filles i un nebot. A la parròquia dels Sants Just i Pastor hi consta, el 13 de juliol de 1714, el baptisme de Bonaventura, fill de Joan Fraisa, torner, i Escolàstica Jaumà. Gabriel Espinós, passamaner, vivia en una casa pròpia al carrer de Bonaire, amb la dona, dos nens, un fill, una cunyada, un nebot, una neboda, un aprenent, una criada i un nen. Joan Vinyals, mariner, en una casa del revenedor Joan Caver al carrer de n’Abella, amb la dona i un nen. Miquel Bisbal, vidrier, en una casa pròpia al carrer de Sant Cugat, amb la dona, una filla, tres nens, una criada, un germà vidrier i la seva dona. Els Valldejulí tenien una casa al carrer d’en Gensana on, com hem explicat en altres llocs, havien fet aiguardent (el 1716 la casa estava buida; el boter Antoni Valldejulí vivia de lloguer en una casa Davant de la Peixateria).



272. Potser la vídua de Joan Perramon recordà aquell dia que uns anys abans, el 1702, el seu marit va netejar la claveguera mestra i empedrà el carrer davant de la façana principal de la seva casa. Fou per ordre dels obrers de la ciutat, ja que el monarca Felip V havia de venir a Barcelona i calia tenir en condicions les vies per on havia de transcórrer l’entrada reial.

Dotze anys més tard, l’exèrcit d’aquell rei havia deixat les cases i els carrers de la ciutat en un estat lamentable.

Jerònima Mages figura al llibre de la funerària de la parròquia, en una anotació del 28 d’agost: allà va quedar apuntada la processó amb el cadàver de la vídua, feta des de la Davallada de Viladecols.

AHPB, Marià Rufasta i Prats, Plec d’inventaris 1694-1721, 4 setembre 1714; Manual vuitè 1702, 4 agost 1702; Sever Pujol, Llibre primer d’inventaris 1712-1727, 4 setembre 1714; APSJP, Llibre de la funerària des del mes de janer del any 1710 fins al janer del any 1717, 28 agost 1714; GARCIA ESPUCHE, La Ciutat del Born… (sobre Josep Carbonell); AHPB, Francesc Minguella, Plec d’inventaris 1707-1739, 4 setembre 1714; Manual de testaments 1697-1715, 25 agost 1714; Manual 1714, 8 novembre 1714; BC, Fons històric de l’Hospital de la Santa Creu, Llibre d’entrades de paisans 1714-1716, 25 agost 1714; AHPB, Domènec Rojas, Plec d’inventaris 1711-1721, 4 setembre 1714; Segon llibre de testaments 1688-1714, 12 gener 1706; Sever Pujol, Llibre primer d’inventaris 1712-1727, 6 setembre 1714; Isidre Famades, Vint-i-sisè manual 1696, 30 agost 1697; Francesc Bonaventura Torres, Llibre primer d’inventaris 1690-1720, 9 setembre 1714; Manual 1714-1715, 5 desembre 1715.

Boixet:’Peça tornejada de fusta, de vidre o de metall, de forma de boix de morter però molt més petita, que serveix per fer randa al coixí, i fa l’ofici de fuset, de rodet per al fil i de contrapès’ (DCVB).

Els testimonis del testament de Joan Perramon, el 8 d’octubre, foren el prevere Josep Falguera i el clergue Valentí Riera. Els de l’inventari de Jerònima Mages, els sabaters Bru i Simon Font. Els de la firma del document d’inventari dels béns de Francesc Puig, el sabater Joan Sans i l’escrivent Ramon Rojas. Els de l’inventari de Maria Pey, Fèlix Palmés, constructor d’instruments musicals, i Antoni Grau, fadrí daguer.

Els de l’inventari de Llogari Riera, Francesc Esteve, sastre, i Pere Màrtir Torres, escrivent; els de la seva continuació, Jordi Casadevall, fuster, i l’escrivent del notari Torres.

El 5 de desembre de 1715, el fedatari Francesc Bonaventura Torres aixecà acta sobre les obres que Anastasi Llopart havia fet a l’Hostal d’en Llopis, enderrocat en part per les bombes. Jaume Planas fou qui continuà el negoci de l’hostal. L’any 1716 quedà registrat com a hostaler en una casa del carrer d’en Gensana, propietat de l’argenter Anastasi Llopart. Encara que no consti, es tractava de l’Hostal d’en Llopis, portat per Joan Llopis des de l’inici dels anys seixanta del segle XVII. De fet, Anastasi Llopart era l’administrador dels fills que havia tingut amb la difunta Mònica Llopis, filla i hereva de Caterina Llopis, néta de Pau Llopis i besnéta de Joan Llopis.

Pere Riera, candeler de cera, vivia en una casa del candeler de cera Jaume Brunet al carrer de la Boqueria, amb la dona, un fill i un aprenent. Mateu Ugó, en una casa pròpia al carrer de la Boqueria, amb la dona i una criada; almenys des de 1704 era també verguer de la Reial Audiència (AHPB, Francesc Topí i Comes, Manual 1704, 26 març 1704); anotat el 1716 com a propietari d’una casa al carrer de la Freneria, hi figura com a «secuestrador»; segons el document esmentat sobre els exiliats, el mateix 1716 arribà a Viena: «Fue macero de la ciudad de Barcelona […] capitaneó una compañía suelta, pero no tiene patente, ni papel alguno, y los informes son opuestos a ello, no hay otro documento, y vino a esta corte el año 1716, que salió de Cataluña» (STIFFONI, «Un documento inédito…», p. 33). Ramon Garau, clergue, vivia en una casa pròpia a la travessia de la Davallada de Viladecols, amb una criada i dues dones. Josep Pla, argenter, vivia al carrer de l’Argenteria, amb un fill, una neboda i una criada. Bru Font, sabater i veí de l’àrea que avui és jaciment del Born, en una casa de Pere de Montoliu al carrer de Bonaire visible al jaciment, amb la dona, un fill, dues filles i una criada (vegeu: GARCIA ESPUCHE, La Ciutat del Born…). Joan Sans, sabater, vivia en una casa propietat de la parròquia dels Sants Just i Pastor a la Davallada de les Escales d’en Caçador, amb la dona, dos fills i una filla. L’any 1716, tres famílies vivien a la casa de Pey. Una Teresa Grau, vídua de daguer, habitava una casa d’Isabel Vidal Magarola a la travessia del carrer de la Palma al carrer del Regomir, amb dues filles. Jaume Planas, hostaler, vivia a la casa i hostal d’Anastasi Llopart amb la dona, un fill, un fadrí i un criat; l’any 1712, Llopart ja administrava els béns dels hereus Llopis i feia adobar les menjadores i la «sivadera» (AHPB, Francesc Bonaventura Torres, Manual vint-itresè 1712, 13 abril 1712).



273. Un full solt del manual novè del notari Fontana informa de les despeses de l’«albat general» celebrat, amb la intervenció de vint-i-quatre sacerdots i un escolà, per la mort d’un fill de Magí de Ninot i de Negrell de nom Jeroni. El cost d’aquell acte s’havia d’afegir als de l’ofici d’àngels, l’enrajolat de la fossa, el dret del fosser, el dipòsit del cadàver del noble Magí a Sant Felip Neri i el drap i la tela emprats. I també als sis sous pagats a cada un dels disset sacerdots que assistiren a l’enterrament del noble.

Altres exemples d’aquells dies:

El 5 de setembre, Casimir Monson, sagristà del convent de Clergues Menors del Pla d’en Llull, es presentà a la notaria de Domènec Rojas, a la plaça de l’Oli, i va reconèixer davant el fedatari que havia rebut de part de Teresa Casals, vídua del taverner Salvador Casals, vinti-quatre lliures per 80 misses celebrades en sufragi de l’ànima del seu difunt marit.

Dijous dia 6, Ambrós Velat, religiós de Sant Francesc, reconegué davant el notari Antoni Cassani que havia rebut set lliures i cinc sous per misses celebrades per ell en sufragi de l’ànima de Miquel Coll, agricultor de Vilassar i sogre del conseller segon Salvador Feliude la Penya. Les misses dedicades a la salvació espiritual de Coll havien començat força abans, el mes de juliol d’aquell any, i res no les aturava.

El dia 8, el sagristà del convent de Montcalvari Fèlix Vergés, presentat a la notaria de Josep Simon, va reconèixer a Madrona Paretas haver cobrat d’ella per cinc misses celebrades en benefici de l’ànima del seu difunt marit, Joan Paretas.

AHPB, Josep Francesc Fontana, Novè manual 1714, 4 i 22 setembre 1714; Domènec Rojas, Vint-i-vuitè manual 1714, 5 setembre 1714; Antoni Cassani, Desè manual 1714, 6 setembre 1714; Josep Simon, Manual 1714, 8, 10, 12, 13, 14, 15 i 17 setembre 1714.

Els testimonis del cas de Teresa Casals foren el negociant Jaume Bruguera i l’escrivent Ramon Rojas.

El doctor Josep Soler, clergue, vivia en una casa del doctor Planxart, de Tarragona, a la «travessia» del carrer de Sant Domènec, amb una criada.



274. ADB, Parròquia de Santa Maria del Mar, Expedients matrimonials, vol. 5 1699-1700, 26 gener 1700); AHPB, Jeroni Casetas, Vint-i-cinquè manual 1714, 4 setembre 1714; APSJP, Llibre de baptismes 1703-1716, 2 juny 1708, 13 febrer 1710, 10 gener 1712.

Foren testimonis de l’acta notarial Mateu Ugó, verguer de la Reial Audiència, i Albert Plana, porter de la mateixa institució.

L’any 1677, Josep Bimborro va tenir un fill, Agustí, amb la seva primera dona, Justa (APSJP, Llibre de baptismes 1671-1689, 3 abril 1677); ell i Justa consten al carrer d’en Serra a la llibreta de comunió de 1693; Josep Bimborro i Francesca figuren a la de 1708; Francesa, sola, a les de 1714 i 1716.

El 28 de març de 1714, el portaveu de general governador del Principat de Catalunya, Pere de Torrelles, per raó dels seus «atxaques y crescuda edat», va nomenar lloctinent seu Francesc Sayol i de Quarteroni. L’any 1707, el baró Guillermo de Keller, natural de Colònia, va obtenir els càrrecs de secretari d’estat per a la negociació de Flandes i secretari per a la correspondència íntima alemanya (vegeu: Pedro VOLTES BOU, «Temas españoles en los archivos de Austria y Alemania», Boletín de la Real Academia de las Buenas Letras, vol. 30, 1963/64, p. 142; CNH4, p. 612; CNH3, p. 52 i 159). Rafael Llampillas vivia en una casa pròpia a la travessia de la plaça de la Verònica, amb la dona, tres filles, un llicenciat, un criat, un «muchacho» i quatre criades.



275. AHPB, Josep Amat i Reixach, Sisè manual 1714, 5 setembre 1714.

Els testimonis foren el ferrer Antoni Pujol i el fadrí escultor Josep Desprat.



276. ACA, Col·legi d’adroguers i confiters de Barcelona, n. 9, 5 setembre 1714.

El primer vivia en una casa pròpia a la plaça Nova amb la dona i un aprenent; el segon, a la botiga d’una casa de Marianna Muns, vídua de celler, al carrer Ample, amb la dona, una filla i una criada, i el tercer en una casa de Caterina Terricabres a Tras Palau, amb la dona, un nen, un fadrí, un aprenent i una criada (s’hi escriu Joan, i no Josep).



277. CNH4, p. 437; AHPB, Pau Cabrer, Manual 1714, 6 setembre 1714.



278. CNH4, p. 222; AHPB, Josep Simon, Manual 1714, 6 setembre 1714.

Van fer de testimonis el sastre Pere Jaquet i el fuster Josep Gras.

Els hortolans formaven dos gremis: el dels hortolans del Portal Nou i el dels hortolans del Portal de Sant Antoni.

Pere Jaquet, sastre, vivia en una casa pròpia al carrer de la Vidrieria amb la dona, un fill, un nen i una criada.



279. CNH4, p. 215, 218, 219 i 222; AHPB, Pau Cabrer, Manual 1714, 7 setembre 1714.

Foren testimonis el passamaner Joan Sentinella, el negociant Ramon Flamant i l’escrivent Miquel Cabrer.



280. AHPB, Sever Pujol, Manual cinquè 1714, 7 setembre 1714; CNH4, p. 360; BN, Ms. 22513, p. 52v.

El velluter Pau Costa i l’argenter aragonès Antoni Garcia foren els testimonis de l’acta.



281. AHPB, Francesc Roig, Manual 1714, 7 setembre 1714.

Els testimonis foren el negociant Pau Raventós i el fuster Pere Costa. L’últim manual de Rafael Albià conservat a l’AHPB, l’esborrany de 1717, acaba el 28 de setembre.

Francesc Roig, notari, vivia en una casa del doctor en drets Rafael Nabona al carrer de Sant Domènec amb la dona, un fill, tres filles, un «oficial de pluma» i una criada.



282. AHPB, Josep Simon, Manual 1714, 7 setembre 1714.

Un Pere Rossell, pentiner, vivia en una casa pròpia a la Volta de Sant Miquel, amb un fill, la nora, un nét, dues nétes, un fadrí i un aprenent. Un Joan Batllera, sombrerer, en una casa pròpia al carrer dels Sombrerers, amb la dona, un fill i un aprenent.



283. ADB, Expedients i informacions (processos) segle XVIII, 662.

L’any 1706, l’algutzil Joan Vasià va fer una inspecció a la casa i botiga de la vídua Cecília Remanya, per raó d’un possible frau (AHPB, Jeroni Casetas, Dissetè manual 1705-1706, 15 gener 1706); Remanya vivia en una casa pròpia al carrer de l’Argenteria, amb un fill botiguer, un fill clergue, un nen, un clergue, dos fadrins, un aprenent i una criada.

Joan Vasià (Vacià), negociant, en una casa pròpia al carrer de les Semoleres, amb la dona i una filla.



284. AHPB, Sever Pujol, Llibre primer de testaments 1710-1727, 22 agost 1714.



285. CNH4, p. 224; AHPB, Francesc Topí i Comes, Manual 1713-1716, 8 setembre 1714; Testaments 1687-1724, 4 juliol 1714; ADB, Matrimoniarum 1706-1709, 15 abril 1707; APSJP, Llibre de la funerària des del mes de janer del any 1710 fins al janer del any 1717, 10 juliol 1714; Llibre de baptismes 1703-1716, 26 febrer 1710, 6 abril 1712, 16 novembre 1714.

Francesc Topí i Comes, notari, vivia en una casa pròpia al carrer de la Boqueria, amb la dona, un fadrí, una criada i el doctor Joan Corominas. Isabel Gual (Masseres), vídua d’escudeller, en una casa pròpia al carrer dels Escudellers, amb un fill, sis filles, una vídua i una dona. Josep Lacreu (Creus), frener, en una casa pròpia al carrer de la Freneria, amb la dona i dos fills. Pere Matas, corder de viola, veí de l’àrea que avui és jaciment del Born, en una casa pròpia al carrer de Na Rodés o dels Corders de Viola, amb la dona i la mare. Antoni Tey i la seva madrastra Eulàlia també eren veïns de la zona; el 1716 Antoni Tey vivia al mateix carrer, a la casa del costat de Matas, amb la dona, dos fills i una filla (vegeu: GARCIA ESPUCHE, La Ciutat del Born…).



286. CNH4, p. 226. AHPB, Pau Cabrer, Llibre primer de testaments 1689-1722, 22 setembre 1714; Llibre primer de diversos 1689-1723, 10 octubre 1714.

En el cas de la botiga, els testimonis de l’inventari foren Josep Lloreda i Francesc Cortada, fadrins argenters, que molt possiblement havien treballat amb Francesc Pons i Arenas.

L’examen de Francesc Pons i Arenas (l’any 1700) es pot trobar a la pàgina 325 del Llibre de passanties dels argenters (AHCB). Sobre Francesc Roig i Vives, vegeu: Albert GARCIA ESPUCHE, Anna MOLINA CASTELLÀ, «La plata i les joies: creació, capital i cultura», a Interiors domèstics. Barcelona 1700, col·lecció La Ciutat del Born. Barcelona 1700, Ajuntament de Barcelona, 2012.

Un Joan Colomer, carreter, vivia en una casa de Jeroni de Miquel al carrer de les Triperes, amb la dona i quatre fills.



287. AHPB, Fèlix Cussana, Manual 1714-1715, 9 setembre 1714.

Vicent Espinós consta com a teixidor a les llistes de valencians a Barcelona de l’obra: GRAULLERA SANZ, Los notarios de Valencia… Al document hi consta Bernat Vergés, però donem per fet que era Benet.



288. AHPB, Francesc Duran, Vintè manual 1714, 9 setembre 1714; CNH4, p. 226.

Els testimonis foren Pere Milà, agricultor, Pau Moragas, hortolà, i Cristòfol Monhereu, escrivent. Pere Milà vivia en una casa pròpia al carrer del Portal Nou, amb un fill, la nora, un nen, una filla, dos fadrins i una criada. Pau Moragas, a casa de la vídua d’hortolà Inès Llosas al carrer d’en Robador, amb la dona, dos fills i una filla.



289. CNH4, p. 228; BC, Fons històric de l’Hospital de la Santa Creu, Llibre d’entrades de paisans 1714-1716, f. 182r; APCCV, Fulgenci Artich, Manual 1708-1716, 24 setembre 1714.

A l’acta notarial s’escriu «Antonino» de la Cola.



290. APSJP, Llibre de baptismes 1703-1716, 10 setembre 1714.

Els últims dies del setge, els militars simultaniejaven amb més dificultats que en altres moments les accions en defensa de la ciutat amb llurs vides personals. El 18 d’agost de 1714, es batejà una filla del negociant Pere Dou: Andreu Aguilar, sergent major de fusellers, va fer de padrí; el 22 d’agost es va batejar una filla de Joan Carreras, sergent d’infanteria: la padrina fou Francesca Baliart, dona de Narcís Baliart, capità de cavalls del regiment de Sant Miquel (APSJP, Llibre de baptismes 1703-1716, 18 i 22 agost 1714). Castellví afirma no saber a quin regiment estava adscrit Narcís Baliart, ferit durant el setge: com s’ha vist, era el de Sant Miquel (CNH4, p. 358).



291. Francesc de Castellví, evidentment, explica l’assalt final (CNH4, p. 439).

Al Dietari de l’Antich Consell Barceloní va quedar escrit: «Abans del dia, els enemics pujaren per la bretxa, fent oposició, i se feren senyors fins a l’escola militar, dels fortins del Portal Nou, Sant Pere i Junqueres i després de molta pelea se recobrà Junqueres i Sant Pere. Y fent los contraris, cerca lo migdia, dos llemades, se concedí per los nostres la suspensió demanada, i se quedà en eixa conformitat fins lo endemà al migdia.» La llegenda del gravat de Francesc Santacruz inclou: «F. Plaça de Palacio guarnecida y fortificada con seis cañones y trincheras construidas por las mugeres y niños el mismo dia del asalto general, que sin reserva de edad ni sexo concurrieron al trabajo, para impedir el avanze, cortando con trincheras las calles, para hacer con ellas más disputable el terreno, executándose con media hora de tiempo, después de haber ocupado el enemigo las cortaduras, brechas y cuatro baluartes»; «4. Terreno ocupado por el enemigo en la plaça el dia del asalto general, y rechazado en diferentes partes, durando la disputa nueve horas, hasta que ellos hicieron llamada para capitular».



292. Dietari de Mas i Soldevila.



293. TRICAUD, Histoire de la dernière révolte des catalans…, p. 175.



294. ADB, Matrimoniarum 1711-1715, 20 setembre 1714.



295. ALCOBERRO, CAMPABADAL, Cròniques del setge de Barcelona…



296. ASMP, Lucerna speculum rectoris a Pinu, 1642…, 11 setembre 1714; Llibreta de comunió pasqual 1707.

El pintor Bru Tramulles (Bruno Tramuges) vivia l’any 1707 a la mateixa casa que Pau Priu, a la Rambla, on també s’estava Josepa Priu (una interessant relació entre aquests pintors); com és sabut, Bru Tramulles, pare dels pintors Manuel i Francesc, va sobreviure al setge. Joan Tollenda, rector de Santa Maria del Pi, vivia en una casa pròpia al carrer de la Claveguera del Pi, amb tres vicaris, dos escolans, una «ama de llaves» i una criada.



297. ASMP, Lucerna speculum rectoris a Pinu, 1642…, 11 setembre 1714.

Antoni de Berardo fou enterrat al convent de Sant Francesc; el 12 de setembre, Ramon Berardo, canonge de Vic, també hi fou sepultat.



298. AHPB, Francesc Babot, Manual primer 1709-1715, 18 setembre 1714.

Francesc de Castellví cita «Menxicon» i el sergent major «Sebastián Rodríguez de Segovia», també aragonès, que devia ser Martínez (CNH4, p. 236).



299. BC, Fons històric de l’Hospital de la Santa Creu, Llibre d’entrades de soldats 1714-1716, f. 78v a 80r.

Regiment de Santa Eulàlia, tinent coronel Eudald Mas i Duran; regiment de Fusellers del coronel Josep Ortiz; al document s’escriu Azisa, en comptes de Sisa: Francesc Sisa i Salvador; Benet Pomareda, capità; regiment de Sant Miquel; regiment de fusellers de muntanya «Rau», coronel Manuel Moliner i Rau, àlies Rau; Abella: capità Francesc Abella i d’Aguilar; Miquel Castellarnau (per a aquestes i altres informacions similars, es pot consultar l’extensíssim i meritori treball de Toni Castells al seu web 11setembre1714.org).

A partir del 16 de setembre, començaren a ingressar a l’hospital barceloní, lògicament sense ser apuntats com a presoners, soldats que havien lluitat a favor de Felip V.



300. BC, Fons històric de l’Hospital de la Santa Creu, Llibre d’entrades de paisans 1714-1716, f. 184r; ASMP, Matrimonis, 23 abril 1712; APSJP, Llibre de la funerària des del mes de janer del any 1710 fins al janer del any 1717, 22 juliol 1714; Llibre de baptismes 1703-1716, 1 octubre 1714.

Com és sabut, l’historiador Josep Rafael Carreras i Bulbena va alimentar l’error sobre l’entrada de Rafael Casanova a l’Hospital de la Santa Creu («Per evitar la persecució se’l feu passar per mort, i així consta en lo llibre d’entrades del Hospital General de Santa Creu, data d’11 de setembre», cita de la seva obra: Antoni de Villarroel, Rafael de Casanova i Sebastià de Dalmau, heroics defensors de Barcelona en el setge de 1714, Barcelona, 1912; vegeu l’article de Marga Losantos al blog de la Biblioteca de Catalunya). Com recull Toni Castells al seu web: «La historiadora d’Arenys Mercè Colomer, a la conferència «Rafael Casanova, un desconegut» [Arenys, 22 de febrer de 2011], ja denuncià públicament que aquest registre d’entrada no té res a veure amb qui fou l’Excel·lentíssim Conseller en Cap de Barcelona Rafael Casanova.»

Quan va morir l’albat Ramon, la família Casanovas, amb essa final, vivia al carrer de l’Hospital. Un dia com l’11 de setembre de 1714 no devia ser difícil cometre algun error administratiu a l’hospital: el caos provocat per la quantitat d’ingressos de ferits era considerable, i devia ser prou complicat mantenir la calma i l’eficàcia. Aquell mateix dia, per exemple, es va fer constar dues vegades l’ingrés de Pau Miralles i el de Bartomeu Roses (f. 187v i f.188r). En el cas de Miralles, al costat de la primera anotació s’afegí que va expirar el 25 de setembre, i no es va escriure res a la segona. En el de Roses, al costat de la primera anotació s’hi afegí que va morir el 30 de setembre, i a la segona que expirà el 29.

Administrativament parlant, doncs, Bartomeu Roses va protagonitzar la impossible circumstància de morir dues vegades a causa de les ferides rebudes l’11 de setembre de 1714.



301. CNH4, p. 231, 244, 250, i 350 a 355; AHPB, Domènec Rojas, Tercer llibre de testaments 1688-1714, 11 setembre 1714; Llibre tercer de notes 1707-1715, 11 setembre 1714; Plec d’inventaris 1711-1721, 21 setembre 1714.

Els testimonis de la lectura del testament foren Miquel Garcia, negociant, i Ramon Rojas, escrivent; els de l’inventari, Mateu Valls i Francesc Moragas (o Moragues), fadrins hortolans del Portal de Sant Antoni.

L’any 1709, Miquel Giró, fadrí pagès germà de Jaume Giró, es va casar amb Maria Vigué, de Sant Feliu de Saserra (ADB, Parròquia de Santa Maria del Mar, Expedients matrimonials, vol. 9 1708-1709, 26 desembre 1709).

Francesc Canyadell, blanquer, vivia en una casa pròpia al carrer dels Ventres, amb la dona i un fill.



302. AHPB, Francesc Minguella, Llibre de testaments 1695-1715, 11 setembre 1714.

Josep Broch, sabater, vivia en una botiga de la casa del doctor en drets Maurici Puig, al carrer de la Portaferrissa, amb la dona, un fill i una filla. Jacint Casals, agricultor, en una casa de la vídua de moler Isabel Vidal al carrer de les Egipcíaques, amb la dona i un fill. Martí Andreu, flequer, en una casa pròpia a la plaça de l’Oli, amb la dona i una criada.



303. APSJP, Llibre de defuncions 1704-1834; Llibre de la funerària des del mes de janer del any 1710 fins al janer del any 1717, 11 setembre 1714; ASMP, Llibre d’òbits 1708-1716, 11 setembre 1714.

Un Salvador Mussons, fuster, vivia en una casa del Col·legi de Sant Sever al carrer d’en Joan Grech, amb la dona, dos fills i una filla. Un Domènec Maseras, daguer, en una casa d’Antònia Magarola al carrer de la Dagueria, amb un fill. Josep Martínes, hortolà, vivia en una casa propietat del doctor Fèlix Pons al carrer dels Còdols, amb la seva dona, tres filles i un llicenciat (l’hortolà Martínes va sobreviure al setge).



304. APSJP, Llibre de baptismes 1703-1716, 11 setembre 1714.

Lluís Gasch, velluter, vivia en una casa pròpia al carrer d’en Gensana, amb la dona i quatre nens.



305. ADB, Parròquia de Santa Maria del Mar, Expedients matrimonials, vol. 13 1714-1715, 11 setembre 1714.



306. BC, Ms. 763, Relación de la guerra de Sucesión en Cataluña, f. 5; vegeu: Rosa Maria ALABRÚS, Escrits polítics del segle XVIII, Tom IV. Cròniques de la Guerra de Successió, Eumo Editorial, Institut Universitari d’Història Jaume Vicens Vives, Vic, 2006.



307. Manual de Novells Ardits vulgarment apellat Dietari del Antich Consell Barceloní, 12 setembre 1714; CNH4, p. 267, 353 i 441; AHPB, Melcior Cortès i Oriol, Plec de testaments 1689-1724, 12 setembre 1714; Josep Simon, Manual 1714, 12 setembre 1714; Jeroni Casetas, Llibre primer de testaments, inventaris i encants 1690-1723, 3 octubre 1714; AHCB, Arxiu Notarial, I.66, 12 setembre 1714 (ja hem dit que no es pot saber el nom del notari en aquesta sèrie documental); BC, Fons històric de l’Hospital de la Santa Creu, Llibre d’entrades de soldats 1714-1716, f. 80v.

Els testimonis del testament foren el negociant Jaume Gallart i el fadrí forner Francesc Vilar.

Un Josep Bassa, cirurgià, vivia en una casa de la vídua de matalasser Caterina Rubert al carrer dels Canvis Nous. Francesc Vilar, forner, en una casa del sastre Jaume Monrabà al carrer del Molí de Sant Pere, amb la dona i una filla.

Els testimonis de l’inventari de l’adroguer Fals foren el negociant Salvi Torras i el fadrí fuster Jeroni Camprodon.

L’any 1716, la casa consta com a propietat de Llorenç Giralt i s’hi trobaven «uns francesos». Sobre Giralt (nebot polític i hereu del negociant Joan Colomer), comerciant molt actiu i familiar del Sant Ofici de la Inquisició, vegeu: GARCIA ESPUCHE, Barcelona entre dues guerres…; «A tall d’introducció…»; La Ciutat del Born…; l’any 1716, la seva mare, Eulàlia Fornell, vivia en una casa al carrer de Sant Pere Més Alt que era el seu dot, però que figurava com a propietat de Llorenç Giralt (vegeu també les declaracions de béns del cadastre, de 1716). L’impressionant inventari post mortem dels béns de Llorenç Giralt a: AHPB, Tomàs Guasqui Brull, Llibre d’inventaris 1727-1746, 22 març 1733 (hi consten plecs de cartes de la correspondència que Llorenç Giralt havia mantingut amb Ramon de Vilana Perlas i Joan Francesc Verneda, exiliats a Viena).

Com s’ha vist, va existir una altra botiga del Lleó, situada al carrer de Montcada.

Oleguer Vilaseca, doctor en medicina, vivia en una casa de la vídua Maria Canyadó al carrer Mitjà de la Blanqueria, amb la dona, un nen i dues criades. La tomba del notari reial i causídic Pere Vilaseca i del doctor en medicina Oleguer Vilaseca «i dels seus» es troba a la catedral.

La «Succinta memòria» afegeix que, per «allargar» la conversió en pa, «se feia mixtura de fabas blat, y dempués se anyadí ordi per més allargar la farina de blat» (AHCB, Revistes, sense signatura, «Succinta memòria…», p. 65).

L’any 1716, la casa que la vídua Maria Anna Cases tenia al carrer de l’Hospital estava buida.

Sobre el setge de Cardona, vegeu el complet article: Francesc SERRA I SELLARÈS, «El setge de Cardona de l’any 1711», a Butlletí de la Societat Catalana d’Estudis Històrics, n. XXIII, 2012, p. 243-287 (Ermenter Tarroja havia servit al castell de Cardona com a capità agregat del regiment d’Alcantarilla, que tenia per coronel Diego Rejón de Silva, marquès d’Alcantarilla).



308. CNH4, p. 311 i 312; Agustí ALCOBERRO, «Crònica del setge de Barcelona…», p. 260; AHPB, Pere Llosas, Manual 1714, 13 setembre 1714; Josep Simon, Manual 1714, 13 setembre 1714.

Pràcticament en el mateix moment que es confeccionava el document que mostra el comte de Plasència al carrer de Sant Pau, se signava el decret que el desterrava.



309. BC, Fons històric de l’Hospital de la Santa Creu, Llibre d’entrades de soldats 1714-1716, f. 81v, 82r i 82v.



310. CNH4, p. 311, 312, 313, 342, 344 i 353; AHPB, Marià Rufasta i Prats, Vintè manual 1714, 14 setembre 1714; Josep Vila, Protocol primer de testaments 1700-1714, 14 setembre 1714.

Cullera: ’Alarb o paleta de la roda del molí d’aigua (Deià, Manacor)’ (DCVB).

Els testimonis foren els agricultors Francesc Cardona i Gervasi Babot.

Francesc Cardona, agricultor, vivia en una casa del clergue Alemany (Francesc) al carrer de Sant Pau, amb la dona.



311. CNH4, p, 311, 312 i 314; AHPB, Bonaventura Galí, Catorzè manual 1714, 15 setembre 1714.



312. AHPB, Pau Mitjans, Vint-i-sisè manual 1714, 15 setembre 1714; CNH2, p. 502 i 559.

Josep Baltasar de Dalmases i Ros posseïa una casa al carrer de Jonqueres, llogada a diverses famílies.



313. ASMP, Matrimonis, 15, 16 i 17 setembre 1714; ADB, Matrimoniarum 1711-1715, 16 i 17 setembre 1714.



314. AHPB, Sever Pujol, Llibre primer d’inventaris 1712-1727, 16 setembre 1714; APSJP, Llibre de la funerària des del mes de janer del any 1710 fins al janer del any 1717, 22 agost 1714.

Una Gertrudis Llopis, vídua de llibreter, vivia en una casa pròpia al carrer de la Llibreteria. Francesca de Malla, vídua del conegut jurista i magistrat de la Reial Audiència Pere d’Amigant i de Ferrer, es va casar en segones núpcies amb Bonaventura d’Alentorn i va fer testament el 24 d’octubre de 1713 (BC, Fons històric de l’Hospital de la Santa Creu, Herències, llegats, vol. VIII, Inv. 1, Carpeta 1/27); l’any 1716, la casa del carrer de la Ciutat era propietat de Francesc Ignasi d’Amigant i d’Olsina (comte de Fonollar, nebot i hereu de Pere), que no hi vivia.



315. AHPB, Josep Llaurador i de Satorre, Llibre tercer d’inventaris 1712-1737, 16 setembre 1714.

Tampoc no vivia a la casa que fou de Pere Màrtir Vila al carrer dels Corders, que l’any 1716 encara figurava com a propietat del difunt.



316. AHPB, Melcior Cortès i Oriol, Protocol 1714, 17 setembre 1714; Salvador Golorons Prous, Manual segon 1710-1717, 17 setembre 1714; Francesc Duran, Vintè manual 1714, 17 setembre 1714.

Els testimonis de la possessió de Gertrudis Olivó foren Josep Trias, agricultor de Sant Pere de Terrassa, i Vicenç Massana, fadrí calderer. Els de la possessió de Cosme Molardos van ser Fèlix Duran, prevere de Sant

Cugat del Rec, i el mariner Pau Barrera.

Maties Massana, taverner, vivia en una casa pròpia al carrer dels Tallers, amb la dona, quatre fills i una neboda. Francesc Guaita, hortolà, en una casa del teixidor de llana Bernat Badia al carrer de Sant Pere Mitjà, amb la dona. Un Sebastià Barrera, mariner, vivia a la casa esmentada del mariner Lluís Capeu a Davant la Peixateria. Cosme Molardos, que el 1716 consta com a calafat, en una casa de la vídua Ramona Danés al carrer d’en Gensana, amb la dona i tres fills.



317. AHPB, Joan Solsona, Manual 1714-1716, 17 setembre 1714; Primer llibre de testaments 1691-1719, 26 setembre 1711.

Els testimonis de l’acta sobre l’enterrament de Josep Bolló foren Josep Texidor, seglar de l’església de Sant Jaume, i Jeroni Cunyat, escrivent.

Com s’ha vist, Vicenç Duran, capità de la companyia dels adroguers i confiters, també va morir al baluard de Santa Clara.

Josep Bolló pare s’havia casat el 1699, sent vidu d’Isabel Llaurador, amb Maria Paula Brunés, filla del botiguer de teles Francesc Brunés (ADB, Parròquia de Santa Maria del Mar, Expedients matrimonials, vol. 5 1699-1700, 29 setembre 1699); els coneguts dibuixos de Josep Bolló fill, a: Biblioteca de la Universitat de Barcelona, Ms. 95, f. 133v-135. L’any 1716, el notari Jeroni Cabrer no vivia a la seva casa del carrer d’en Borra.

Sobre el «dret de coves» i la Misericòrdia, vegeu: Montserrat CARBONELL I ESTELLER, «La beneficiència a finals del s. XVIII. Una aproximació. La Casa i Hospital de la Misericòrdia de Barcelona», a Primer Congrés d’Història Moderna de Catalunya, Universitat de Barcelona, 1984, vol. I, p. 789-797.



318. AHPB, Guillem Bosom, Dinovè manual 1714, 15 setembre 1714.

Ignasi de Maranyosa i de Granada, austriacista, fou magistrat de la Reial Audiència. Joan Rossinyol consta entre els exiliats austriacistes a Viena (ALCOBERRO, L’exili austriacista…, vol. II, p. 49).



319. AHPB, Guillem Bosom, Dinovè manual 1714, 17 setembre 1714.



320. CNH4, p. 314. AHPB, Pau Mitjans, Vint-i-sisè manual 1714, 18 setembre 1714.

Foren testimonis de la declaració el negociant Joan Catà i Francesc Busquets.

Carles de Fivaller vivia en una casa del marquès de Rubí a la Davallada de Viladecols, amb la dona, un fill, dues filles, un patge, tres criades, un gentilhome i la dona i la filla d’aquest. Joan Catà, mercader molt destacat, soci del mercader Antoni Piria (Catà, Piria i cia.), vivia en una casa pròpia a la travessia del carrer de l’Argenteria als Mirallers, amb la dona, dos fills, una nora, tres criades, un fadrí i dos criats.



321. AHPB, Isidre Famades, Primer manual 1714, 18 setembre 1714.

Foren testimonis el notari Bonaventura Galí i el sabater Gaspar Aynó.

El 1716, Josep Braçó vivia a l’esmentada casa pròpia de la Davallada de Viladecols.



322. AHPB, Josep Amat i Reixach, Plec d’inventaris 1709-1733, 18 setembre 1714.

L’any 1716, Jaume Crest no vivia a la seva casa de la Riera de Sant Joan.



323. ASMP, Llibre d’òbits 1708-1716, 18 setembre 1714.



324. AHPB, Josep Simon, Manual 1714, 18 setembre 1714; CNH4, p. 173 i 175 (Carles d’Oliver, a la plataforma de Sant Daniel); p. 355 i 359 («Don José Oliver, herido en 15 de agosto en el baluarte de Santa Clara, murió en 13 de septiembre»; «José Oliver, herido en 15 de agosto, murió en 12 de septiembre»).

Josep d’Oliver i de Botaller era fill de Gregori d’Oliver de Botaller i de Jordà Curtó, i de Cecília Saragossa Puigdepasques; Carles III li va concedir el títol de comte de Camprodon el 1707. Les companyies de notaris no van ser «exterminades» durant els combats de l’etapa final del setge: com feien altres confraries o col·legis, podien pagar soldats que no eren notaris i que ocupaven els seus llocs; els escrivents de notari sí que lluitaren. Lògicament, els capitans, que eren nobles, foren presents.





325. Sobre la repressió posterior a la derrota catalana, terrible en tots els seus aspectes, cal seguir l’obra imprescindible: Josep Maria TORRAS i RIBÉ, Felip V contra Catalunya, Rafael Dalmau, Barcelona, 2005. L’exhaustivitat i la contundència d’aquest treball ens estalvien d’entrar en el gros de la qüestió i ens porten a triar notícies inèdites que tenen a veure amb aquesta repressió.



326. AHPB, Pau Cabrer, Manual 1714, 19 setembre 1714.

Foren testimonis Josep Riudorba, professor de filosofia oriünd de Tàrrega, i Miquel Cabrer, escrivent.

Josep Basora, corder, posseïa una casa al carrer de les Benlligades, però vivia a la casa propietat de la vídua de corder Maria Basora al carrer d’en Caldes, amb la dona, sis fills i una criada (Maria Basora hi formava família a part ).



327. AHPB, Francesc Rossell, Llibre primer de testaments 1700-1714, 19 setembre 1714.

Els testimonis del testament foren Josep Riera, pagès de l’Hospitalet, i Josep Camprubí, fadrí fuster; i els de la lectura, Josep Alomar, semoler, i Francesc Coll, fadrí cirurgià



328. AHPB, Jeroni Casetas, Vint-i-cinquè manual 1714, 19 setembre 1714.

Nodrís:’Porc jove, des que el desmamen fins que té tres o quatre mesos’ (DCVB).

Els testimonis de l’acta foren el fuster Miquel Pedro i l’escrivent Jaume Narcís Fàbrega.



329. AHPB, Salvador Golorons Prous, Manual segon 1710-1717, 20 setembre 1714; Josep Vasià, Manual 1714, 19 octubre 1714.

Els testimonis de la declaració de Rodríguez Galvanvas foren Jaume Sos, valencià, i Manuel Barbas, els dos «de família» del testimoni, és a dir, criats seus. Foren testimonis de la declaració de Josep Puigdaura l’escrivent Antoni Comelles i el fadrí sastre Salvador Soldevila.

La interina «Real Junta Superior de Justícia y Govierno del Principado de Cathaluña» fou erigida el 15 de setembre de 1714 per un decret del duc de Berwick i durà fins al 1716, en constituir-se, amb el Decret de Nova Planta, la definitiva Real Audiencia.

L’any 1710, Pere Joan Esteve i Elias, doctor en lleis, va testimoniar sobre la solteria de Francesc Santacruz i Gener, futur marit de Maria Llunell. Esteve coneixia els contraents «per haverlos tractat amb molta familiaritat» (ADB, Matrimoniarum 1709-1711, 23 febrer 1710); Pere Joan Esteve vivia en una casa del doctor Miquel Coll, en part inhabitable, al carrer de la Portaferrissa, amb la dona, dos fills, una filla, un clergue, un estudiant i dues criades. L’any 1731, Josep Vasià vivia al carrer de les Semoleres (AHPB, Llibre de Deliberacions fetas per lo Venerable Col·legi de notaris públics reals col·legiats de Barcelona, començat en lo any 1712); hi tenia una casa, on el 1716 s’estava Joan Vasià.



330. AHCB, Dietari de l’Antic Consell Barceloní, 1B.XXV-44; AHPB, Josep Amat i Reixach, Plec d’inventaris 1709-1733, 23 setembre 1714.



331. AHPB, Bonaventura Olzina, Llibre de testaments 1711-1734, 23 setembre 1714.

Foren testimonis de l’acta Miguel Abadal i Domingo Pérez, membres de la «família» del testador; els de la publicació del testament van ser Josep Falio i Josep Llosà, naturals del Regne de València.

El 31 d’octubre de 1714, van obtenir llicència matrimonial, a la parròquia de Santa Maria del Mar, Fernando de Arce, fill del difunt marquès de Fuentehermosa i d’Inés de los Ríos, viva, i Jacinta Llosà, filla de Joan Baptista Llosà, difunt, de València, i de Josepa de Osdad; en foren testimonis el negociant Joan Miralles i Mauro Espinosa, tinent d’infanteria del regiment de Santa Eulàlia (ADB, Parròquia de Santa Maria del Mar, Expedients matrimonials, vol. 13 1714-1715, 31 octubre 1714).



332. AHPB, Francesc Móra, Manual d’inventaris 1674-1714, 25 setembre 1714; Francesc Duran, Segon llibre de testaments 1696-1717, 25 setembre 1714; Vint-i-unè manual 1715, 8 febrer 1715.

Josep Duran, el destacat mercader i abans adroguer, es va ocupar, almenys durant la fase final del setge, de la «fàbrica» de plata i or a la Seca (APSJP, Fons Duran, Llibreta dels comptes de la fabrica de or y plata ques fa per orde de la Ciutat ha portat Josep Duran; documents sense catalogar).



333. AHCB, Arxiu del Veguer, Processos, XXXVII.427, 1714-1715.

Era habitual col·locar perfums en elements de molt diversa índole, dits «d’olor»; sobre les joies i altres elements «d’olor», vegeu: Albert GARCIA ESPUCHE, «Paraules de la Ciutat del Born», a Llengua i literatura. Barcelona 1700, col·lecció La Ciutat del Born. Barcelona 1700, Ajuntament de Barcelona, 2011; GARCIA ESPUCHE, MOLINA CASTELLÀ, «La plata i les joies…».

Francesc de Puiggener i d’Orís vivia en una casa pròpia a la plaça del Born, amb un criat, dues criades i un cotxer.



334. AHPB, Fèlix Avellà, Primer llibre de testaments 1713-1746, 27 setembre 1714. Mallal: ’Mesura per a oli i vi, equivalent a setze porrons, o a 15,5 litres (Blanes), o a 12 litres aproximadament (Lledó)’ (DCVB).

Els testimonis del codicil foren el ja esmentat Lluís Anyon, notari de València, i Salvador Puig, brodador de la mateixa ciutat, els dos a Barcelona; els de la publicació del testament i codicil, la vídua Maria Emanuela, el notari Anyon i el sabater Agustí Valls.

Josep Costa, botiguer, vivia en una casa de Teresa Puig al carrer Ample, davant de la Mercè, amb la dona, dos fills, una filla i tres nebots pobres. Agustí Valls, sabater, en una casa del cavaller Fèlix Boneu al carrer de l’Hostal del Sol, amb la dona i un fill.



335. AHPB, Aleix Claramunt, Primer Manual 1712-1715, 1 agost, 1 i 27 setembre, 2 octubre i 1 novembre 1714, 5 gener 1715; Josep Francesc Fontana, Novè manual 1714, 16 octubre 1714; Ignasi Teixidor, Manual 1714, 27 novembre 1714.

L’any 1716, Rafael de Cortada vivia (del tot reconfortat per les fes de vida) en una casa pròpia al carrer de la Palma, amb vuit fills, quatre filles, un germà ardiaca, dos clergues, cinc criades i vuit criats (un «servei de casa» dels més extensos de la ciutat).



336. AHPB, Bonaventura Galí, Catorzè manual 1714, 28 setembre 1714; Josep Madriguera, Manual 1714, 24 octubre 1714.

Jacint Rovira, clergue de Santa Maria del Mar, vivia en una casa pròpia al carrer dels Banys Vells, amb una criada i un clergue.



337. AHPB, Pau Pi, Cinquè llibre de testaments 1697-1715, 29 setembre 1714.

A la ciutat tothom s’aixecava d’hora, com ho havia fet aquell dia Pau Pi, i s’ha vist més amunt que l’hortolà Salvador Amat es dirigia a escoltar missa a les cinc hores i tres quarts del matí. Des de temps immemorials, s’havia après que era imprescindible aprofitar al màxim la llum natural i, per tant, matinar era un costum del tot establert.

A la casa del carrer de n’Avinyó propietat dels Pi, hi vivia el notari Salvador Pi (l’últim manual notarial de Pau Pi és de 1715). Sixt Buscà, cinter, vivia en una casa de Salvador Torrents a la plaça de l’Àngel, amb un aprenent. Gil Pont, cinter, en una casa pròpia a la plaça del Rei, amb la dona, tres fills i dos aprenents.



338. AHPB, Joan Solsona, Manual 1714-1716, 29 setembre 1714.

Foren testimonis Jaume Salas, prevere de la seu, i Jaume Texidor, escolar major de l’església de Sant Jaume.



339. AHPB, Francesc Minguella, Llibre de testaments 1695-1715, 30 setembre 1714; BC, Fons històric de l’Hospital de la Santa Creu, Llibre d’entrades de paisans 1714-1716, 30 setembre 1714, f. 215v.



340. AHPB, Pau Cabrer, Llibre segon de capítols matrimonials 1711-1725, 30 setembre 1714; Francesc Ferran, Setè manual 1714, 17 octubre 1714.



341. Altres casos d’obres de reconstrucció de cases:

El primer de gener, el notari Pau Mitjans aixecà acta de la venda que va fer Isabel Serdà, vídua del baster Josep Ferrera, al pellicer Eudald Garriga, d’una casa del carrer de n’Oliver, reduïda per efecte de les bombes a «pati de terra», és a dir, a solar.

El 3 de gener, el notari Josep Ferran va prendre nota de les obres fetes a la casa de les germanes Isabel i Francesca d’Argemir, davant de l’església dels Sants Just i Pastor, malmesa pels projectils.

El 9 del mateix mes, Maria Bernada, vídua del calderer Pau Bernada, i Maria Bernada, filla seva i dona del baster Esteve Planella, acudiren al notari Francesc Duran per formalitzar la venda de dues cases al carrer d’en Gensana. Les volien vendre al fuster Jordi Casadevall. Els edificis es trobaven molt malmesos i, com que no disposaven dels mitjans per reparar-los, en reberen la modesta quantitat de 250 lliures. Per la mateixa raó, van haver de vendre al fuster una casa contigua. Força mestres de cases i fusters, oficis que podien fer feines de reconstrucció, es van beneficiar de la situació posterior al setge.

El 13 de gener de 1715, el mestre de cases Francesc Pujalt cobrà del notari Isidre Famades i Morell 148 lliures, nou sous i deu diners per les obres fetes a la seva casa del carrer de les Semoleres, derruïda «en ocasió de les bombes se tiraren en lo siti propassat». Entre d’altres coses, el notari Bonaventura Galí, que va redactar l’acta corresponent, apuntà que s’havien refet dues de les quatre parets de la primera sala, des del paviment del primer sostre fins a la taulada.

Sabem que el 22 de gener els marmessors testamentaris del velluter Domènec Glòria van vendre al brodador Ramon Bagà una casa situada sota els molins de Sant Pere: el notari Josep Ferran anotà que es trobaven en part enderrocada.

Una setmana més tard, el dia 29, el mestre de cases Joan Vallescà reconegué davant el notari Francesc Duran haver cobrat per obres fetes a la casa del carnisser Jacint Calvet, al carrer dels Xucles. La teulada estava «espatllada per haver-hi donat una bomba» llançada durant el setge recent, però la casa havia patit també enderrocs produïts «per las bombas del siti de l’any 1706». El fet d’haver patit l’impacte dels projectils en un bombardeig no havia suposat mai gaudir de dispensa de bombes en els posteriors.

El primer dia del mes de febrer de 1715, el notari Guillem Bosom deixà escrit el cobrament per les obres fetes a la casa de Joan Dardé, al carrer del monestir de Sant Agustí al Portal Nou: havia quedat afectada per les bombes.

El 3 de febrer quedà constància, davant el notari Bernat Forés i Cortell, que s’havien fet obres a la casa del rector de Ripollet Ramon Pedrós, al carrer de Sant Pere Més Baix, que habitava el cirurgià Francesc Micalet. Havia patit enderrocs durant el setge i encara caldria ferhi més obres. I, en efecte, l’any 1716 encara consta al cadastre com a espatllada en part. El cirurgià Micalet se’n devia ressentir.

El mateix dia, el notari Francesc Duran va prendre nota dels treballs fets a la casa de Joan de Lapeyra al carrer dels Mercaders, per reparar les destrosses provocades pels projectils del setge.

I també el dia 3, el notari Francesc Rossell va fer constar que s’havien pagat les obres fetes a la casa del revenedor Pere Quatrecases al carrer de la Boqueria, amb dues teulades desfetes per les bombes.

Les obres que s’havien de realitzar a tota la ciutat foren tan grans després del setge que, com s’ha apuntat, el negoci de la reconstrucció resultà molt lucratiu, com havia succeït després de l’«horrorós siti» de 1697. El 4 de febrer de 1715, el notari Bonaventura Galí formalitzà la creació d’una companyia entre, d’una part, el negociant Joan Gofre, francès establert a Barcelona, i, de l’altra, els mercaders Pau i Francesc Galvany, pare i fill, per «fer i fabricar obra de tot género, cals, rajola, teula i altre en aquell forn de courer i fer obra que els Galvany han llogat a Joan Gofre», per 50 lliures a l’any.

L’endemà, 5 de febrer, el mestre de cases Francesc Vallescà cobrà 363 lliures per les obres fetes a la casa del corder Miquel Queralt, darrere del Palau del Virrei, malmesa per les bombes. Al mateix manual del notari Josep Francesc Fontana consta que el fuster Miquel Massaguer també cobrà per treballs fets a la casa, en el seu cas per un valor de 64 lliures.

L’11 de febrer, el notari Gaspar Sayós redactà una escriptura que resumia prou bé una part del drama de la ciutat. L’any 1669, el convent de Montalegre havia establert al sastre Lluís Pau Sentís una casa al Pla d’en Llull, amb un cens de vint lliures anuals. La casa va quedar força enderrocada per l’«estrago de las bombas» del setge de 1713 i 1714, i el convent demanà al fill i hereu de Sentís, el pintor Joan Sentís, que refés la casa o la restituís al propietari eminent, és a dir, al convent. I que pagués els censos no satisfets dels cinc anys que anaven de 1710 a 1714.

El pintor Sentís volia pagar el cens de vint lliures anuals i seguir com a propietari útil de la casa, però no tenia «medis promtes» per reedificar-la, així que demanà al convent que li concedís cinc anys per fer-ho, va prometre invertir-hi 300 lliures en aquests anys i sol·licità que se li condonés una part dels censos que devia. El procurador del convent de Montalegre, dos terços generós, li perdonà el pagament de dos dels tres censos pendents de satisfer.

El 13 de febrer, Maria Teresa Hexarch declarà al notari Josep Ferran que el seu pare, el difunt notari i mercader Rafael Hexarch, tenia unes cases contigües situades al carrer de Na Rodés, a prop del Pla d’en Llull, molt malmeses per les bombes del setge. Si no es reconstruïen aviat es convertirien en solars. Així doncs, Maria Teresa establí les dues cases al llogater de mules Isidre Carreras.

El mateix notari redactà l’endemà, 14 de febrer, una acta que recollia que Jerònima Elias, vídua del revenedor Francesc Elias, establia en emfiteusi al guanter Tomàs Colmen una casa situada al carrer dels Ventres. La vídua no podia reedificar l’edifici, així que se’n desprenia i Colmen el refaria.

El notari Bernat Forés i Cortell formalitzà el 15 de febrer una escriptura sobre les obres fetes a la casa de Josep Posas situada al Born o plaça Major de Barcelona, a la cantonada amb el carrer dels Flassaders, afectada per les bombes.

El 16 de febrer, l’hostaler i llogater de mules Josep Oliach, que havia hagut d’anar a viure a Mataró, acudí al notari Francesc Duran per formalitzar una cessió de casa. «Per causa de la guerra», un habitatge de la seva propietat situat al Pla d’en Llull havia quedat en bona part enderrocat. Així, es veia obligat a concedir-lo en emfiteusi al taverner Enric Font. Aquest no va fer un bon negoci, ja que la casa fou enderrocada per fer la Ciutadella.

El notari Francesc Serra redactà el 17 de febrer una escriptura que plasmava el pagament de les obres fetes a la mitgera de les cases de Jeroni de Mascaró i Llusàs, ciutadà honrat, i Maria Merla, la primera al carrer d’en Roldor i la segona al de n’Abellà. De res va servir que es tapés el forat que una bomba havia fet a la paret comuna i que s’apuntalessin els sostres, ja que totes dues foren enderrocades, no gaire més tard, per fer el fort borbònic.

El 19 de febrer, el notari Pere Pau Pujol va fer constar en acta que el notari Pau Mitjans tenia als carrers de les Canals, de Vilarassa i de la Vilanova tres cases amb adoberia demolides per les bombes; que les posseïa per títol de restitució fet el 3 d’octubre de 1714 pels curadors del pubill Josep Romaní, fill del difunt blanquer Joan Romaní; que en encant públic havien estat adquirides per Blai Partegàs, blanquer, i que l’adquisidor havia d’invertir-hi en obres almenys 1.000 lliures.

Eulàlia Falguera, vídua del cavaller Pau Feu, i el seu fill Pau Feu i Falguera establiren el 4 de març una casa amb botiga situada al carrer d’en Cruanyes, en part enderrocada durant l’últim setge. El notari Francesc Duran aixecà acta i, al cap de no gaire, el taverner comprovà que l’establiment emfitèutic havia estat un mal assumpte, ja que la casa havia de desaparèixer per cedir l’espai a l’esplanada de la Ciutadella, terra de ningú.

El 6 de març, el passamaner Jaume Vadiellas, a través d’una acta feta també per Francesc Duran, cedí en emfiteusi al vidrier Miquel Bisbal una casa del carrer Carders enderrocada durant el setge.

El 9 del mateix mes, el notari Jeroni Casetas redactà una escriptura per la qual els hereus del mestre de cases Andreu Bertran establien en emfiteusi al tapiner Francesc Sala dues cases del carrer d’en Cavarroca, enderrocades i «reduïdes a casolots» durant el setge. Es tractava de poder-les reedificar. Novament un establiment sense futur, ja que la casa fou demolida per fer la Ciutadella.

El 10 de març de 1715, el notari Domènec Rojas va aixecar acta dels treballs fets per reparar la casa dels fills del taverner Pau Rodon, al carrer dels Assaonadors.

Clara Pla, vídua de Joan de Masdéu, establí al taverner Jaume Torrents, el 14 de març i davant el notari Francesc Duran, una casa enderrocada situada al carrer dels Flassaders.

Tres dies més tard, 17 de març, el notari Josep Ferran va prendre nota de les obres de reconstrucció fetes per Emerenciana Mora, dona del candeler de cera Jeroni Gelabert, en una casa de la plaça del Born.

El mateix 17, el notari Francesc Duran aixecà una acta segons la qual el llogater de mules Josep Oliach concedí en emfiteusi al paller Cristòfol Gener i al negociant Onofre Gener dues cases contigües del carrer de n’Oliver. Aquests edificis tindrien un futur tan limitat com altres dels esmentats.

També el 17 de març, el notari Joan Solsona redactà una acta sobre les obres fetes a la casa de la vídua Maria Rey al carrer de la Barra de Ferro, malmesa per les bombes del setge.

El notari Marià Rufasta i Prats va fer constar en acta, amb data 19 de març de 1715, que l’escudeller Miquel Rocamador havia establert al fadrí sastre Narcís Carreras una casa inhabitable a causa de les bombes situada al carrer dels Tres Llits, per tal que se’n pogués fer la reedificació.

El mateix dia 19, el notari Domènec Rojas recollí les feines fetes en dues cases del carrer de la Tapineria afectades per les bombes: la del tapiner Jaume Prats i la de l’agricultor Josep Ramon.

El 27 de març, el notari Marià Rufasta i Prats va fer constar en acta les feines fetes per Pere Faneca, mestre de cases, en una casa d’Antoni de Grimau al carrer de Na Rodés, que havia patit l’impacte dels projectils.

El notari Francesc Serra formalitzà el 29 d’abril l’acord per refer una casa de la Davallada de Viladecols propietat del perxer Josep March.

Fins al final d’agost, el mestre de cases Francesc Pujalt havia de tornar a fer la casa sencera, ja que estava del tot derruïda. El cost de la feina de Pujalt seria de 256 lliures.

El 3 de maig, el notari Domènec Rojas anotà el pagament per les obres fetes en una botiga de la vídua Agnès Fochs al carrer de n’Argenter, malmesa per les bales i bombes.

El 29 de maig, el boter Antoni Valldejulí va reconèixer davant el notari Josep Ferran haver rebut de Salvador Feliu de la Penya 283 lliures per haver-se encarregat que es fessin obres de fuster i mestre de cases en un habitatge de Maria d’Isern, vídua de Miquel Coll i sogra de Feliu, al carrer Gran de la Ribera cantonada amb el carrer d’en Roldor. Una feina que també resultà ben inútil.

El notari Guillem Bosom deixà constància de les obres fetes a la casa del carrer d’en Gensana, en part derruïda pels projectils del setge, propietat de la fundació pia creada pel canonge Sebastià Ferrer. L’escriptura corresponent es va signar el 21 de juny de 1715.

El 13 de juliol, el notari Salvador Pi aixecà acta del cobrament de les obres realitzades a la casa de Teresa de Cisneros al carrer del Regomir, que havia patit l’efecte de les bombes.

L’últim dia de juliol, el mestre de cases Josep Tomàs reconegué als tutors del pubill Josep Duran, davant el notari Pau Mitjans, que havia fet obres, començades el 18 de maig de 1715, en una casa del carrer Ample malmesa pel bombardeig del setge.

El 5 d’agost, el notari Fèlix Cussana redactà una escriptura on constaren les obres fetes a la casa de Teresa Tió, vídua de l’agricultor de Martorell Jaume Tió, al carrer d’en Gensana, que el setge deixà quasi del tot enderrocada. Finalment fou aniquilada per aixecar la Ciutadella.

El 18 d’agost, el mateix notari deixà constància de les obres fetes a la casa del noble Francesc de Puiggener i d’Orís al carrer dels Flassaders, igualment enderrocada no gaire temps després.

El mateix 18, el notari Domènec Rojas va fer constar que s’havien pagat els treballs fets a la casa de Maria Anna Comes, vídua de l’assaonador Bernat Comes, al carrer d’en Pellisser, darrere de l’església del convent de Santa Caterina. Havia calgut reparar els danys causats durant el setge.

Antoni Valldejulí, esdevingut especialista en reconstrucció de cases, va prometre a l’hortolà de les Hortes de Sant Pau Francesc Serra, el 21 d’agost i davant el notari Josep Ferran, «reedificar i tornar a son pristino estat» una casa del carrer del Portal Nou, per un preu de 325 lliures.

L’1 de setembre, una acta del notari Bonaventura Galí deixà constància de les obres fetes per reparar la casa del notari Ermengol Teixidor i Fuster, al carrer de l’església de Sant Agustí al molí de Sant Pere. Estava enderrocada i era inhabitable a causa de les bombes (aquest notari no té protocols a l’AHPB; no sabem si es va quedar a la ciutat durant el setge).

El 9 de setembre de 1715, es portaren a terme feines de reparació a la casa del canonge de la catedral Miquel de Magarola. S’enderrocà la part que estava en perill de caure i es va refer la teulada. Les obres seguiren els mesos següents.

El paller Joan Prats establí al sabater Salvador Roldó una casa del carrer dels Flassaders enderrocada durant el setge. Segons l’acta del notari Francesc Duran, del 19 de setembre, Prats es reservà «per sa habitació un aposento del segon sostre i un lloc per una cavalcadura».

També tindria la «facultat de cuinar o fer cuinar en la cuina de dites cases», i si Roldó no volia, havia de fer «allò que sia menester en lo segon sostre [pis]», per tal que Prats hi pogués fer cuinar. A més, podria «pujar en lo terrat i treure aigua del pou». Tant Prats com Roldó van tenir sort perquè la casa no fou enderrocada per fer la Ciutadella, ja que era just a tocar de la darrera línia de demolicions, però a la banda que va romandre intocada. Les finestres d’aquesta casa, «en primera línia de Ciutadella», van gaudir d’una vista privilegiada del fort.

El 3 d’octubre, el notari Salvador Pi va fer constar que s’havien pagat les obres de reparació realitzades a la rectoria de Sant Miquel, que havia rebut l’impacte dels projectis borbònics.

La confraternitat de preveres de la ciutat sota invocació de Sant Sever va fer una declaració davant de l’actiu notari Josep Ferran. Quedà escrit, el 12 de desembre de 1715, que «los partits que estan situats sobre cases són o bé del tot incobrables o bé se retardaran molts anys a poder-se cobrar en ocasió de la gran ruïna que han patit els edificis». I també que les esglésies s’havien vist obligades a perdonar moltes pensions o a fer-hi rebaixes.

El 22 de desembre, el notari Jeroni Casetas va anotar les obres fetes l’any 1714 a la casa de Llorenç Giralt al carrer del Born al Pla d’en Llull, cantonada amb el carrer d’en Corretger. Giralt les posseïa pel seu matrimoni amb la vídua de Josep Fals. El fedatari Casetas també apuntà les feines fetes a la casa de la plaça del Born que fou igualment de l’esmentat Fals. Les dues havien quedat afectades per les bombes.

AHPB, Pau Cabrer, Manual 1713-1714, 30 setembre 1714; Gaspar Sayós, Trenta-quatrè manual 1714, 23 octubre 1714; AHCB, Arxiu del Veguer, Processos, XXXVII.427, 1714-1715; APSJP, Rendes perdudes quan construïren la Ciutadella de Barcelona, les quals posseïa la comunitat i la infermeria i algunes de la il·lustre obra. Primera línia. «Censal de pensió setze lliures dos sous fa Mariangela Velat amb especial obligació de unas casas prop lo pont den Canderà»; AHPB, Josep Brossa, Manual 1714, 6 novembre 1714; Bonaventura Galí, Setè manual 1707, 10 juliol 1707; Josep Brossa, Manual 1714, 6 novembre 1714; AHCB, Arxiu del Veguer, Processos, XXXVII.426, 1714-1715; AHPB, Francesc Bonaventura Torres, Manual 1714-1715, 1 setembre 1715; AHCB, Arxiu del Veguer, Processos, XXXVII. 518, 1714-1715; Arxiu del Veguer, Processos, XXXVII. 517, 1708-1714; AHPB, Francesc Serra, Manual 1714, 13 desembre 1714; Bernat Forés Cortell, Manual 1714, 16 desembre 1714; Marià Rondó, Trenta-tresè manual 1714, 26 desembre 1714; Josep Ferran, Trenta-cinquè manual 1713-1715, 31 desembre 1714; Pau Mitjans, Vint-i-setè manual 1715, 1 gener 1715; Josep Ferran, Trenta-cinquè manual 1713-1715, 5 gener 1715; Francesc Duran, Vint-iunè manual 1715, 9 gener 1715; Bonaventura Galí, Quinzè manual 1715, 13 gener 1715; Francesc Duran, Vint-i-unè manual 1715, 29 gener 1715; Guillem Bosom, Vintè manual 1715, 2 febrer 1715; Bernat Forés Cortell, Manual 1715, 3 febrer 1715; Francesc Duran, Vint-i-unè manual 1715, 3 febrer 1715; Francesc Rossell, Manual 1715, 3 febrer 1715; Bonaventura Galí, Quinzè manual 1715, 4 febrer 1715; Josep Francesc Fontana, Desè manual 1715, 5 febrer 1715; Gaspar Sayós, Trenta-cinquè manual 1715, 11 febrer 1715; Josep Ferran, Trenta-cinquè manual 1713-1715, 13 febrer 1715; Trenta-cinquè manual 1713-1715, 14 febrer 1715; Bernat Forés Cortell, Manual 1715, 15 febrer 1715; Francesc Duran, Vint-i-unè manual 1715, 16 febrer 1715; Francesc Serra, Manual 1715, 17 febrer 1715; Pere Pau Pujol, Divuitè manual 1715, 19 febrer 1715; Francesc Duran, Vint-i-unè manual 1715, 4 març 1715; Vint-i-unè manual 1715, 6 març 1715; Jeroni Casetas, Manual vint-i-sisè 1715, 9 març 1715; Domènec Rojas, Vint-i-novè manual 1715, 10 març 1715; Francesc Duran, Vint-i-unè manual 1715, 14 març 1715; Josep Ferran, Trenta-cinquè manual 1713-1715,17 març 1715; Francesc Duran, Vint-i-unè manual 1715, 17 març 1715; Joan Solsona, Manual quinzè 1714-1716, 17 març 1715; Domènec Rojas, Vint-i-novè manual 1715, 19 març 1715; Marià Rufasta i Prats, Vint-iunè manual 1715, 19 març 1715; Vint-i-unè manual 1715, 27 març 1715; Francesc Serra, Manual 1715, 25 abril 1715; Domènec Rojas, Vint-i-novè manual 1715, 3 maig 1715; Josep Ferran, Trenta-cinquè manual 1713-1715, 29 maig 1715; Salvador Pi, Cinquè manual 1715, 13 juny 1715; Guillem Bosom, Vintè manual 1715, 21 juny 1715; Pau Mitjans, Vint-i-sisè manual 1715, 31 juliol 1715; Fèlix Cussana, Manual 1714-1715, 5 i 18 agost 1715; Domènec Rojas, Vint-i-novè manual 1715, 18 agost 1715; Josep Ferran, Trenta-cinquè manual 1713-1715, 21 agost 1715; Bonaventura Galí, Quinzè manual 1715, 1 setembre 1715; BC, Fons Magarola 61/5; AHPB, Joan Solsona, Trentacinquè manual 1715, 10 setembre 1715; Francesc Duran, Vint-i-unè manual 1715, 19 setembre 1715; Salvador Pi, Cinquè manual 1715, 3 octubre 1715; Josep Ferran, Trenta-cinquè manual 1713-1715, 12 desembre 1715; Jeroni Casetas, Manual vint-i-sisè 1715, 22 desembre 1715; Francesc Bonaventura Torres, Manual vint-i-cinquè 1716,5 maig 1716.

L’1 de desembre de 1716, quedà constància de les obres fetes a la casa del notari Josep Madriguera, al carrer de Sant Pere Més Baix, malmesa per les bombes (AHPB, Guillem Bosom, Vint-i-unè manual 1716, 1 desembre 1716). Els exemples de l’any 1716 i següents serien molt nombrosos.

Francesc Serra, notari, vivia en una casa pròpia al carrer de la Davallada de Viladecols al Regomir, amb la dona, un fill, una criada i un «oficial de pluma» (Serra havia estat desinsaculat a la Diputació el 1706, amb cinc notaris més). Fèlix Montserrat, assaonador, vivia en una casa pròpia al carrer de les Candeles, amb la dona, tres nens i un fill. Joan Catafal, assaonador, en una casa pròpia al carrer de les Candeles, amb la dona i quatre nens. Joan Heredero, sabater, vivia en una casa pròpia al carrer Ample, amb la dona, tres fills i una filla. Francesc Espill, escultor, en una casa pròpia en part enderrocada, al carrer de la Freneria, amb la dona i un aprenent. Ramon Sans, doctor en drets, en una casa pròpia molt enderrocada al carrer de la Freneria. Joan Vilarassa, daguer, en una casa pròpia en part enderrocada, al carrer de la Freneria, amb la dona, quatre fills i una vídua. El marquès de Cartellà habitava la seva casa del carrer de la Portaferrissa, amb un germà clergue, quatre criats, una criada i dos «muchachos». Llorenç Parellada, botiguer, vivia en una casa de Jeroni Claresvalls al carrer de la Portaferrissa, amb la dona. Josep Serra, mestre de cases, en una casa del clergue Miquel Prats, amb la dona i dues filles. Manuel Vilar, cirurgià, en una casa pròpia al carrer dels Carders, amb un fill, tres filles, dos fadrins i la vídua de cirurgià Maria Àngela Arnau. Pau Fargas, ferrer, en una casa pròpia al carrer d’en Gensana, amb la dona i dos aprenents (també l’habitaven Miquel Fargas, ferrer, amb la dona i cinc fills; i una altra família). Jaume Aymar, tintorer de draps, vivia en una casa pròpia al carrer de les Basses del Molí de Sant Pere, amb la dona, un fill, una filla i una cosina. L’hostaler Pere Quatrecases, revenedor, en una casa pròpia al carrer de la Boqueria, amb la dona i quatre fills. Francesc Micalet, en una casa del rector Ramon Padrós al carrer de Sant Pere Més Baix, amb dues nebodes, dos fadrins, un aprenent i dues criades. Miquel Queralt, corder, en una casa pròpia a Davant del Palau, amb la dona, una germana i un fadrí. Miquel Massaguer, fuster, en una casa de Maria Amargós al carrer de les Flors, amb la dona, tres fills, una filla i un aprenent. Isidre Carreras, llogater de mules, en una casa pròpia al carrer de Na Rodés, amb la dona. El barreter d’agulla Marià Vinyals en una casa de l’adroguer Josep Posas a la plaça del Born. El gendre de Jeroni Mascaró i cònsol de Gènova vivia a la casa de Mascaró al carrer d’en Roldor. La de Jeroni Mascaró al carrer d’en Roldor i la de Ramon Merla al de n’Abella consten al «Llibre de les Valoracions». Blai Partegàs, blanquer, vivia en una casa pròpia al carrer d’en Gensana, amb la dona, dos fills i una criada. Jaume Vadiellas, passamaner, en una casa pròpia al carrer dels Corders, amb la dona, un fill i una filla. Les cases de Francesc Sala, tapiner, consten al carrer d’en Camarroca al «Llibre de les Valoracions». L’any 1716, el taverner Jaume Torrents no vivia a la casa del carrer dels Flassaders. Jeroni Gelabert, candeler de cera, no vivia a la casa de la plaça del Born. A la casa d’Onofre Gelabert (que l’any 1716 consta com a oficial del general) hi vivia el blanquer Miquel Famades; a la de Cristòfol Gener, paller, hi vivia ell, amb un fill, la nora, quatre néts, dues criades i un mestre. La vídua Maria Rey vivia en una casa pròpia al carrer de la Barra de Ferro, amb un doctor en medicina, dos fadrins i una criada. Miquel Rocamador, escudeller, en una casa pròpia al carrer dels Escudellers, amb un fill, una filla i dos aprenents. Jaume Prats, tapiner, en una casa pròpia al carrer de la Tapineria, amb la dona i quatre fills. Pere Faneca, mestre de cases, en una casa pròpia al carrer dels Tallers, amb la dona, una filla, dues nétes, una criada, dos fadrins i dos aprenents. Antoni Valldejulí, boter, a la casa dels Isern, de Vilassar, a Davant de la Peixateria, amb la dona, tres fills, tres aprenents, dos fadrins i una criada. L’any 1716, a la casa del carrer d’en Gensana de la vídua Teresa Tió, «de Martorell», hi vivia el francès «monsieur» Pol. A la casa del carrer dels Flassaders de Francesc Puiggener i d’Orís hi vivia Ramon Artigas. Francesc Serra, hortolà, vivia en una casa pròpia al carrer del Portal Nou, amb la dona, dos fills i dues filles. Josep Dalmau, botiguer de teles, en una casa pròpia al carrer de la Basea, amb la dona, tres fills, dues filles, un fadrí i una criada.

Ermengol Teixidor, notari, en una casa pròpia a la placeta de Sant Agustí, amb la dona, tres filles i una criada. Salvador Roldó, sabater, en una casa pròpia al carrer dels Flassaders, amb la dona, dos nens i un aprenent.

L’any 1716, a la casa de Llorenç Giralt del carrer del Born al Pla d’en Llull s’hi estava un perruquer. Joan de Lapeyra, cavaller després d’haver estat mercader, vivia en una casa pròpia al carrer dels Mercaders, amb la dona, quatre filles, dos fills, tres criades, dos criats, un nebot i un «maestro para los hijos».



342. AHPB, Josep Vilamala, Plec d’inventaris 1710-1721, 1 octubre 1714.

Cassola: ’Barrina cònica que empren els boters per engrandir els forats de les bótes’ (DCVB).

L’any 1716, consten dues cases propietat del torner Joan Viver (malgrat que era mort) al carrer de la Dagueria, una de les dues enderrocada en part; la casa del carrer de l’Hospital figura com a propietat del notari Sever Pujol, ja que era un dels tutors i curadors de les filles de Joan Viver. Sobre Carles Berenguer de Cucaló i Puértolas, vegeu: CNH4, p. 361 (natural de València, va ingressar a l’orde de Montesa l’any 1682). Sobre Vicenç Rodríguez, vegeu: CNH3, p. 603 (els barcelonins deien que el vicari de Xiva tenia poders de predicció i que havia animat a la defensa de la ciutat). Sobre Roc Oltra de la Badisa, vegeu: CNH2, p. 369 (era justícia de la vila de Planes, a València, presa pels borbònics el mes de setembre de 1707). Ramon Altà, «jornalero», vivia amb la seva dona a la casa-botiga de la Riera d’en Prim.



343. AHPB, Josep Vila, Manual 1714, 2 d’octubre de 1714.

Francesc Gener i els seus dos testimonis es van desplaçar a Barcelona per deixar per escrit, sota jurament «extrajudicial», les seves narracions. No sabem per quina raó Gener no va acudir a un notari de Manresa.



344. AHPB, Josep Soldevila i Masdéu, Esborrany 1714, 3 octubre 1714.

El document esmenta clarament «Juan» i no «José» d’Alòs i de Rius.



345. AHCB, Arxiu del Veguer, Processos, XXXVII.426, 1704-1714.

Com s’ha dit, Gabriel Espinós, passamaner, vivia en una casa pròpia al carrer de Bonaire. Ramon Sala, vidrier, vivia en una casa pròpia al carrer de la Vidrieria, amb la dona, una nora, un germà i una criada.

Joan Baptista Riera, carnisser, en una casa del fuster Francesc Mateu al carrer dels Assaonadors, amb la dona, dos fills, dues filles, dues nebodes, un nebot, una dona i un nen. L’any 1716, Agustí López de Mendoza i Pons Pérez de Pomar i Salbà, tercer comte de Robres, autor de las Memorias para la historia de las guerras civiles de España, no vivia a la seva casa del carrer del Born al Pla d’en Llull. Carles de Llupià hi tenia dues cases contigües: l’any 1716, l’adroguer Jaume Simon vivia en una i l’adroguer Josep Vedranas en l’altra.



346. AHCB, Arxiu del Veguer, Processos, XXXVII.426, 1704-1714; CNH3, p. 700; CNH4, p. 156, 310 i 357.

Enclavar l’artilleria:’Ficar un clau dins el fogó dels canons d’artilleria per impedir l’enemic de servir-s’en’ (DCVB).

Miquel de Montserrat es trobava entre els oficials catalans que van marxar a Nàpols, on fou nomenat sergent major de cavalleria (ALCOBERRO, L’exili austriacista…, vol. II, p. 75). Francesc de Castellví explica que, en acabar el setge de Barcelona, Montserrat va vendre el seu cavall a un oficial borbònic, que marxà sense pagar; el cavall, però, li fou retornat després de presentar una queixa davant Louis de Regnier de Guerchy, marquès de Guerchy.



347. AHPB, Josep Soldevila i Masdéu, Esborrany 1714, 4 octubre i 2 novembre 1714; Fèlix Costa, Manual 1711-1714, 28 novembre 1714 (Antoni Bellvitges, Guarda dels Magatzems); Fèlix Cussana, Manual 1714-1715, 1 desembre 1715; Pau Cabrer, Manual 1713-1714, 15 desembre 1714.

El 28 de novembre de 1714, Antoni Bellvitges major, figurava com a guarda dels Magatzems de Sa Majestat (AHPB, Fèlix Costa, Manual 1714, 28 novembre 1714). Bellvitges tenia un fill del mateix nom; a les llibretes de comunió pasqual del període de la parròquia dels Sants Just i Pastor els dos consten a la seva casa del carrer Ample. A la documentació cadastral de 1716, a l’anotació sobre la casa propietat d’Antoni Bellvitges del Dormidor de Sant Francesc, quedà escrit: «Se recogen en ella las mulas de la artillería.» Bellvitges, doncs, seguia en el negoci del tren de l’artilleria.

El notari Josep Llaurador i de Satorre cità, en una acta del 8 de març de 1717, l’«assiento» per la reedificació de les cases de la Inquisició que quatre fusters i un mestre de cases havien acordat el desembre anterior amb José Patiño (AHPB, Josep Llaurador i de Satorre, Manual trenta-cinquè 1717, 8 març 1717).

Josep Soldevila i Masdéu, notari, vivia en una casa pròpia a la Riera de Sant Joan, amb la dona, quatre fills, quatre filles, un nen, un criat, un mosso i dues criades. Un Sebastià Aldabó, fuster, en una casa de la vídua Mònica Codina al carrer dels Tallers, amb la dona i tres fills (Isidre? Joan?). Pau Martí, mestre de cases, en una casa pròpia al carrer dels Tallers, amb la dona, un fill (Josep), la nora, cinc néts, una neboda i dos aprenents



348. BC, Sèrie general d’Arxiu, 427, Llibre de Francesc Roig i Vives, argenter, 1711-1750.

A partir del segle XVI fou reconegut al cap d’artilleria d’un exèrcit el dret (dit «dret de campanes») de requisar les campanes de les esglésies de les poblacions expugnades per fondre-les i fer-ne canons. Això s’evitava pagant.

Francesc Vilacendra, mestre de cases, vivia en una casa pròpia al carrer d’en Gombau, amb la dona, un fill, una criada, tres aprenents i el mestre de cases Pau Soler.



349. AHPB, Pau Cabrer, Primer llibre de diversos 1689-1723, 5 octubre 1714.



350. AHPB, Tomàs Simon, Trenta-setè manual 1714-1715, 8 octubre, 14 novembre i 21 desembre 1714 i 5 febrer 1715; Francesc Bonaventura Torres, Manual 1714-1715, 24 gener 1715; Tomàs Simon, Trenta-setè manual 1714-1715, 5 febrer 1715; Josep Amat i Reixach, Setè manual 1715, 8 i 11 juny 1715; Setè manual 1715, 11 i 14 juny 1715 i 12 octubre 1715; Domènec Rojas, Vint-i-novè manual 1715, 24 juliol 1715; Bonaventura Galí, Quinzè manual 1715, 12 setembre 1715; Tomàs Simon, Plec d’inventaris 1701-1727, 3 juny 1718.

Segons l’«apeo» inicial del cadastre borbònic, l’any 1716 els cònsols d’Anglaterra (no se n’indiquen els noms) vivien en una casa de Maria Josepa de Potau, marquesa de Vallcabra, al carrer Ample, amb el corredor d’orella Joan Pau Borràs, que, abans del setge, havia tingut tractes oficials amb anglesos (fou també arrendador de l’estanc del tabac). El 16 d’octubre de 1716, es va reunir la confraria dels mercers botiguers de teles. S’hi va parlar de l’edicte que manava no comerciar amb els «géneros y mercaderies fabricades, adresades o tenyides en país enemic, ço és en terres del Imperi y demés prínceps que vui són enemics»; quedaven exclosos «los anglesos, holandesos y demés prínceps que vui hi ha pau y amistat» (AHCB, Gremis, 2B.4.16, Llibre dels consells de la confraria dels mercers botiguers de telas fet en lo any 1708 fins a 26 febrer 1728, 16 octubre 1716). El maig de 1716, el cònsol d’Holanda (no se n’indica el nom, però es deu tractar de Peter de Hooge; vegeu: ACA, Reial Audiència, Plets civils, 15687) vivia amb la seva família en una casa de l’argenter Maties Gener al carrer dels Abaixadors. Gregorio Nicolás French, mercader irlandès, vivia en una casa del passamaner Joan Pou al carrer dels Canvis Nous, amb un mercader anglès i un irlandès; vegeu l’interessant plet entre Pou i French, per raó de la despesa del lloguer d’habitació i del menjar; amb dades sobre el menjar diari esmentades més amunt, French i Thomas Lynch, naturals de Galway, esmorzaven cada dia xocolata amb torrades (ACA, Reial Audiència, Plets civils, 10035).

La situació política canvià amb la Guerra de la Quàdruple Aliança (1717/1718-1720), que enfontrà la monarquia hispànica de Felip V amb l’aliança del Regne Unit de la Gran Bretanya, la monarquia de França, les Províncies Unides dels Països Baixos i el Sacre Imperi Romà Germànic (Carles VI va entrar a l’aliança el 2 d’agost de 1718; els aliats passaren aleshores de tres a quatre). Acabat el conflicte amb el tractat de l’Haia, el febrer de 1720, aquest any es publicà un edicte que permetia el restabliment del comerç amb Anglaterra, amb facultat concedida als cònsols d’aquesta nació de viure a Barcelona i de poder portar i vendre mercaderies d’Anglaterra a Catalunya (AHCB, Dietari de l’Antic Consell Barceloní, 1B.XXV-45, 4 juliol 1720).

Francisco Salvador de Pineda fou més endavant intendent general dels Regnes de València i Múrcia. Els Baladia eren una família d’adroguers.



351. AHCB, Arxiu del Veguer, Processos, XXXVII.426, 1704-1714.

El vestit de coronel costava vint dobles; el de sergent major, divuit; el de capità, quinze; el de tinent, dotze; el d’alferes, onze; el d’auditor era «en la forma dels tinents» i, per tant, en valia dotze. Hi quedà també anotada la llista de les mesades a satisfer per cada un dels integrants del regiment de Sant Narcís.



352. AHPB, Fèlix Cussana, Manual 1714-1715, 10 octubre 1714. ADB, Expedients i informacions (processos) segle XVIII, 656, 657 i 669.

Parlem de «sistema» de ciutats i no de «xarxa» de ciutats, ja que el terme «sistema» suposa un afegit de voluntarietat organitzativa global, amb clares repercussions econòmiques, demogràfiques, etc.

Josep Oliva, fuster, vivia en una casa pròpia al carrer de l’Hospital, amb la dona, un fill i dues filles.



353. AHPB, Josep Brossa, Llibre de testaments 1676-1736, 11 octubre 1714.

Els testimonis de l’acta foren els doctors en drets Josep i Pere Joan Finestres i Monsalvo.



354. AHPB, Bonaventura Galí, Catorzè manual 1714, 16 octubre 1714; Aleix Claramunt, Primer manual 1712-1715, 21 i 25 octubre 1714; Francesc Minguella, Manual 1714, 21 octubre 1714; Bonaventura Galí, Quinzè manual 1715, 9 agost 1715.

Foren testimonis de la declaració de Carles Llena, el prevere Josep Colomer i l’agricultor de Martorell Narcís Coll. Els de la declaració de Jacint Rovira, van ser el sastre Jacint Orris i l’agricultor d’Alella Pere Monnar. Els de la de Josep Janer i de Jacint Orris, Francesc Serra i Pere Monnar. Van ser testimonis de la declaració de Santamaria el reverend Pau Illa i Ignasi Irla, capità d’enginyers de l’exèrcit reial. Els de la declaració d’Antoni Bru i de Canta, Tomàs Casas i Jaume Lluch, professors de sagrada teologia. Fèlix Novell, capellà del Palau, i el sastre Pau Vadiellas foren els testimonis de l’acta de Josep Via. Els de la darrera declaració foren els escrivents Llorenç Gelabert i Jaume Llorell.

Josep Colomer, prevere, vivia en una casa pròpia al carrer d’en Bot, amb una criada. Jacint Rovira, clergue, en una casa de la vídua Margarida Vilanova al carrer de Sant Pere Més Alt. Un Pere Via, sastre, vivia en una casa pròpia al carrer d’en Corretger, amb la dona, dos fills, un fadrí i un nebot amb dos fills. Jacint Orris, sastre, en una casa pròpia al carrer de la Boqueria, amb la dona, tres fills, tres filles, un fadrí sastre i una criada. S’ha esmentat més amunt un Antoni Cardó, sastre. Pau Vadiellas, sastre, vivia en una casa pròpia a la plaça del Rei, amb la dona i cinc fills. Pere Monnar, agricultor, en una casa de la vídua Eulàlia Nadal al carrer de l’Hospital, amb la dona i quatre fills. Joan Benet Santamaria, reverend, en una casa pròpia al carrer de la Canuda, amb una criada.

Francesc Bach, que el 1716 consta com a «real ministro», vivia a la casa de Teresa Lladó i Bach al carrer de la Basea, amb aquesta, un fill i dues filles d’ella, dues criades, dos criats, una dona i un clergue (sobre Francesc Bach i altres assessors del veguer, vegeu: Rafael CERRO NARGÁÑEZ, «Assessors del veguer i alcaldes majors: una transició problemàtica per a Barcelona (1714-1720)», Barcelona Quaderns d’Història, 7, 2002).



355. AHPB, Josep Soldevila i Masdeu, Esborrany 1714, 14 i 19 octubre 1714; Bonaventura Galí, Catorzè manual 1714, 25 octubre i 19 desembre 1714.

El 19 d’octubre de 1714 Rafael Casanova era a Barcelona, cosa que no hauria de denigrar la seva figura: era un doctor en drets triat a la sort com a conseller en cap i que va lluitar fins al final del setge, malgrat que no era partidari de la defensa a ultrança.

Els testimonis de la declaració del 25 d’octubre foren l’artiller Francesc Castillo i el fadrí carnisser Josep Carreras; els de la darrera acta, Narcís Artiga, mestre de cases, i Baltasar Colomer, fadrí mestre de cases (per la part dels Labartra), i Josep Puigdoura, mariner, i Joan Antoni Conti, negociant (per la de Valentí).

Pere Labartra, mariner, vivia en una casa pròpia al carrer de l’Hostal de Manresa, amb la dona i una criada.



356. AHPB, Antoni Cassani, Llibre de la confraria dels ferrers manyans 1711-1732, 19 octubre 1714; AHCB, Gremis, 2B.4.16, Llibre dels consells de la confraria dels mercers botiguers de telas fet en lo any 1708 fins a 26 febrer 1728, 19 octubre 1714; ACA, Col·legi d’adroguers i confiters de Barcelona, n. 9, 19 i 28 octubre 1714; AHPB, Francesc Minguella, Manual 1714, 20 octubre 1714; Josep Llaurador i de Satorre, Trenta-dosè manual 1714, 20 octubre 1714; Josep Morell, Consells de diverses confraries començant 31 desembre 1699; Francesc Torres menor, Esborranys de consells de confraries 1702-1714, 20 octubre 1714; Josep Simon, Manual 1714, 21 octubre 1714; Josep Ferran, Trenta-cinquè manual 1713-1715, 21 octubre 1714; AHCB, Gremis, 2B.31.1, Llibre de la confraria dels pellissers desde 7 agost 1678…, 21 octubre 1714; BC, Fons Aparici, 335.6, 335.7, 335.2, 335.1, 335.5; ACA, Col·legi d’adroguers i confiters de Barcelona, n. 9, 12 juliol 1715; AHPB, Josep Llaurador i de Satorre, Trenta-tresè manual 1715, 14 juliol 1715; AHCB, Gremis, 2B.4.16, Llibre dels consells de la confraria dels mercers botiguers de telas fet en lo any 1708 fins a 26 febrer 1728, 29 juliol 1715. Vegeu el «donatiu» exigit per Patiño als gremis l’agost de 1715, per a la construcció de la Ciutadella, a: AHCB, Polític, reial i decrets 1714-1715, p. 101.

El 6 de desembre de 1714, el notari Josep Llaurador i de Satorre anotà que la confraria dels clavetaires havia de pagar 35 dobles al rei (AHPB, Josep Llaurador i de Satorre, Trenta-dosè manual 1714, 6 desembre 1714).

S’ha escrit que el donatiu de juliol de 1715 fou el primer impost borbònic sobre la capital, però ja s’ha vist que no ho va ser (Gaspar FELIU, «El primer impost borbònic sobre Barcelona: el donatiu de 1715», Barcelona Quaderns d’Història, 7, 2002).

Antoni Burgada vivia en una casa del cavaller Llunell a la Davallada de Sant Miquel, amb la dona, un fill, una filla i una criada (sembla que anys enrere havia estat un dels «espies» enviats fora de Catalunya per Narcís Feliu de la Penya per aprendre tècniques tèxtils). L’any 1716, la casa de la confraria dels perxers al carrer d’en Jaume Giralt constava encara com a enderrocada i buida. Josep Vehils, sastre, vivia en una casa pròpia al carrer dels Canvis Vells, amb la dona, un fill, una filla, un aprenent, una criada i un clergue. Pere Pasqual Plantí, botiguer de teles, en una casa pròpia al carrer de l’Argenteria, amb la dona, dos nens, un germà lletrat, un fadrí i un aprenent (era considerat amic del general Moragues i va patir la repressió felipista). El doctor Epifani Firmat i Coll fou nomenat porter del Palau Reial el 17 de juny de 1706 i va rebre el títol de ciutadà honrat quan va venir l’arxiduquessa, l’any 1708; com molts altres servidors reials cobrava amb retard; el 1716 vivia en una casa pròpia al carrer d’en Raurich, amb la dona, quatre fills, una filla, un clergue i una criada (també consta els anys 1707 i 1715 a les llibretes de comunió pasqual de la parròquia de Santa Maria del Pi).



357. AHPB, Josep Madriguera, Manual 1714, 24 octubre 1714.

Alaja o alhaja: mobles, utensilis, joies.

Els testimonis de la declaració de Josep Graells i Far foren el fadrí sastre Joan Boltor i el llicenciat Marià Llahonart. Els de la declaració de Francesc de Miquel i Descallar, Jeroni Ferrer, de Vic, i Baltasar Asoria, «de família» del testimoni.

L’any 1716, la casa amb botiga de Jaume Arau, al carrer del Governador, consta enderrocada en part (una família vivia a la casa i una altra a la botiga); Jaume Arau posseïa una altra casa, derruïda i buida, al carrer de n’Avinyó, i vivia en un habitatge de Magdalena Mora al carrer dels Banys Nous, amb la dona, dues «antenades», tres fills, una filla, una criada, un clergue i dues criades; el botifler Arau vivia al mateix costat del carrer que Rafael Casanova, només els separaven tres cases; el 2 de març de 1715 Arau fou nomenat síndic pel capità general, el príncep de T’Serclaes (AHCB, Dietari de l’Antic Consell Barceloní, 1B.XXV-44, 2 març 1715); quan va morir, el 1717, els administradors de la ciutat feren celebrar vint-i-cinc misses a la capella de la Casa de la Ciutat (AHCB, Dietari de l’Antic Consell Barceloní, 1B.XXV-44, 25 febrer 1717).

La trobada amb el marquès de Ceva Grimaldi fou també amb Francesc Comas.

A partir de la instauració de la Nova Planta, «los gremios de artesanos, o mercaderes y cualesquiera otros deberán para juntarse avisar al corregidor, o bayle, para que asista o embie ministro suyo a la junta, a fin que se eviten discensiones, y todo se trate con la quietud que es justo» («Nueva Planta de la Real Audiencia del Principado de Cataluña, establecida por su Magestad, con Decreto de 16 de enero de 1716. Barcelona», Josep Teixidor, Barcelona, 1716; article 48).

Joan Fontana, apotecari, vivia en una casa pròpia al carrer de Sant Pere Més Baix, amb la dona, un fill, un fadrí, un aprenent i dues criades.

Francesc Anglasell participà en el setge de Barcelona amb el duc de Pópuli, i Berwick el nomenà veguer de Girona. Narcís d’Anglasell, jutge, fou membre de la «quatreta», grup de jutges odiats pels catalans. Joan Fontana fill, apotecari, vivia en una casa pròpia al carrer de Sant Pere Més Baix, amb la dona, un fill, un fadrí, un aprenent i dues criades. L’any 1716, la casa de la Claveguera de Jonqueres o de les Voltes de Jonqueres consta com a propietat de Jeroni de Miquel, que l’habitava amb un criat i una criada. El marquès de Ceva Grimaldi va signar el 22 de juny de 1713, com a representant del duc de Pópuli, amb Lothar Josef Dominik von Königsegg-Rothenfels, comte de Königsegg, representant del mariscal Starhemberg, el conveni de l’Hospitalet, que suposava el final de les hostilitats entre els Aliats i les Dues Corones (Catalunya va decidir seguir resistint). Francesc Comas, natural de Calaf, va ser nomenat auditor general per Felip V l’any 1713. Miquel Pons de Mendoza i Salbà, marquès de Vilanant, comte de Robres i baró de Sangarrén, va ser nomenat tinent general; el 1712 va defensar Viu de Llevata, però el 7 de maig capitulà (segons CNH3, p. 435, els presoners foren enviats a Barcelona). Una Anna Graells, vídua de doctor en drets, vivia en una casa pròpia al carrer de la Palma, amb un fill administrador de la ciutat, la nora, un nét, tres nétes, un fill, una filla, un criat, dues criades, dos clergues i una donzella.



358. AHCB, Arxiu del Veguer, Processos, XXXVII.518, 1714-1715.

Ramon Tille, forner, vivia en una casa pròpia al carrer de la Fonda, amb la dona, un fill, un fadrí i dos aprenents. Francesc Anglí, flequer, en una casa pròpia al carrer d’en Gensana, amb la dona, un aprenent i una criada. Josep Gonzàlez, flequer, en una casa pròpia al Torrent de Jonqueres, amb la dona. Oleguer Vidal, flequer, en una casa pròpia al carrer de l’Hospital, amb la dona, tres fills, tres filles, dos fadrins i un aprenent.

Ramon Pellicer i Vidal era doctor en drets i escrivà de manament; l’any 1716 no vivia a la casa del carrer dels Boters, habitada per dues famílies tot i que estava molt enderrocada.



359. AHPB, Francesc Ferran, Manual sisè 1713.



360. AHPB, Resolucions del col·legi de notaris públics de Barcelona 1698 a 1719, 19, 21 i 24 octubre, 8, 13 i 17 novembre, 10 i 19 desembre 1714, 13 juliol 1715. Vegeu també: Arcadi GARCIA OMS, El notariat a Catalunya després de la Guerra de Successió. La implantació del model castellà 1716-1755, tesi doctoral, Universitat de Barcelona, curs 2009-2010.

L’autor resumeix l’afer de l’empresonament i desenvolupa altres qüestions de molt interès (es tracta d’un treball molt valuós).

Josep Matas, argenter i comissari de barri, vivia en una casa pròpia al carrer de l’Argenteria, amb la dona, tres fills, tres filles i una criada.



361. AHPB, Tomàs Simon, Plec de capítols matrimonials 1705-1727, 21 novembre 1714.

A la casa del carrer del Carme hi consten: l’any 1715, Amador de Dalmau, Francesca Dalmau, Eulàlia Dalmau, Maria Engràcia (Gràcia Colom de) Dalmau, Bonaventura de Jager i Maria Comellas; l’any 1716, Amador, Francesca, Maria Engràcia, Jager, Teresa Cirera i Josepa Mas; l’any 1718 ja no hi era Amador de Dalmau; l’any 1721, a la casa del costat hi vivia Bonaventura de Jager (APSJP, Llibretes de comunió pasqual 1715, 1716, 1718, 1719 i 1721).



362. AHPB, Josep Llaurador i de Satorre, Trenta-dosè manual 1714, 21 desembre 1714; Francesc Duran, Vint-i-unè manual 1715, 9 març i 29 gener 1715; Tomàs Simon, Trenta-setè manual 1714-1715, 18 març 1715; Bonaventura Galí, Quinzè manual 1715, 28 agost 1715; Dissetè manual 1717, 30 juny 1717; Pau Cabrer, Llibre segon de capítols matrimonials 1711-1725, 21 octubre 1717.

L’any 1716, Margarida Miquel vivia a la casa esmentada amb dos fills (vegeu: GARCIA ESPUCHE, La Ciutat del Born…). Sobre Campàs, vegeu també: AHPB, Bonaventura Galí, Setzè manual 1716, 11 novembre 1716; Llibre segon d’inventaris 1713-1716, 26 novembre 1716.



363. APSJP, Reverenda Comunitat, Llibre de Determinacions 1703-1741, 29 desembre 1714; Vicaria Perpètua, Llibre de Notes II, 16 gener 1711.

Cabiscol:’Dignitat eclesiàstica que antigament tenia a son càrrec la direcció del cant en el cor de les catedrals i col·legiates’. Plom:’Peça de plom que serveix com a moneda per a pagar els capellans que assisteixen als actes corals’ (DCVB); ploms semblants es feien servir per a les apostes als triquets, espais públics de joc.



364. AHPB, Francesc Rossell, Manual 1714-1715, 9 gener 1715.

Veire:’Vas per a beure, got’ (DCVB).

Els testimonis de l’inventari foren el sastre Jaume Peix i l’agricultor de Sant Martí Sarroca Francesc Mas.

Jaume Peix vivia en una casa pròpia al carrer dels Boters, amb la dona, tres fills i una filla.



365. AHPB, Francesc Babot Llopis, Manual primer 1709-1715, 17 gener 1715. «Disposición para el régimen de la Nueva Planta de la Tabla de los Cambios y Comunes Depósitos de la Ciudad de Barcelona y oficiales de ella. Barcelona, por Joseph Texidò, Impressor del Rey nuestro Señor. Año 1715. D. Joseph Patiño, caballero de la orden de Alcántara, del Consejo de Su Magestad en el Real de las Órdenes y superintendente general del Ejército y Principado de Cataluña» (AHPB, Josep Ferran, Llibre cinquè de partides 1710-1727, intercalat).

En foren testimonis Ignasi Costa, escrivent, i Francesc Alzina, «de família» de Mascaró.



366. ASMP, Consueta Rectoris de Pinu, 1684…, f. 184, 185 i 186.

Agraeixo a Rosa Nacente que m’hagi adreçat a aquest document.

L’11 de febrer de 1715, el rector del Pi va pagar quatre lliures a l’hortolà Josep Barrera per quatre plantons de tarongers per a l’hort de la rectoria; el 13 de febrer va pagar a un argenter per les cinc pedres que faltaven a la corona de Nostra Senyora de l’altar major: símptomes modestos d’una primera recuperació (ASMP, Lucenda speculum rectoris a Pinu, 1642…, 11 i 13 febrer 1715).



367. APSJP, Fons Duran (documents solts, fons sense classificar).

Es tracta possiblement del notari Pau Abadal. Sobre l’adaptació de Josep Duran a la situació política posterior a 1714, i sobre el futur dels fills de Josep i de Vicenç Duran, vegeu el treball pioner: Gemma GARCÍA FUERTES, «De la conspiración austracista a la integración a la nueva planta: La família Duran, máximo exponente de la burguesía mercantil en el siglo XVIII», Espacio, Tiempo y Forma, Serie IV, Historia Moderna, t. 17, 2004, p. 143-162; GARCIA ESPUCHE, La Ciutat del Born…. La marquesa de Tamarit va morir a Madrid l’any 1718 (vegeu: Salvador-J. ROVIRA I GÓMEZ, «Els Montserrat tarragonins dels segles XVI i XVII», Quaderns d’Història Tarraconense, XIV, 1996).



368. ADB, Matrimoniarum 1711-1715, 2 maig 1715.

Vegeu: Juan PÉREZ BERNÁ, La Capilla de Música de la catedral de Orihuela: las composiciones en romance de Mathias Navarro (ca. 1666-1727), tesi doctoral, Universidade de Santiago de Compostela, Departamento de Historia del Arte, Área de Música, 2007).

Potser aquest Francesc Santacruz tenia algun parentesc amb els Santacruz esmentats. Aquests procedien de la ciutat de Barletta, a la Pulla, Regne de Nàpols.



369. ADB, Communium 1710-1716, vol. 94, 8 juny 1715.

Baltasar de Bastero i Lledó era, evidentment, felipista. El duc de Berwick el va fer vicari general castrense, i signà l’edicte en qüestió com a vicari general de la diòcesi de Barcelona (era la màxima autoritat religiosa: el bisbe Benet de Sala i de Caramany es trobava a Roma, on va morir el 2 de juliol de 1715; l’any 1716 fou nomenat bisbe Diego de Astorga i Céspedes). El 1729, Bastero va esdevenir bisbe de Girona.



370. AHPB, Fèlix Cussana, Plec d’inventaris 1692-1718, 6 setembre 1715.

El príncep T’Serclaes i de Tilly havia fet testament el 5 d’agost de 1715 davant el mateix Cussana. La casa de Pau Ignasi de Dalmases i Ros al carrer de Montcada havia rebut l’impacte de nou bombes i de moltes bales (AHCB, Cadastre, I.2, Declaracions, gener 1716).

Josep Serrabona, passamaner, vivia en una casa del velluter Jacint Cortès al carrer de la Bòria, amb la dona, dos fills, una filla, un fadrí i una criada. «Ribes» potser era el comissari de bescanvis Rives.



371. BC, Fons històric de l’Hospital de la Santa Creu, Llibre d’entrades de paisans 1714-1716, f. 472r.

Fill de la ventura o fill de Déu i de la ventura:’Fórmula per a indicar els fills de pares desconeguts, en els llibres de baptismes (Empordà)’ (DCVB); de nou, una expressió que en el període analitzat era habitual a tot Catalunya i no tan sols, com avui, en una part.



372. AHPB, Francesc Serra, Manual 1715, 29 setembre 1715.

La construcció de la Ciutadella va implicar també la desaparició de les forques situades abans a l’Arbreda. Les noves s’emplaçaven per a cada ocasió al Born o plaça Major, cosa que subratllava el domini absolut sobre la ciutat. El 16 de novembre i el 2 de desembre de 1715, s’hi ajusticiaren un total de nou persones, acusades de tinença d’armes («en la plasa del Born se feyan las forcas y catafals de fusta cada vegada»: TORRAS i RIBÉ, Felip V contra Catalunya…, p. 193 i 194).

L’any 1716, Jeroni de Mascaró vivia amb la seva família a la seva notable casa del carrer d’en Roldor, que també consta al Llibre de les Valoracions. Josep Juli, mestre de cases, vivia en una casa pròpia al carrer de l’Hospital, amb la dona, un fill, una filla, una nora, una ama, una néta, tres aprenents i una criada. Josep Gras, fuster, en una casa pròpia a la plaça de la Llana, amb un fill clergue, un altre fill, la nora, un estudiant, un fadrí, dos aprenents i una criada (posseïa una casa avui visible al jaciment de Born; vegeu: GARCIA ESPUCHE, La Ciutat del Born…).

Un Ramon Sapera, llibreter, vivia en una casa pròpia al carrer de la Llibreteria, amb un fill, una filla, la mare, un germà (Francesc?) i una criada.



373. AHPB, Antoni Cassani, Llibre de consells de la confraria de Sant Miquel dels tenders 1715-1732, 9 desembre 1715.

Josep Viladomar i Foix, botifler i veguer de la ciutat fins al 1718, vivia en una casa de Magdalena Rovira al carrer dels Escudellers, amb la dona, tres fills, dues filles i onze persones de servei entre criats i criades.



374. AHPB, Resolucions del col·legi de notaris públics de Barcelona 1698 a 1719, 24 febrer 1716.

Val la pena recordar que els papers de l’«apeo» inicial del cadastre es liuraren, barri a barri, el maig de 1716.

Una gran part dels notaris declararen tenir algun ganancial: Francesc Marçal, notari del Capítol, 450 lliures l’any; Josep Simon, 300; Pau Mitjans, 250; Francesc Serra, 240 i, a més, era secretari dels administradors de la ciutat; Rafael Albià, Tomàs Simon, Gaspar Sayós, Josep Llaurador, Domènec Rojas, Francesc Duran, Bonaventura Galí i Isidre Famades i Morell, 200; Pau Cabrer, 170; Josep Ferran, Francesc Bonaventura Torres, Pere Pau Pujol i Salvador Pi, 150; Josep Francesc Fontana, 125; Pere Llosas, Marià Rondó, Fèlix Cussana i Josep Vilamala, 100; Josep Galí, 80; Manuel Rossell, 70; Francesc Minguella, 50 (100 si cobrés el sou de secretari de l’Hospital, que li devien des de feia sis anys); Francesc Torres, privat de la vista, 40; Josep Soldevila i Masdéu i Gaspar Grases, trenta; Jeroni Brotons, Antoni Navarro i Bartomeu Cerveró, vint-i-cinc; Josep Ignasi Vidal, més mercader que notari, deu.

L’edat elevada dels notaris invalida, una vegada més, el tòpic de la reduïda esperança de vida en el període: els notaris d’edat avançada fins i tot havien superat les penúries d’un setge. Si en el càlcul s’inclouen les criatures mortes durant el part o els primers anys de vida, aleshores la mitjana baixa molt.



375. AHCB, Dietari de l’Antic Consell Barceloní, 1B.XXV-44, 9 juliol 1716.



376. AHCB, Dietari de l’Antic Consell Barceloní, 1B.XXV-44, p. 51, intercalat, Edictos o bandos hechos y publicados por orden… marqués de Castel Rodrigo, 24 i 25 novembre 1716, Josep Teixidor, impressor del rey, 1716.



377. AHPB, Josep Brossa, Esborrany 1717, 29 gener 1717; Francesc Ferran, Manual 1715-1724, 15 i 28 maig, 29 juny, 3, 4 i 5 juliol 1722.

Sobre Francesc Olivellas, vegeu: Albert GARCIA ESPUCHE, Dansa i música. Barcelona 1700, col·lecció La Ciutat del Born. Barcelona 1700, Ajuntament de Barcelona, 2009; vivia en una casa pròpia al carrer de la Basea, amb la dona. Retrobem Pau Ribas a Barcelona l’any 1729 (potser va tornar-hi abans) (AHPB, Francesc Ferran, Manual 1729, 24 abril 1729). Francesc Malet (Male), mestre de danses, vivia l’any 1716 en una casa de la vídua Ramona Febrés al carrer dels Escudellers, amb la dona i una filla (tot i que figura com a mestre de danses, encara no s’havia examinat). Melcior Terrés, passamaner, vivia en una casa del negociant Miquel Vidal a la plaça de l’Oli, amb la dona i un fill.



378. Juan Miguel MUÑOZ CORBALÁN, Los Ingenieros Militares de Flandes…, tom I, p. 278 (comunicació de Verboom a Miguel Fernández Duran). Vegeu una síntesi del procés de construcció de la Ciutadella i les seves conseqüències a: GARCIA ESPUCHE, La Ciutat del Born…



379. ASMP, Lucerna speculum rectoris a Pinu, 1642…, 24 juliol 1716; AHPB, Antoni Navarro, Manual 1715-1721, 7 novembre 1717.

L’explosió, el mateix 1717, del magatzem de pólvora situat a les Hortes de Sant Pau també havia causat danys a l’església del Pi. Sobre el retaule, vegeu: Carles DORICO I ALUJAS, «L’escultor Pere Costa i el moblament de l’església de Santa Maria del Pi després de 1714», Estudis Històrics i Documents dels Arxius de Protocols, XXVIII, Barcelona, 2010.

El 1725 es van contractar obres per tapar els forats de les bombes, daurar el retaule major, daurar el sagrari, etc. (AHPB, Gaspar Sayós, Manual quaranta-cinquè 1725, 26 abril i 18 juny 1725).

Francesc de Cardona i Vidal vivia en una casa pròpia al carrer dels Banys Nous, amb la dona, dues criades i tres criats. Pere Màrtir Valls, ferrer de tall, en una casa pròpia al carrer de l’Hospital, amb la dona, dos fills, un fadrí i un aprenent. S’ha vist que una Francesca Vaguer (Veguer), vídua de llibreter, vivia en una casa pròpia al carrer de la Llibreteria, amb la nora, dos fills, un fadrí i una criada.



380. MUÑOZ CORBALÁN, Los Ingenieros Militares de Flandes a España…, tom I, p. 269 (comunicació de Verboom a Rodrigo Caballero).

Al jaciment del Born s’aprecia la claveguera major al seu pas pel carrer d’en Gensana i pel Bornet fins a arribar al Rec Comtal. I també el primer desviament de la séquia fet després de la derrota catalana, obligat per la construcció de la Ciutadella.

Sobre el nombre exacte de cases enderrocades per fer la Ciutadella i sobre els desplaçaments forçosos dels afectats, vegeu: Albert GARCIA ESPUCHE, Barcelona a principis del segle XVIII. La Ciutadella i els canvis de l’estructura urbana, tesi doctoral, Barcelona, ETSAB, 1987.



381. AHCB, Dietari de l’Antic Consell Barceloní, 1B.XXV-44, 14 setembre 1718.



382. Vegeu: Arcadi GARCIA OMS,El notariat a Catalunya…, p. 334-336; l’autor ha localitzat aquesta ordre, posterior a la famosa instrucció als corregidors (els corregidors eren les autoritats màximes dels corregiments en què s’havia dividit el Principat.). Garcia Oms explica el context en què es va produir la imposició del castellà al Consolat de Mar: les tropes franceses, comandades pel duc de Berwick (la Història fa girs irònics) havien ocupat la Vall d’Aran i avançaven ajudades pels guerrillers de Pere Joan Barceló, àlies Carrasclet: «La prohibició d’ús de la llengua [catalana] va ser feta dins del marc d’una repressió originada pel que semblava un aixecament generalitzat, tant de les guerrilles com de potències estrangeres.

Potser l’Audiència, en unes altres circumstàncies, hauria esperat el decurs natural del temps, fent una imposició més subtil.»



383. BC, Fons del Baró de Castellet, 20/1.

L’intendent de l’exèrcit borbònic a Catalunya José Pedrajas Pastor exercí el seu càrrec des del desembre de 1716 al desembre de 1717 (després del segon mandat de José Patiño Rosales); i, de nou, des del juny de 1720 al juny de 1724 (després del mandat de Rodrigo Caballero).



384. ACA, Reial Audiència, Registres, 202, 7, 11 i 18 agost, 7 i 21 octubre, 18 novembre 1721.

La casa d’Antoni Vinyals consta al Llibre de les Valoracions, valorada en 13.100 lliures.



385. AHPB, Josep Brossa, Llibre d’inventaris 1677-1722, 6 gener 1722.

Francesc de Castellví dedica atenció a l’Hospital dels Espanyols.

Vegeu també: ALCOBERRO, L’exili austriacista…, vol. I, p. 196-200.



386. AHCB, Polític, reial i decrets, 1D. III-9, 1723, p. 147v; Polític i representacions, 1D.IV-6, 1723, p. 237r; AHPB, Fèlix Cortès, Esborrany 1724, 6 gener 1724.

Les dues cases noves s’havien de fer entre la casa sota el pont i el mateix pont i l’extrem del cementiri que, a la banda propera a Santa Maria del Mar, es trobava més a prop al Born (és a dir, el tros de cementiri que quedava a la dreta, mirant cap a l’església, on hi havia la casa de l’adroguer Joan Fals; deixant a cada banda les andrones proposades pels mestres de cases, de cinc pams o 0,975 metres, quedava un espai de 63,5 pams o 12,38 metres, suficient per a dues cases). El 1724 ja estava edificada una part del cementiri (almenys la de sota del pont; no sabem en quin moment es va construir). Al «quarteró» on consta el cementiri, entre els famosos «plànols de quarterons» de l’arquitecte municipal Miquel Garriga i Roca, s’aprecien les cases construïdes al fossar, a les dues bandes del pont del Palau.

Agustí de Copons i Copons, segon marquès de Moià. Anton de Sabater i de Copons, segon marquès de Benavent. Antony Reyt, mestre de cases, vivia a la casa molt enderrocada de Francesc de Padellàs al carrer dels Mercaders, amb la dona, tres fills, una filla i tres aprenents.

Genís Molist, mestre de cases, en una casa pròpia al carrer d’en Roca, amb la dona, un fill, una filla i un aprenent.



387. AHPB, Josep Ferran, Llibre d’inventaris 1714-1727, 11 juny 1724.



388. AHPB, Josep Ferran, Llibre d’inventaris 1714-1727, 9 octubre 1725.

Amb una extrema i pertinaç vilesa, el cap del general Moragues encara continuava dins una gàbia al Portal de Mar: no es va despenjar fins al mes de febrer de 1727.



389. Segons Pierre Vilar: «El període de preguerra és de prosperitat, fins al punt d’explicar la tria dels catalans; ni els fets de 1700 ni els de 1705 suposen el final de la prosperitat; la presència de la cort i de les tropes, el flux de moneda, l’augment dels preus estimulen l’economia. La cort dóna als mercaders ocasions de profit.» Apunta també que a partir de 1710 hi ha «símptomes de marasme econòmic, i s’hi suma l’abandó de l’arxiduc el 1711. La depressió, amb components polítics i econòmics, es prolongarà fins al 1721» (Pierre VILAR, Le «Manual de la Compañya Nova» de Gibraltar 1709-1723, École pratique des hautes études, París, 1962 (el Centre de Lectura de Reus va editar l’obra en català el 1990).



390. L’edicte que prohibia les disfresses era del 21 de desembre de 1705, reiterat el 3 de gener de 1708; per aquesta raó, Gemelli Careri no trobà màscares a la ciutat; es pensava que creaven «desordres i inconvenients en desservei del rei, agravis, delictes, excessos, abusos i escàndols; i no es permeteren ni homes vestits de dona ni al revés; ni mostatxeres a la cara, ni color emmascarant la cara, ni mantos en els homes, ni ballar amb màscara o sense ella de dia o de nit»; es produí una restricció en l’ús de carretilles, correus, coets i focs, que foren especialment prohibits a la Rambla, al costat de la torre de l’escorxador, de les torres del portal Tallers i de la torre del portal Sant Daniel, perquè hi havia pólvora (vegeu:VOLTES BOU, Barcelona durante el gobierno…, vol. III, p. 108).

APCCV, Joan Baptista Blasco, Manual 1707-1709…, p. 894.



391. APCCV, Joan Baptista Blasco, Manual 1707-1709…, 27 juny 1712.



392. BELANDO, Historia Civil de España…, vol. III, p. 44; RIERA I HERNÁNDEZ, Una visió contraposada del setge…, p. 310; Riera apunta que molts autors posteriors a Belando van recollir també aquesta idea.



393. Eren comissaris de barri, per exemple: Francesc Rius, del barri 2; Josep Buerla, del 3; Josep Vehils, sastre, del 3; Francesc Vidal, veler, del 4; Joan Tresserras, del 5… Es pot parlar d’«espionatge i control social» i de la «creació d’una xarxa de confidents distribuïts per les diverses poblacions, i molt especialment a Barcelona, designats per la literatura oficial com "comissaris de barri" i que tenien com a objectiu fonamental "zelar por la pública quietud de esta capital y el buen gobierno, y saber todos los que entran en ella"» (TORRAS i RIBÉ, Felip V contra Catalunya…, p. 182).



394. Com s’ha vist, l’any 1716 Joan de Llinàs i Farell vivia en una casa pròpia al carrer de l’Hospital. La seva casa del carrer de Montcada l’habitava l’hostaler Francesc Arderiu, amb la dona, una filla, una nora, dues nétes i una germana.



395. Vegeu: GARCIA ESPUCHE, Barcelona a principis del segle XVIII…; La Ciutat del Born…



396. Sobre la imposició del cadastre, vegeu l’excel·lent text: Agustí ALCOBERRO, «El cadastre de Catalunya (1713-1845): de la imposició a la fossilització», Pedralbes, 25 (2005), p. 231-257.



397. AHCB, Cadastre, I.1. Es van enviar el 12 de març.



398. S’aportava un certificat de Jacint Cortès, administrador del bassí dels pobres vergonyants de Santa Maria del Mar (és el velluter ja esmentat: el fet que tingués aquest càrrec confirma que era un home respectat).

Rafael Socias, cinter, vivia en una botiga o caseta pròpia a la plaça de l’Àngel, amb la dona, un fill, tres filles i una vídua.



399. GARCIA ESPUCHE, Barcelona a principis del segle XVIII…



400. Sobre Joan Melloch, vegeu: GARCIA ESPUCHE, La Ciutat del Born…

Narcís Segués, manyà, vivia en una casa del garbellador Pau Portell al carrer d’en Gensana, amb la dona, tres nens i un fadrí. Macià Serrabassa, flequer, en una casa pròpia al carrer de Santa Anna, amb la dona, un fill i un aprenent. Josep Roca, flequer, en una casa pròpia al carrer dels Boters.

Lluís Canet, flequer, en una casa pròpia al carrer del Regomir, amb un germà i una germana. Benet Lucas, flequer, en una casa pròpia al carrer de les Candeles, amb la dona, un nen i un aprenent. Francesc Matas, brodador, en una casa del clergue Pere Elias al carrer de l’Hostal de Manresa, amb la dona. Miquel Mirapeix, teixidor de lli, en una casa pròpia al carrer de Nallada, amb la dona, un nen i un aprenent. El conegut pintor Josep Passoles vivia en una casa pròpia al carrer dels Escudellers, amb la dona, una «antenada» i una criada. Pere Antoni Caselles, pintor, en una casa pròpia al carrer de la Canuda, amb una filla. Un Macià Segarra, pescador, vivia en una casa del courer Josep Ginestà al carrer del Pou de la Ribera, amb la dona i un nen. Lluís Bonifaci, el famós escultor, vivia en una casa pròpia a la plaça de les Cols, amb la dona i dos fills.



401. Consta la importància de l’expedició: «De matinada partí de la platja una gran armada naval de més de 400 veles, la meitat vaixells, quatre galeres i la resta de transport»; s’hi embarcaren tropes de cavalleria i d’infanteria, cent peces de batre, vint-i-cinc de campanya, vint-i-cinc morters, etc. (AHCB, Dietari de l’Antic Consell Barceloní, 1B.XXV44, 18 juny 1718; el 27 d’octubre d’aquell any es va produir la rendició de Messina).



402. L’incendi del magatzem afectà diverses persones que quedaren exemptes de pagar l’impost per decret de 30 de setembre de 1717. Una relació de cases i persones que patiren l’explosió a: AHCB, Dietari de l’Antic Consell Barceloní, 1B.XXV-44, 12 setembre 1717.



403. Sobre el corder de viola Pere Matas, vegeu: GARCIA ESPUCHE, La Ciutat del Born…; les restes del seu habitatge són visibles al jaciment del Born. Bernat Fontanell (Fontanillas), corder de viola, vivia en una casa de Pere Matas al carrer dels Corders de Viola, amb la dona i un nen.

Francesc Calveria, veler, en una casa del doctor Planxart, de Tarragona, a la Volta de Sant Ramon, amb dos fills, una filla i la mare.



404. AHCB, Cadastre, I.1, 1717. GARCIA ESPUCHE, La Ciutat del Born…

Pere Martí, revenedor, vivia en una casa pròpia al carrer dels Xucles, amb dos fills i un nen. La seva casa consta en aquest carrer al Llibre de les Valoracions.



405. Jaume Sitjar, hortolà, vivia en una casa pròpia al carrer del Portal Nou, amb la dona i quatre fills.



406. Joan Deunosajut vivia en una casa de l’argenter Antoni Riera al carrer d’en Llastichs, amb la dona, un fill i la mare. L’any 1716, Joan Vadrier no habitava la seva casa del carrer d’en Caldes. Aquest edifici consta per aquest carrer al Llibre de les Valoracions.



407. Per a les mitjanes, global i per a cada ofici de propietaris de la casa que s’habitava: GARCIA ESPUCHE, Barcelona a principis… El 32,9% dels jornalers es trobaven al barri 6 (Sant Pere) i el 17,1 % al barri 4 (Santa Maria del Mar), espais sempre amb gran nombre de membres de diversos oficis.



408. BC, Fons històric de l’Hospital de la Santa Creu, Llibre d’entrades de paisans 1689-1691; Llibre d’entrades de paisans 1695-1696; Llibre d’entrades de paisans 1699-1702; Llibre d’entrades de paisans 1716-1717.



409. El conjunt dels mesos de juliol dels quatre anys 1690, 1696, 1700 i 1717 dóna: 173 minyons (113 nens i 60 nenes), que suposaren un 18% del total dels ingressats, amb una xifra de deu minyons morts a l’hospital, és a dir, un 5,8% dels ingressats.



410. S’ha comprovat a les notes d’aquesta obra que els documents cadastrals de 1716 distingeixen entre fills i filles, per una banda, i «nens» (sense especificar sexe), per una altra. Acceptem aquí que sempre que es parla de «nens» es tracta de criatures acollides a la família; això encaixa amb el fet que en molts casos es parla de «fills», «filles» i «nens» en una mateixa família.



411. ADB, Expedients i informacions, segle XVIII, caixa 1715/683, 19 febrer 1715.



412. Alguns empresaris francesos implicats en la construcció de la Ciutadella van viure a la casa dels Boixadors al carrer de Bonaire, les restes de la qual són avui visibles al jaciment del Born (GARCIA ESPUCHE, La Ciutat del Born…).



413. AHPB, Domènec Rojas, Vint-i-novè manual 1715, 10 agost 1715.

A més dels habituals perruquers francesos, l’any 1716 també consten força sastres francesos a la ciutat (com altres oficis que servien prioritàriament la noblesa i els buròcrates forasters, estaven situats al carrer de la Mercè, etc.).



414. AHCB, Polític, reial i decrets, 1D.III-5, 1719, p. 194.

La integració dels Duran al nou marc polític tingué tant d’èxit que tornaren a controlar les rendes del tabac i hi afegiren les de les salines.

Jaume Duran i Pujades col·laborà activament amb l’administració de Felip V. Domènec de Duran i Muxiga, també fill de Josep, va ser tresorer de la Companyia de Comerç de Barcelona i, el 1746, rebé el privilegi de noblesa. Al seu torn, el fill de Vicenç Duran, Josep de Duran i Sala, fou primer cavaller (1727) i després noble (1739, senyor de Fonolleras, Corbera i Quadra de Llor). Més tard, un descendent de Vicenç, Enric de Duran i de Duran, va donar suport a la restauració borbònica (paradoxes de la història i de les famílies!) i, entre 1879 i 1881, va ser alcalde de Barcelona (GARCIA ESPUCHE, La Ciutat del Born…, p. 225).



415. Segons Juan Miguel Muñoz Corbalán: «Tras observar la buena gestión de Honorato Ignacio Fontaner y Martell al frente de la Tesorería de las Rentas de Salinas de Cataluña, y por no duplicar gastos, éste fue nombrado también tesorero general de las fortificaciones de Barcelona (vulgarmente llamado tesorero de la Ciudadela). Según el capitán general de Cataluña, Ignacio Fontaner "es uno de los que han sido más tenaces en su rebelión [de los catalanes], ayudando a los enemigos con caudales muy pingües a mantener la guerra, manteniendo soldados a sus expensas en Barcelona, y dando muestras particulares de su mal ánimo al rey".

Realmente, Ignacio Fontaner había servido el cargo de pagador de las tropas del archiduque hasta mediados de agosto de 1713, en que, por cirunstancias fortuitas, hubo de quedar en el bando borbónico. A pesar de estas circunstancias, la gestión administrativa de Ignacio Fontaner y Martell para el nuevo sistema financiero borbónico se caracterizó por la fidelidad y la eficiencia, hasta su fallecimiento el verano de 1716. Le sucedió en el cargo su hijo Juan Antonio Fontaner y Trulles, quien mostró aún una mayor rigurosidad formal en la elaboración de los informes semanales o quincenales sobre el tráfico de caudales para las obras de la Ciudadela» (MUÑOZ CORBALÁN, Los Ingenieros Militares de Flandes…, tom I, p. 277). L’autor cita el document «Nota que se halla contra el thesorero de sequestros, confiscaciones, y salinas, Honorato Ignacio Fontaner». Explica, a més, que Josep Fontaner i Martell, germà d’Ignasi esmentat més amunt, va actuar com a interí en el càrrec de tresorer de les obres de la Ciutadella i que «contribuyó notablemente a llevar un detallado control de todos los movimientos de caudales realizados en los trabajos de la fortaleza barcelonesa» (id., p. 287). La nova «fidelitat» d’una família!



416. AHPB, Josep Amat i Reixach, Setè manual 1715, 22 març 1715.

El brodador i expert en «assientos» Antoni Bellvitges va intervenir en la construcció del fort de San Carlos, reducte defensiu a prop del mar al costat de l’antic fort de Santa Eulàlia (el conveni per aixecar-lo porta data del 30 de setembre de 1717). El seu cas resulta menys espectacular, atesa la seva trajectòria anterior de col·laboració amb els dos partits oposats (MUÑOZ CORBALÁN, Los Ingenieros Militares de Flandes…, tom I, nota 978, p. 295. L’autor cita el document «Condiciones y convenio hecho de parte del rey con Antonio Belviches para la fundación de un fuerte que se ha de erigir en la orilla de la mar enfrente de la Ciudadela de Barzelona al lado del antiguo fuerte de Sta. Eularia siguiendo el plano y perfiles hechos para ello», del 30 de setembre de 1717).



417. AHCB, Cadastre, I.2, Declaracions, 1716 (declaració de Francesc Grases, 18 març 1716).

A la casa de l’apotecari Pere Faust Tagell, molt enderrocada, aquest hi vivia amb la dona, tres fills, dues filles i una criada; i també Francesc Grases amb un fill, un criat i una criada. El 1705, Carles III concedí a Grases el títol de ciutadà honrat de Barcelona, l’any següent fou elegit oïdor de l’audiència i el 1711 publicà Epítome o compendi de les principals diferències entre les lleis generals de Catalunya i los capítols del redreç o ordinacions del general d’aquella. Hi defensava que les lleis del Principat havien de ser aprovades alhora pel rei i per les Corts: el Consell de Cent i la Generalitat van fer cremar públicament el llibre. L’any 1707 vivia al carrer dels Banys Nous (ASMP, Llibreta de comunió pasqual 1707).



418. TORRAS i RIBÉ, La guerra de Successió…, p. 12.



419. Isabel LOBATO, Compañías y negocios en la Cataluña preindustrial, Universidad de Sevilla, 1995.



420. El tema de la represa de les exportacions d’aiguardent l’endemà de l’11 de setembre es planteja a: Francesc VALLS, La Catalunya atlàntica. Aiguardent i teixits a l’arrencada industrial catalana, Eumo Editorial, Vic, 2003, p. 22) (agraeixo a Joaquim Albareda haver-me recordat la cita).

Els entrebancs van venir des de l’administració borbònica. De 1718 és el reial decret que prohibia l’entrada a la «Provincia» de Catalunya de sucres, dolços i cacau de Marañón (Perú), que procedien de Portugal (AHCB, Dietari de l’Antic Consell Barceloní, 1B.XXV-44, 12 gener 1718); del mateix any és la publicació del «bando» pel qual el rei prohibia el comerç amb teles, sedes i teixits de la Xina i altres països: els mercaders i botiguers que tenien aquesta mena de roba l’havien de vendre en tres mesos (AHCB, Dietari de l’Antic Consell Barceloní, 1B.XXV-44, 20 octubre 1718).



421. Vegeu, GARCIA ESPUCHE, Barcelona 1700…, i l’exposició permanent d’El Born Centre Cultural, amb el mateix títol, comissariada per aquest autor.



422. Cal insistir en el fet que la xifra de 1.000 cases no és arrodonida, sinó que presenta un possible marge d’error molt insignificant (GARCIA ESPUCHE, Barcelona a principis del segle XVIII…).



423. Pierre Vilar ja va fer notar, a la seva magna i coneguda obra, que l’estructura econòmica descentralitzada va facilitar la recuperació del país després de la derrota.



424. Agraeixo a Josep Capdeferro que m’hagi fet notar que, en àmbits rurals, els rectors podien assumir funcions de fe pública (la present obra es limita, és clar, a l’espai barceloní).



425. Agraeixo a Josep Capdeferro el comentari sobre el fet que, segons ell, la fe pública era, «immediatament», un vehicle d’interessos i, «mediatament», una forma de relació «civilitzada» entre individus; unes remarcables seguretat patrimonial i seguretat jurídica, gràcies a la fe pública i a la subjecció del poder a dret, esdevenien premisses necessàries d’un «civisme». En tot cas, és molt significatiu i explicatiu que el compliment dels usos, del costum i de les lleis i el posterior «pas» per la fe pública es mantinguessin, en bona part, en els moments de dificultat més extrema.



426. AHPB, Josep Brossa, Esborrany 1703, 6 abril 1703; Francesc Bonaventura Torres, Vintè manual 1709, p. 354.



427. Els forans (soldats o altres) que no havien fet testament o dels quals no es coneixien les últimes voluntats eren enterrats on es considerava possible i oportú (per exemple, al fossar de les Moreres). Els habitants de Barcelona que tenien fet testament, en canvi, havien de ser sepultats on ells mateixos havien manat, com s’ha vist en molts casos.



428. És precisament aquesta «segona» ciutat, doble de la real, la que es pot utilitzar per reconstruir, a partir dels documents, la ciutat real. En un altre lloc hem fet notar les dificultats d’aquesta operació i la prudència que cal aplicar-hi: la «ciutat notarial» que resultaria directament de l’estudi de les actes estaria força deformada cap a la riquesa; per exemple, si el 1716 el preu mitjà de les cases de Barcelona era de 790 lliures, en una mostra notarial àmplia resulta ser de 1.304 (Albert GARCIA ESPUCHE, Manuel GUÀRDIA BASSOLS, «L’estudi de l’espai urbà de la Barcelona de principis del s. XVIII: el cadastre de 1716», a Primer Congrés d’Història Moderna de Catalunya, Universitat de Barcelona, 1984, vol. I, p. 643-673).



429. Notaris públics que van fer actes a Barcelona durant el setge (entre parèntesis, C: notari públic de la Ciutat; R: notari públic Reial):

Rafael Albià (C); Josep Amat i Reixach (C); Fèlix Avellà (C); Francesc Babot i Llopis (R); Guillem Bosom (R); Josep Brossa (R); Josep Brossa i Elias (R); Jeroni Brotons (C); Pau Cabrer (C); Lluís Cases (R) (no sabem si mor durant el setge); Jeroni Casetas (R); Antoni Cassani (C); Francesc Cervera (R); Bartomeu Cerveró (C); Ramon Congost (R) (sembla que mor el 1713); Fèlix Cortès (C); Francesc Cortès (C); Melcior Cortès i Oriol (R); Fèlix Costa (R); Fèlix Cussana (C); Francesc Duran (C); Isidre Famades (C); Isidre Famades i Morell (C); Francesc Ferran (C); Josep Ferran (C); Josep Francesc Fontana (C); Bernat Forés (R); Bonaventura Galí (C); Josep Galí (C); Salvador Golorons i Prous (R); Gaspar Grases (C); Josep Istrell (C); Francesc Llauder (C); Josep Llaurador i de Satorre (C); Pere Llosas (C); Josep Madriguera (R); Francesc Marçal (C); Francesc Minguella (C); Pau Mitjans (C); Josep Morell (C); Antoni Navarro (C); Bonaventura Olzina (C); Salvador Pi (C); Pere Pau Pujol (C); Sever Pujol (C); Pere Pau Ribes (C, R); Pau Ricós (R); Antoni Riera (R); Ermenter Riera (C); Francesc Roig (R); Domènec Rojas (C); Marià Rondó (C); Marià Ros (R); Joaquim Ros i Martí (R); Francesc Rossell (R); Manuel Rossell (C); Francesc Rossinés (R); Marià Rufasta i Prats (R); Josep Sabater (R); Gaspar Sayós (C); Joan Serra menor (R); Josep Simon (C); Tomàs Simon (C); Joan Solsona (R); Ignasi Teixidor (R); Francesc Topí i Comes (R); Francesc Torres menor (C); Francesc Bonaventura Torres (C); Pere Troch (R) (mort durant el setge); Josep Vasià (R); Josep Ignasi Vidal (C); Josep Vila menor (R); Pere Màrtir Vila (R) (mort durant el setge); Josep Vilamala (C) (també van ser a Barcelona, durant el setge: Josep Baralt (R), Gabriel Casals (R) i Salvador Cases (R).

Notaris públics que van ser fora de la ciutat durant tot el setge o durant una part (entre parèntesis, C: notari públic de la Ciutat; R: notari públic Reial):

Francesc Bosch (R); Joan Bruguera (C); Francesc Busquets (R); Salvador Carreras (C); Tomàs Casanovas (R); Rafael Cassanyes (C) (era cavaller i només actuà com a notari fins al 1706); Aleix Claramunt (R); Josep Escardó (?); Isidre Famades (C); Josep Galtés (C); Salvador Golorons (R); Josep Huguet (?); Bartomeu Llobet (R); Josep Mas (R); Pau Mollar (C); Francesc Móra (R); Josep Sala (?); Francesc Serra (C); Josep Soldevila i Masdéu (C); Jaume Vilarriquer (R) (AHPB, Resolucions del col·legi de notaris públics de Barcelona 1698 a 1719; Llibre de Deliberacions fetas per lo Venerable Col·legi de notaris públics reals col·legiats de Barcelona, començat en lo any 1712; AHCB, Consellers, Deliberacions, 1B-II.222, 1713; 1B-II.223, 1714; Consellers, Processos, C1XX.203, 75a; 1713; C1-XX.204, 1714-1716, 75b; BRUGUERA, Historia del memorable sitio…).

Respecte de les baixes dels escrivents, Josep Salvador va morir durant el setge. S’han citat a l’obra nou escrivents més que van ser a Barcelona durant el setge: Francesc Barnada, Miquel Cabrer, Gerard Cassani, Jaume Narcís Fàbrega, Josep Falgueras, Cristòfol Monhereu, Jaume Sayós, Pere Màrtir Torres i Josep Troch. Quatre d’aquests consten com a notaris després del setge: Cabrer, Sayós, Torres i Troch. Altres escrivents marxaren de la ciutat abans del setge, ja que els seus pares no volien que el patissin.



430. Els notaris públics reials formaven una companyia de la Coronela que actuà sota el comandament del capità Carles d’Oliver de Botaller; i els notaris públics de Barcelona lluitaven en una altra, rebent ordres del capità Josep d’Oliver i de Botaller. S’ha escrit que, durant els combats d’agost, al baluard de Santa Clara es van produir 46 baixes a la companyia del collegi de notaris públics, inclosos Josep d’Oliver i Vicenç Duran. Els morts, però, no foren notaris. Dels escrivents de notaris que es van presentar com a voluntaris sembla que només un va arribar a ser notari. Tampoc ho van ser, sembla, els escrivents Pau Riambau i Jeroni Cunyat.



431. La cita de Pere Molas a: Belén MORENO CLAVERÍAS, «La notaria a la Catalunya moderna: centre de treball i sociabilitat. Vilafranca del Penedès, 1670-1790», a Estudis Històrics i Documents dels Arxius de Protocols, XXIV, Barcelona, 1995, p. 89-117, p. 90. L’obra citada: Pere MOLAS, «La condició social dels notaris de Barcelona», a Actes del I Congrés d’Història del Notariat Català, Barcelona, 1994, p. 713-726.



432. GARCIA OMS, El notariat a Catalunya…, p. 253.



433. GARCIA OMS, El notariat a Catalunya…, p. 258, 272 i 296.

La qual cosa no significa que a Catalunya les notaries no fossin objecte de tràfic amb finalitats inversores. Vegeu-ne algun exemple del segle XVII, per via d’establiments i subestabliments emfitèutics, a: Josep CAPDEFERRO, Ciència i experiència. El jurista Fontanella (1575-1649) i les seves cartes, Fundació Noguera, Barcelona, 2012, p. 75-83.



434. Inclòs a l’article 49 de la Nova Planta…; no es va tenir en compte que hi havia dos col·legis de notaris a Barcelona (vegeu: Jordi GÜNZBERG MOLL, «Instituciones públicas catalanas después del Real Decreto de Nueva Planta», Ivs Fvgit, n. 13-14, 2004-2005, p. 267-295).



435. Arcadi Garcia Oms ha fet notar el coneixement ampli del llatí que tenien els notaris públics dels dos col·legis barcelonins, en contrast amb el desconeixement d’aquesta llengua per part dels notaris de Castella (un fet que els impedia treure trasllats de documentació feta en llatí i els allunyava d’una part fonamental de la bibliografia).



436. Anna Molina va trobar aquestes dues informacions (Londres i Boston) treballant en el Projecte del Born. Agraeixo el fet de poder-les incorporar en aquest treball.



437. GARCIA ESPUCHE, La Ciutat del Born…, p. 224 i 612; AHPB, Esteve Cols, Llibre de concòrdies 1678-1685, 29 novembre 1684; Onzè manual 1688, 25 setembre 1688; Josep Duran posseïa una propietat a Santa Perpètua de Mogoda, el Mas Llobet, heretada del seu pare; sobre la Botiga del Lleó: AHPB, Rafael Albià, Manual catorzè 1687, 20 octubre 1687; AHCB, Arxiu del Veguer, XXXVII.482. Pere Vilella, botiguer de teles, tenia setanta-cinc anys el 1708 (nascut aproximadament el 1633; el 1687 tenia aproximadament cinquanta-quatre anys). El 13 de gener de 1704, Francesc Vilar, Jaume Abadal i Vicenç Duran, adroguers i consultors de la companyia arrendatària de l’estanc del tabac, eren autoritzats a «fer venir qualsevol género de tabacos de qualsevols parts del món» (AHPB, Francesc Duran, Llibre de concòrdies 1697-1706, 13 gener 1704; Desè manual 1704, 17 febrer 1704). Francesc d’Alba i Reverter va passar a Nàpols amb el regiment Biscardi per introduir-hi la fàbrica de tabac de Sevilla (Agustí ALCOBERRO, L’exili austriacista (1713-1747), Fundació Noguera, Barcelona, 2002, vol. II, p. 81).

A l’obra d’E. R. BILLINGS, Tobacco; Its History, Varieties, Culture, Manufacture and Commerce, Echo Library, 2008, s’explica: «The anecdote related of Count de Tesse, a celebrated courtier of France, is one of the best of its kind: "Count de Tesse, Marshal of France, was an eminent man during the reign of Louis XIV. Though he was a brave soldier and by no means an incompetent general, yet he was more remarkable as a skillful diplomatist and a pliant and prosperous courtier. During the War of Succession in Spain, he besieged Barcelona with a considerable army, in the spring of 1705 (1706). Terrible was the assault, and terrible was the resistance. At the end of six weeks the arrival of the British fleet, and reinforcements thrown into the place, forced Marshal Tesse to retire. Besides immense losses in dead and wounded, he had to abandon two hundred and twenty cannon and all his supplies. Incessantly fighting for fifteen days in his retreat towards the Pyrenees, he lost three thousand more of his men. It ought to be said, in vindication of Tesse, that he undertook the siege by express and urgent command of the French King, and contrary to his own judgment; for in writing to a friend, he said:’If a Consistory were held to decide the infallibility of the King, as Consistories have been held to decide the infallibility of the Pope, I should by my vote declare His Majesty infallible. His orders have confounded all human science.’ Soon after the siege of Barcelona, a lady at a fashionable party took out her snuff-box and offered a pinch to any one who wished it. Marshal Tesse approached to take a pinch; but suddenly the lady drew her snuff-box back, saying, ’For you, Marshal, the snuff is too strong, it is Barcelona’"».

A l’obra The Country Housewife And Lady’s Director In The Management of A House, and The Delights and Profits of A Farm, Boston, 1732, es llegeix: «The Manner of making the famous Barcelona Snuff, as it was performed at the Lyon at Barcelona; from the same. This is also called Myrtle Snuff. Take Seville Snuff, and prepare a dry Barrel, that has not had any Wine in it, or of any Scent; then cut the fresh Tops of Myrtle, and lay a layer of them at the bottom of the Cask, an Inch or two thick; then lay Snuff on that as thick, and lay on more Myrtle, two Inches; then again, put on Snuff, and so fill the Barrel in the same Manner, Stratum super Stratum. Then press it down with a Board, that will fit, and set three Weights upon it of a quarter of an Hundred a-piece, and let it stand four and twenty Hours; then turn it out, and sift it, flinging the Myrtle away; then put it into the Cask, as before, with fresh Myrtle, and serve it so three times, and sift it off. When this is done, add to every ten Pounds of Snuff, one pound of Orangery Snuff, and mix the whole very well, and after three days, put it into glazed Pots, well pressed into them, and stopt close; or else into Leaden Pots: which last is rather the best.

»To make Orangery Snuff. From the same. Take Seville Snuff and Orange-Flowers, fresh gathered early in the Morning. And in a glazed Earthen Vessel, lay a Layer of the Flowers, then a Layer of Snuff, then a Layer of Flowers; and so on, till the Pot is full. Press it down very gently, and let the Mouth of the Pot be open for twenty-four Hours; then turn all out, and sift your Snuff, and lay in fresh Flowers, with Snuff, in the same manner as before; and at the end of four and twenty Hours sift it off again, and repeat the same the third time: being sure that the Flowers do not remain longer than twenty-four Hours, else they will sour the Snuff. In making this Snuff, you ought to allow at least a pound for Waste, for the Flowers will gather a great deal of it.

»To make Orange-Butter. From the same. Take Hogs-Lard (or as in some Places, called Hogs-Seame) wash this well in Spring-Water, beating it all the while with a piece of Wood; then take Orange-Flowers, fresh gathered, and melt the Lard gently, and put about a quarter of a pound of the Flowers into a pound of Lard; let them remain ten Minutes, gently keeping them warm over the Fire; then strain it off, and when the Lard is again cold, beat it, and wash it with Orange-FlowerWater. Then melt it gently a second time, and put in fresh Flowers, in the same manner as before, and it will become of a yellow Colour; and, when it is cool, beat it again with a wooden Paddle and Orange-Flower-Water, and then put it into Pots for use. I should remark, that the Lard should be melted by putting it in a glazed Vessel, and melting it by putting the Vessel into boiling Water.»



438. En tot cas i com hem explicat a altres llocs, a mitjà termini fou essencial per a la recuperació de la Ciutat Comtal el fet que Catalunya comptés amb un sistema de ciutats ben travat i eficaç. I també que disposés d’unes maneres de fer i d’uns sabers comercials consolidats i d’unes relacions amb l’estranger prou sòlides, capaces de contribuir a la recuperació del país i de la seva capital.



439. És interessant comparar la població dels anys 1714 i 1716 a la parròquia dels Sants Just i Pastor. S’hi va produir un increment de 484 persones, amb una multiplicació d’1,2. Respecte dels carrers, els de més gran creixement foren: Carabassa, que va multiplicar la població per 1,97; Còdols, per 1,70; Viladecols, per 1,53; Drassanes, per 1,44. Junts sumaren 127 persones, amb una multiplicació d’1,45. La resta de la parròquia sumà 357 persones i multiplicà la població per 1,16. El comportament no fou gaire diferent del que es va produir entre 1708 i 1716.



440. Doblaren la població: Nou: 2,87; Cendra: 2,24; Drassanes: 2,17; Hortes de Sant Pau: 2,12; Serra: 2,06; Riera d’en Prim Alta: 2,05; Carabassa: 1,98; Travessia dels Àngels: 1,96.



441. ASMP, Llibre d’òbits 1708-1716.



442. Per a l’entrada de civils a l’hospital de gener a setembre de 1714, vegeu: CASES, «La guerra de Successió…» (el contrast esmentat hi queda ben reflectit).



443. Les sèries documentals utilitzades en aquest apartat han estat referenciades més amunt.



444. La sèrie per mesos durant el setge no aporta dades de gran interès: juliol i agost 1713 = 0; setembre: 1; octubre: 1; novembre: 2; gener 1714: 1; febrer: 1; març: 0; abril: 3; mig: 0; juliol: 4; agost: 6; setembre fins l’11: 3; total durant el setge: 24.



445. La parròquia dels Sants Just i Pastor suposava només al voltant d’un 10% del total de la ciutat. La població de la parròquia de Santa Maria del Pi era unes 2,7 vegades més gran que la de la parròquia dels Sants Just i Pastor.



446. FELIU DE LA PENYA, Anales de Cataluña…, vol. I, p. 623 i 624, 626-628, 629-631, 632 i 633.



447. Les arribades de valencians i d’altres es comprova fàcilment, a més de l’anàlisi les entrades a l’Hospital de la Santa Creu i de Sant Pau, a les sèries de l’Arxiu Diocesà, com ara la sèrie Matrimoniarum, i a la documentació de les parròquies de Santa Maria del Pi, dels Sants Just i Pastor i de Santa Maria del Mar. Fins i tot, es pot constatar que alguns valencians d’un mateix ofici, com ara velluters, es desplaçaren junts a Barcelona (per exemple: ADB, Matrimoniarum 1711-1715, 9 març 1713). Com s’ha vist i com passà en el cas de persones d’altres procedències, força valencians es van casar a Barcelona amb persones del seu regne o amb catalanes (vegeu, per exemple, el matrimoni de Josefa Guar, de la vila de Forcall, amb un valencià d’Oliva: ADB, Matrimoniarum 1709-1711, 17 març 1711).



448. Adrià CASES, «La Guerra de Successió a través de l’Hospital de la Santa Creu», a Medicina i farmàcia. Barcelona 1700, col·lecció La Ciutat del Born. Barcelona 1700, Ajuntament de Barcelona, 2011. L’autor escriu: «Més enllà de les fatals pèrdues que va deixar el camp de batalla, posteriorment als fets d’Almansa va produir-se un moviment de refugiats aragonesos i valencians que buscaven l’aixopluc a Catalunya. La repressió borbònica va ser molt dura als territoris ocupats i molta població va decidir fugir per evitar la violència. És molt complicat precisar bé el nombre d’exiliats, però moltes fonts ens indiquen que devia ser un gruix important. Segons Castellví, tan sols des de València van desplaçar-se uns 8.000 individus. […] Gràcies als protocols notarials podem documentar molt bé aquest moviment poblacional ja que, entre 1707 i 1714, força població d’origen valencià residia a Barcelona. […] També militars borbònics que estaven a Catalunya informaven d’aquest fet. El governador de Roses, Domingo Recco, advertia a Grimaldo (secretari de Felip V) al juliol d’aquell mateix any de la "[…] gran consternación que ay dentro del país y en la capital, en donde se va llenando cada día de refugiados". […] l’hospital barceloní testimonia aquesta realitat […] les persones ingressades naturals del Regne de València, a partir del mes de maig de 1707, augmentaren sensiblement.»



449. Per exemple, del juny de 1709 a l’octubre de 1710 ingressaren a l’hospital 226 civils valencians, amb un ritme de quasi catorze al mes, una xifra molt alta.



450. I fins i tot de llocs de fora d’Europa, com ara el Brasil.



451. El percentatge de naturals de Barcelona ingressats a l’Hospital de la Santa Creu en els períodes «normals» es devia moure entre el 10% i el 14% (hem de tenir en compte, en tot cas, que a l’hospital hi anava la part menys afavorida de la població, i resultava més habitual que hi acudissin els que estaven de pas a Barcelona). El percentatge dels naturals d’altres llocs de Catalunya devia oscil·lar, en aquests períodes, entre el 58% i el 60%. I el percentatge dels de fora del país es devia moure entre el 28% i el 30%



452. Llocs de Catalunya identificats com a llocs de naixement de civils ingressats a l’Hospital de la Santa Creu els dies 4 a 18 de setembre de 1714:

Manresa, set; Vic, sis; Granollers, Bagà, Igualada i Valls, cinc; Olot i Terrassa, quatre; Esparreguera, Mataró, Puigcerdà, Salardú-Vall d’Aran, Sant Hipòlit, Sant Llorenç de Morunys, Solsona, Tortosa, Tous, tres; Alforja (del Camp), Badalona, Berga, Calaf, Cardona, Castellterçol, Hostalric, Ivars-Urgell (d’Aragó), Jorba, la Manresana (de Sant Ramon), Lleida, Moià, Olesa, Reus, Ripoll, Sallent, Sant Feliu Sasserra, Sant Fruitós del Bages (Sant Fructuós), Sitges, Taradell, Tarroja-Agramunt, Vidreres, Vilanova de Cubelles, dos; Age-Cerdanya, Alp-Sort, Altafulla, Arbúcies, Arenys, Artés, Avellanet, Balsareny, Bellpuig, Berga, Besalú, Blanes, les Borges Blanques, Cambrils, Camprodon, Castellbisbal, Castellcir, Castelldefels, Castelló d’Empúries, Castellvell, Castellví de la Marca, Centelles, Cerdanyola, Codony del Camp, Copons, Corbera, Corró del Vallès, Creixell, Dosrius, Escurial-Vall d’Aran, Espot, Figueres, Foixà, Folgueroles, Gandesa, Gerb-Balaguer, Girona, Gironella, Granyena, Guils, l’Hospitalet, l’Ametlla, la Fatarella, la Figuera, la Granada, la Seu d’Urgell, Llinàs, Martorell, Martorelles, Masos de Mora, Matadepera, Monral, Móra-Ribera Ebre, el Morell, Òdena, Olost, Palamós, Palau Solità, Palautordera, Palou, Peracamps, Perafita, Piera, Pla del Camp, Pola de Bagà, Pontons, Prats del Rei, Rialp, Sabadell, Salomó-Tarragona, Sanaüja, Sant Adrià de Besòs, Sant Andreu de Palomar, Sant Boi, Sant Feliu de Codines, Sant Feliu de Llobregat, Sant Feliu de Pallarols, Sant Feliu de Terrassola, Sant Joan Despí, Sant Joan d’Horta, Sant Just Desvern, Sant Martí-Clot, Sant Martí d’Aiguafreda, Sant Pere de Riudebitlles, Sant Quirze de Besora, Sant Vicenç de Torelló, Santa Coloma de Queralt, Santa Creu d’Olorda, Santa Maria d’Horta, Santpedor, Sarrià, Secuita, Tamarit de Llitera, Taradell, Tarragona, Teià, Terrassola, Tiana, Valldoreix, Vallfogona, Vilagrassa, Vilamajor, Vilamitjana de la Conca, Vilafranca del Penedès, Vilassar, un.



453. Si analitzem els mateixos dies de l’any 1710, constatem que els ingressos a l’hospital foren 208 (més que el 1690 —97—, més que el 1700 —159—, menys que el 1714 —383). I que els percentatges foren: Barcelona 6,7%; Catalunya: 51%; fora de Catalunya: 42,3 %. Es va produir un clar augment dels forans. Els llocs d’origen dels ingressats implicaren 74 poblacions diferents de Catalunya (l’any 1700: 79), i 64 poblacions diferents de fora de Catalunya (el 1700: 42). Es va donar un clar augment de la diversitat dels forans, amb una forta presència dels vinguts de Nàpols (set).

Si analitzem els mateixos dies de l’any 1720, constatem que els ingressos a l’hospital foren 149. I que els percentatges foren: Barcelona: 16,1%; Catalunya: 57%, 73 llocs; fora de Catalunya: 26,9%. Després de 1714, Barcelona va mantenir la vocació de ciutat d’acollida o ciutat refugi. Es va donar una presència força notable d’irlandesos a l’hospital (en especial l’any 1717). Tot i que aquesta presència ja fou notable abans del setge (per exemple l’any 1710) i que els soldats irlandesos es notaren molt durant el setge, podem pensar que l’arribada a Barcelona d’irlandesos posterior al setge podia tenir a veure amb la insurrecció jacobita iniciada el 6 de setembre de 1715 i fracassada del tot el 4 de febrer de 1716.

Llocs d’Espanya identificats com a llocs de naixement de civils ingressats a l’Hospital de la Santa Creu els dies 4 a 18 de setembre de 1714:

Alacant, Albalat dels Sorells, Alcora-València, Allossa-Aragó, Anduja-Castilla, Ateca, Aragó (dos ingressats), Àvila, Binèfar-Aragó, Calataiud, Campillos, «Candia Rosellona», Ciudad Rodrigo, Còrdova, Cuenca-Aragó, Cuerva, Filiana-Granada, Grau-València (dos), Osca, Iglesia Nueva-Galícia, Jerez de la Frontera, Jérica-València, Llucmajor, Madrid, Maella-Saragossa, Ciutat de Mallorca (dos), Picassent, Pollença, Puebla de Alfapanent-Aragó (dos), Santa Fe, Saragossa, Talavera de la Reina, Terol, València (dos), Vallobà-Aragó, Vila Joiosa-València, Vilaseca de la Sagra, Toledo, Xàtiva, Zamora.

Llocs de fora d’Espanya identificats com a llocs de naixement de civils ingressats a l’Hospital de la Santa Creu els dies 4 a 18 de setembre de 1714:

Azultildre-Palatià, Bersorà-Rosselló, Carcassona, Cayrà-Rosselló, Colònia, Conc-Normandia, Dublín, Gènova, Liorna, Lot-Milà, Milà, Moira, Portugal, Monson-Portugal, Nàpols, Perpinyà, Rotterdam.



454. Si considerem les xifres de soldats dels regiments dels exèrcits regulars sumats als soldats dels regiments de fusellers de muntanya, ingressats a l’hospital des del mes de juny de 1713 al mes de setembre de 1714 i amb llocs d’origen documentats, proporcionades per Francesc Xavier Hernàndez i Francesc Riart a l’obra citada, comprovem que les proporcions no són gaire diferents: 42,4% de soldats nascuts a Catalunya, 57,6% de soldats nascuts fora de Catalunya (HERNÀNDEZ, RIART, Els exèrcits de Catalunya…, p. 108 i 109).



455. ACA, Generalitat, G.123, 30 juliol 1713.



456. Vegeu: HERNÀNDEZ, RIART, Els exèrcits de Catalunya…, p. 76 i 177 (lluità una companyia d’artillers mallorquins, amb 53 homes; els mallorquins eren «dels millors artillers de la Mediterrània», a causa de la «tradició defensiva contra la pirateria barbaresca»).



457. ACA, Generalitat, G.126a, 28 novembre 1713.



458. ADB, Parròquia de Santa Maria del Mar, Expedients matrimonials, vol. 13 1714-1715, 18 juny 1714.



459. BC, Fons històric de l’Hospital de la Santa Creu, Llibre d’entrades de soldats 1710-1713, 31 octubre, 15 novembre 1713; Llibre d’entrades de soldats 1714-1716, 25 març, 2 juny, 25 agost 1714; 25 juliol 1714; 11 agost 1714; 25 agost 1714; 27 agost 1714; 13 setembre 1714.



460. A l’obra d’HERNÀNDEZ, RIART, Els exèrcits de Catalunya…, p. 103-110, s’analitza l’origen geogràfic dels combatents del costat de la ciutat inclosos a les diferents forces regulars, a través de les entrades de soldats malalts o ferits a l’Hospital de la Santa Creu des del 31 de juliol de 1713 al 13 de setembre de 1714; les xifres del buidat realitzat coincideixen molt sensiblement amb les del nostre («Cal destacar la presència de diverses nacionalitats en una mateixa unitat. No hi ha segregació de soldats per unitats i orígens; trobem alemanys, napolitans, irlandesos, repartits en diferents unitats. Als regiments com el de la Concepció, tot i que la majoria eren catalans, podem comptabilitzar soldats de trenta nacionalitats o regions diferents. Igualment, unitats suposadament "nacionals" com les companyies d’hússars hongaresos compten amb un 50% d’efectius procedents d’altres contrades. […] El caràcter multiètnic de l’exèrcit català de la campanya 1713-1714 era superior al que havien tingut les unitats catalanes durant la guerra. […] en les tropes reglades, d’infanteria o cavalleria, la presència catalana es pot avaluar en una tercera part de combatents»).



461. CNH3, p. 705.



462. A partir de l’obra d’Albertí sobre el setge de Barcelona, el web de Toni Castells, 11setembre1714.org, relaciona alguns dels oficials. Capitans: Andreu Diamberg, Josep Andrade, Matias Cervós (el Servós esmentat), Francesc La Buday i Joan Isidre (l’Isidro esmentat); tinents: Mathias Cropa (ja esmentat, que va entrar a l’hospital el 14 d’agost de 1714 i consta com a «tinent de la de Servós») i Joan Antal.



463. Se cita la seva presència a: HERNÀNDEZ, RIART, Els exèrcits de Catalunya…, p. 104-106 (els autors comptabilitzen 42 o 43 irlandesos als ingressos a l’hospital).



464. APSJP, Desposoris 1698-1731, 4 agost 1713; id., id., 4 setembre 1713; id., id., 1 novembre 1713; ADB, Matrimoniarum 1711-1715, 7 novembre 1713; APSJP, 7 desembre 1713; ASMP, Matrimonis 1713, 27 desembre 1713; id., id., 29 desembre 1713; APSJP, 1 gener 1714; ASMP, Matrimonis 1714, 17 gener 1714; id., id. 22 gener 1714; id., id., 5 febrer 1714; id., id., 21 maig 1714; APSJP, 6 abril 1714; ADB, Matrimoniarum 1711-1715, 27 juliol 1714; ASMP, Matrimonis 1714, 17 agost 1714; ADB, Matrimoniarum 1711-1715, 28 agost 1714.



465. Francesc de Castellví va donar xifres del nombre de projectils que es van llançar sobre la ciutat, i les donades per altres fonts poden variar (es van disparar 27.000 bombes, durant els vint-i-vuit dies del bombardeig del duc de Pópuli; durant el «gran bombardeig», cada quart d’hora es disparaven quatre vegades de vint-i-quatre a trenta morters i sis canons; durant el bombardeig del duc de Pópuli es llançaren 27.275 projectils, i durant el de Berwick, 5.628, amb un total de 32.903; segons les guàrdies dels campanars, durant el bombardeig des del Clot es van llançar 4.735 bombes, i durant el bombardeig des dels Caputxins de Montcalvari, 18.695; el bombardeig del duc de Berwick suposà rebre’n 6.638, amb un total de 30.068 bombes (bales a part?). Tot indica que es tractà d’una pluja insòlita de projectils capaç d’afectar molt greument el conjunt de la ciutat. Sembla que es devia tractar d’unes 30.000 bombes, que van caure sobre les cases de Barcelona amb una mitjana de cinc per casa. En el cas d’una ciutat de superfície total relativament petita com era Barcelona, totes les cases, potser tret d’una part de les del Raval, havien de quedar forçosament malmeses en més o menys mesura. Emanuel Mas i Soldevila va escriure: «Lo mariscal duch de Bervic, de nació francès, anà acercant dita bateria de morters y formant-ne de altras, disparant-se moltas vegadas al mateix temps bombas per mar; que entre unas y altras no deixaven lloc segur en tota la ciutat; lo que precisà a las famílias a reduhir-se als extrems de dit Arraval (que era, si no segur, passatge menos exposat), y a abarracar-se ab tendas en la Horta de Sant Bertran y montanya de Monjuïc.»



466. Xavier RIERA I HERNÁNDEZ, Una visió contraposada del setge de 1714…, p. 297-314.

Francesc Santacruz va escriure a la llegenda del seu gravat: «D. Parrocda»; «E. Parroquia de Nuestra Señora del Pino, con la misma ruina»; «G. Convento de Santa Cathalina, del orden de San Domingo, casi arruinado»; «H. Monasterio de San Pedro, arruinado»; «I. Convento de San Augustín, muy destruído».



467. El barri 4 del cadastre borbònic, amb límits que coincideixen amb els de l’antic quarter de Mar, va ser el més malmès, seguit pel barri 6 (que coincidia amb el vell quarter de Sant Pere). La documentació notarial, en especial les àpoques d’obres, aporta informació sobre moltes cases afectades per les bombes del setge. Són tantes que no és possible donar-ne aquí les referències.



468. AHPB, Bernat Forés Cortell, Manual 1714, 16 desembre 1714.



469. AHPB, Pau Mitjans, Vint-i-sisè manual 1715, 31 juliol 1715.



470. AHPB, Fèlix Avellà, Llibre primer d’inventaris 1713-1729, 3 setembre 1714.



471. AHPB, Melcior Cortès i Oriol, Protocol 1714, 17 setembre 1714.



472. AHPB, Pere Pau Pujol, Llibre segon d’inventaris 1711-1721, 12 octubre 1714.



473. AHPB, Salvador Pi, Inventaris 1711-1728, 15 novembre 1714.



474. AHPB, Francesc Serra, Manual 1714, 13 desembre 1714.



475. AHCB, Cadastre I.2, Declaracions de béns (la primera declaració és del 21 de gener de 1716).



476. Tal com va succeir després del bombardeig de 1697, s’aprofità la reconstrucció de les cases afectades pels projectils per substituir algunes de les velles parets de tàpia, habituals a les plantes per sobre de la baixa i que havien caigut fàcilment, per parets més resistents.



477. Com hem mostrat en altres llocs, el terme utilitzat en el període per referir-se a les cases més grans de la ciutat no era mai el de palau, sinó el de cases grans (GARCIA ESPUCHE, Barcelona entre dues guerres…). A Barcelona, l’ús del terme palau es va introduir el segle XX per designar les cases del carrer de Montcada. Fou una operació de «valoració» del patrimoni que ha deixat una herència cultural errònia i reductora. La destrucció conceptual va tenir tanta força que ara els esforços per eliminar el terme palau, profundament aliè a la història de Barcelona, no obtenen resultat (es va tractar també d’una destrucció física per convertir, de manera abusiva, el patrimoni edificat en «medieval»: finestres «gòtiques» portades d’altres llocs, per exemple, van substituir les grans obertures del segle XVII).



478. AHCB, Acords, 1.D.I, 1719, p. 222.





