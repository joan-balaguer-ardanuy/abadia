Samuel Pickwick, un jubilat acomodat que ha fet alguna incursió en el camp de la investigació científica, emprèn un viatge per observar la societat humana, acompanyat de tres amics i membres del seu club: Nathaniel Winkle, Augustus Snodgrass i Tracy Tupman. El seu objectiu és anar anotant tot el que veuen i fer arribar aquestes notes al club del qual és fundador. La ingenuïtat de tots quatre els fa caure en aventures ridícules i els converteix en presa fàcil d’alguns entabanadors, entre els que destaca el personatge d’Alfred Jingle. Posteriorment Pickwick contracta com a criat Samuel Weller, un noi d’extracció humil, bon coneixedor de les maneres de viure de les classes populars, que de mica en mica va guanyant protagonisme i arraconant els altres tres acompanyants de Pickwick, que no oferien un contrast prou marcat amb el personatge principal. La presència de Samuel Weller també enriqueix enormement la varietat de registres lingüístics, i, gràcies a la seva relació amb el seu pare i la seva madrastra, crea petites trames paral·leles sovint de molta comicitat. Paral·lelament a la coneixença amb Samuel Weller, es produeix un malentès que acaba conduint tota la trama posterior. La dispesera de Pickwick interpreta erròniament que li està proposant matrimoni, i posteriorment l’acabarà denunciant per incompliment de promesa, influïda per dos advocats sense escrúpols. L’honradesa de Pickwick, la seva negativa a actuar contra els seus principis, fan que perdi el plet i acabi en una presó de deutors. Durant tota la trama es van intercalant històries paral·leles, com El retorn del convicte, La història del captaire, etc, que mantenen un vincle feble amb la història principal, presentades com a simples lectures dels protagonistes o narracions que fa un personatge secundari.





Charles Dickens





Els papers pòstums del club de Pickwick




ePUB v2.0

vidadoble 17.08.12





Títol original: The Posthumous Papers of the Pickwick Club

Charles Dickens, 1837

Traducció: Miquel Casacuberta, 2012

Edició digital: vidadoble (v1.0)

Segona edició: EpubCat (v2.0)

ePUBCat base r1.3





I

Els Pickwickians


El primer raig de llum que il·lumina la foscor, i converteix en un esclat enlluernador aquella obscuritat en què semblava immersa la història anterior de la carrera pública de l’immortal Pickwick, prové de la lectura atenta de l’entrada següent a les Actes del Club de Pickwick, que l’editor d’aquests diaris presenta davant dels seus lectors amb el plaer més elevat, com a prova de la minuciosa atenció, la infatigable assiduïtat i l’acurada discriminació amb què ha portat a terme la seva recerca entre els documents variats que li van ser confiats.

«12 de maig de 1827. Presideix Joseph Smiggers, Esq, V.P.P.M.C.P. [Vicepresident Perpetu i membre del Club de Pickwick]. S’han pres per unanimitat les següents resolucions:

»Que aquesta associació ha sentit llegir, amb sentiments de satisfacció sense reserves, i aprovació incondicional, la comunicació de Samuel Pickwick, Esq, P.G.M.C.P. [President General, Membre del Club de Pickwick], titulada “Especulacions sobre l’origen de les basses de Hampstead, amb algunes observacions sobre la Teoria dels Sorellets”, i que aquesta associació agraeix ferventment per aquests mitjans al dit Samuel Pickwick, Esq, P.G.M.C.P, el treball anomenat.

»Que tot i que aquesta Associació és profundament coneixedora dels avantatges, per a la causa de la ciència, de l’obra a què acaben de referir-se —no pas menys que de les incansables investigacions de Samuel Pickwick, Esq, P.G.M.C.P, a Hornsey, Highgate, Brixton, i Camberwell— no poden passar per alt els inestimables beneficis que inevitablement es derivarien de portar les especulacions d’aquell home docte a un camp més ampli, ampliant els seus viatges, i, consegüentment, dilatant la seva esfera d’observació, per al progrés del coneixement i la difusió de l’aprenentatge.

»Que, amb el punt de vista acabat d’esmentar, aquesta Associació ha pres seriosament en consideració una proposta del dit Samuel Pickwick, Esq, P.G.M.C.P, i tres pickwickians anomenats posteriorment, de formar una nova secció de Pickwickians Units, sota el títol de Societat Corresponsal del Club de Pickwick.

»Que la dita proposta ha rebut la sanció i aprovació d’aquesta Associació.

»Que queda per tant constituïda la Societat Corresponsal del Club de Pickwick; i que Samuel Pickwick, Esq, P.G.M.C.P, Tracy Tupman, Esq, M.P.C. Augustus Snodgrass, Esq, M.P.C, i Nathaniel Winkle, Esq, M.P.C, queden des d’ara nominats i designats membres de la mateixa; i que se’ls prega trametre, de tant en tant, informes autenticats dels seus viatges i investigacions, de les seves observacions sobre caràcter i costums, i la totalitat de les seves aventures, juntament amb totes les narracions i papers a què puguin donar peu l’escena o associacions locals, al Club de Pickwick, amb seu a Londres.

»Que aquesta Associació accepta de bon grat el principi que cada membre de la Societat Corresponsal ha de costejar les seves pròpies despeses de viatge; i que no veu cap objecció que els membres de la dita societat dediquin a les seves indagacions el temps que vulguin, en els mateixos termes.

»Que els membres de l’esmentada Societat Corresponsal sàpiguen, i en queden informats des d’ara, que la seva proposta de pagar el franqueig de les seves cartes, i el port dels seus paquets, ha estat estudiada per aquesta Associació: que aquesta Associació considera tal proposta digna de les grans ments de què ha emanat, i que hi expressa la seva perfecta conformitat».

Un observador casual —afegeix el secretari, a les notes del qual devem la següent relació— un observador casual possiblement no hauria vist res d’extrordinari en el cap pelat, i les ulleres circulars, que es dirigien atentament cap al seu rostre (el del secretari), durant la lectura de les anteriors resolucions; per a aquells que sabien que el cervell gegantí de Pickwick treballava sota aquell front, i que els ulls resplendents de Pickwick pestanyejaven darrere d’aquelles ulleres, l’escena era certament ben interessant. Allí seia l’home que havia seguit fins a la seva font les enormes basses de Hampstead, i somogut amb la seva Teoria dels Sorellets el món científic, tan llis i immòbil com les aigües profundes d’una d’aquelles basses en un dia glacial, o un espècimen tan solitari de l’altra en els amagatalls més profunds d’un pot de terrissa. I molt més interessant va esdevenir l’espectacle quan, adquirint vida i animació plenes, mentre esclatava entre els seus seguidors una crida simultània de «Pickwic», aquell home il·lustre es va enfilar lentament a la cadira Windsor, on prèviament havia estat assegut, i s’adreçà al club que ell mateix havia fundat. Quin esbós representava per a un artista aquella apassionant escena! L’eloqüent Pickwick, amb una mà elegantment oculta darrere dels faldons de la jaqueta, i l’altra movent-se en l’aire per acompanyar la seva ardent declamació; revelant amb la seva posició elevada aquelles malles i polaines que, en un home corrent, haurien pogut passar desapercebudes, però que, quan Pickwick les portava —si podem utilitzar l’expressió— inspiraven admiració i respecte involuntaris; envoltat pels homes que s’havien ofert a compartir els perills dels seus viatges, i que estaven destinats a participar de la glòria dels seus descobriments. A la seva dreta seia el senyor Tracy Tupman —l’excessivament susceptible Tupman, que a la saviesa i l’experiència dels anys madurs afegia l’entusiasme i l’ardor d’un noi en la més interessant i disculpable de les febleses humanes: l’amor. Temps i aliments havien expandit aquella forma en altres temps romàntica; l’armilla negra de seda s’havia tornat cada vegada més arrodonida; polzada a polzada la cadena d’or del rellotge de sota havia desaparegut del radi de visió de Tupman; i gradualment un generós sotabarba havia traspassat els límits de la corbata blanca: però l’ànima de Tupman no havia conegut cap canvi: l’admiració pel bell sexe encara era la seva passió dominant. A l’esquerra del seu gran líder seia el poètic Snodgrass, i prop d’ell l’agosarat Winkle; el primer poèticament embolcallat amb una misteriosa capa blava i un coll de pell canina, i l’últim comunicant una lluïssor addicional a una jaqueta de caça nova verda, un mocador de tartà i un sargil ajustat.

El discurs del senyor Pickwick en aquesta ocasió, juntament amb el debat consegüent, està consignat a les Actes del Club. Totes dues coses mostren una marcada afinitat amb les discussions d’altres personatges cèlebres; i, com que sempre és interessant traçar una semblança entre els fets de grans homes, traslladem l’entrada a aquestes pàgines.

«El senyor Pickwick comentà (diu el secretari) que la fama era estimada pel cor de tots els homes. La fama poètica era estimada pel cor del seu amic Snodgrass; la fama de conquesta era igualment estimada pel seu amic Tupman; i el desig de guanyar fama en els esports per terra, aire i aigua era predominant en el pit del seu amic Winkle. Ell (el senyor Pickwick) no negava estar influït per passions i sentiments humans (aclamacions)… possiblement per febleses humanes (forts crits de “No”); però en relació a aquestes, diria ell, si mai el foc de la presumpció s’escampava pel seu pit, el desig de beneficiar preferentment la raça humana el sufocava eficaçment. La lloança de la humanitat era el seu impuls; la filantropia era la seva oficina d’assegurances. (Vehements aclamacions). Havia sentit un cert orgull —ho confessava francament, i que els seus enemics en traguessin tot el profit que poguessin— havia sentit un cert orgull quan va presentar al món la seva Teoria Sorellera; podria ser cèlebre o podria no ser-ho. (Un crit de “Sí que ho és!”, i una gran aclamació). Faria seva l’afirmació d’aquell honorable pickwickià la veu del qual acabava de sentir: era cèlebre; però si la fama d’aquell tractat havia d’estendre’s fins als confins més remots del món conegut, l’orgull amb què reflexionaria sobre l’autoria d’aquella producció no seria res comparat amb l’orgull amb què mirava al seu voltant, en aquest moment, el més cofoi de la seva existència. (Aclamacions). Era una persona humil. (“No, no”). Tot i així no podia deixar de sentir que l’havien escollit per a un servei de gran honor i de cert perill. Viatjar en aquells temps era complicat, i les ments dels cotxers estaven intranquil·les. Que miressin pertot arreu i contemplessin les escenes que es representaven al seu voltant. Les diligències bolcaven per totes bandes, els cavalls s’encabritaven, les barques sotsobraven, i les calderes rebentaven. (Aclamacions… una veu de “No”). “No!”. (Aclamacions). Que aquell honorable pickwickià que exclamava tan fort “No” sortís i ho negués, si podia. (Aclamacions). Qui era que cridava “No”? (Aclamacions entusiasmades). Era algun home —no volia dir individu (fortes aclamacions)— vanitós i decebut que, gelós de les lloances que s’havien dedicat, potser immerescudament, a les seves investigacions (les del senyor Pickwick), i adolorit per les crítiques que havien rebut els seus propis i febles intents de rivalitzar-hi, ara adoptava aquest vil i calumniós mode de…

»El senyor BLOTTON (d’Aldgate) s’aixecà oportunament. Que potser l’honorable pickwickià es referia a ell? (Crits d’“Ordre, ordre, sí, no, continua, fora, etc.”).

»El senyor Pickwick no volia donar la impressió que se sotmetia a la cridòria. Sí que s’havia referit a l’honorable cavaller. (Gran agitació).

»El senyor BLOTTON només volia dir, doncs, que rebutjava l’acusació falsa i grollera de l’honorable cavaller, amb profund menyspreu. (Grans aclamacions). L’honorable cavaller era un farsant. (Confusió enorme, i forts crits d’“Ordre, ordre”).

»El senyor A. SNODGRASS s’aixecà oportunament. S’enfilà precipitadament a la cadira. (Escolteu). Desitjava saber si es permetria que continués aquesta vergonyosa disputa entre dos membres d’aquell club. (Escolteu, escolteu).

»El president estava ben segur que l’honorable pickwickià retiraria l’expressió que acabava d’utilitzar.

»El senyor BLOTTON, amb tot el respecte possible per la presidència, estava ben convençut que no ho faria.

»El president sentia que era el seu deure imperatiu preguntar a l’honorable cavaller si havia utilitzat l’expressió que acabava d’escapar-se-li en el sentit corrent.

»El senyor BLOTTON no va mostrar cap vacil·lació a dir que no ho havia fet, sinó que havia utilitzat la paraula en el seu sentit pickwickià. (Escolteu, escolteu). Es veia obligat a reconèixer que, personalment, sentia la més alta consideració i estima per l’honorable cavaller; simplement l’havia considerat un farsant segons un punt de vista pickwickià. (Escolteu, escolteu).

»El senyor Pickwick se sentí molt complagut per la justa, càndida i plena explicació del seu honorable amic. Pregava que se l’entengués de seguida, que les seves pròpies observacions havien estat simplement destinades a mostrar una concepció pickwickiana. (Aclamacions.)».

Aquí finalitza l’entrada, i no tenim cap dubte que també ho féu el debat, després d’arribar a un punt tan satisfactori i intel·ligible. No tenim cap declaració oficial dels fets que el lector trobarà consignats en el següent capítol, però han estat detingudament comprovats en cartes i altres autoritats manuscrites, tan inqüestionablement genuïnes com per justificar la seva narració d’una forma enllaçada.





II

El viatge del primer dia

i les aventures del primer vespre;

amb les seves conseqüències.


Aquell puntual servidor de tota feina, el sol, acabava de sortir, i de començar a difondre llum en el matí del tretze de maig de mil vuit-cents vint-i-set, quan el senyor Samuel Pickwick s’alçà com un altre sol d’entre els seus sons, obrí d’una revolada la finestra de la seva cambra i mirà el món de sota. Goswell Street era als seus peus, Goswell Street era a la seva dreta… fins al punt on abastava la seva visió, Goswell Street s’estenia a la seva esquerra; i l’altra banda de Goswell Street era més enllà de la carretera. «Aquest», pensà el senyor Pickwick «són els estrets punts de mira d’aquells filòsofs que, satisfets d’examinar les coses que tenen al davant, no miren les veritats que hi ha amagades més enllà. Jo també podria estar satisfet de contemplar Goswell Street per sempre més, sense cap esforç per penetrar en els països amagats que l’envolten a cada banda». I després de donar expressió a aquesta bella reflexió, el senyor Pickwick procedí a posar-se la roba, i posar la roba al seu bagul. Els grans homes rarament són gaire escrupolosos en el seu abillament; l’operació d’afaitar-se, vestir-se i prendre’s un cafè aviat va quedar enllestida; i, al cap d’una altra hora, el senyor Pickwick, amb el bagul a la mà, el telescopi a la butxaca del seu sobretot, i el quadern a l’armilla, a punt per la recepció de qualsevol descobriment digne de ser anotat, havia arribat a l’estació de carruatges de St. Martin’s-le-Grand.

—Cotxe! —digué el senyor Pickwick.

—Aquí el teniu, senyor —cridà un estrany exemplar de la raça humana, amb una jaqueta de sargil, i davantal del mateix teixit, que, amb una etiqueta de llautó i un número al voltant del coll, semblava un exemplar catalogat d’alguna col·lecció de rareses. Era l’abeurador—. Aquí el teniu, senyor. Au vinga, el primer cotxer! —I quan van haver anat a buscar el primer cotxer a la taverna, on havia estat fumant la primera pipa, el senyor Pickwick i el seu bagul van ser llançats al vehicle.

—Golden Cross —digué el senyor Pickwick.

—Només valdrà un xíling, Tommy —exclamà el conductor enfurrunyat, per a informació del seu amic l’abeurador, mentre el cotxe s’allunyava.

—Quants anys té aquest cavall, amic meu? —preguntà el senyor Pickwick, fregant-se el nas amb el xíling que havia reservat per al trajecte.

—Quaranta-dos —respongué el conductor, mirant-lo de reüll.

—Què! —exclamà el senyor Pickwick, posant la mà al quadern. El conductor repetí l’anterior afirmació. El senyor Pickwick mirà amb molta duresa el rostre de l’home, però els seus trets eren inamovibles, i per tant va anotar immediatament el fet—. I quant temps el feu sortir cada vegada? —preguntà el senyor Pickwick, a la recerca de més informació.

—Dues o tres setmanes —respongué l’home.

—Setmanes! —digué el senyor Pickwick astorat, i el quadern tornà a aparèixer.

—Viu a Pentonwil quan és a casa —comentà fredament el conductor—, però no l’hi portem gaire sovint, a causa de la seva feblesa.

—A causa de la seva feblesa! —reiterà el perplex senyor Pickwick.

—Sempre cau quan el traiem del cotxe —continuà el conductor—, però quan hi està enganxat, el duem molt tibat, ben curt, així no pot caure; i tenim un parell de rodes ben grans, i així quan es mou, corren darrere d’ell, i ell ha de continuar… no pot evitar-ho.

El senyor Pickwick consignà cada paraula d’aquesta exposició en el seu quadern, amb el propòsit de comunicar-ho al club, com un singular exemple de la tenacitat dels cavalls sotmesos a circumstàncies penoses. L’entrada amb prou feines estava completa quan arribaren al Golden Cross. El conductor saltà, i el senyor Pickwick sortí. El senyor Tupman, el senyor Snodgrass i el senyor Winkle, que havien esperat ansiosament l’arribada del seu il·lustre guia, es congregaren per donar-li la benvinguda.

—El preu —digué el senyor Pickwick, allargant el xíling al conductor.

Quin no va ser l’astorament d’aquell home docte, quan aquella incomprensible persona llançà els diners a la vorera, i sol·licità en termes figuratius que se li concedís el plaer de lluitar amb ell (el senyor Pickwick) per aquella quantitat!

—Esteu boig —digué el senyor Snodgrass.

—O borratxo —digué el senyor Winkle.

—O totes dues coses —digué el senyor Tupman.

—Vinga! —digué el cotxer, entrenant els punys amb moviments mecànics—. Vinga… tots quatre.

—Aquí hi ha sarau! —cridaren mitja dotzena de cotxers de lloguer—. A la feina, Sam! —I s’aplegaren engrescadíssims al voltant del grup.

—De què va la batussa, Sam? —preguntà un cavaller amb mànigues negres d’indiana.

—Batussa! —respongué el cotxer—. Per què volen el meu número?

—No volia el vostre número —digué l’astorat senyor Pickwick.

—Per què l’heu apuntat, doncs? —preguntà el cotxer.

—No l’he apuntat —digué el senyor Pickwick indignat.

—Algú s’ho podria creure —continuà el conductor, dirigint-se a la multitud—, algú s’ho podria creure, que un informador pugés al teu cotxe, i no tan sols s’apuntés el teu número, sinó tot allò que dius, posats fer. (Una llum en el senyor Pickwick: era el quadern).

—Això ha fet? —preguntà un altre cotxer.

—Sí, i tant —respongué el primer—; i llavors, després de provocar-me perquè l’agredís, porta aquí tres testimonis per demostrar-ho. Però rebrà, encara que em caiguin sis mesos per això. Vinga! —I el cotxer reboté el barret per terra, amb una irreflexiva negligència per la seva propietat privada, arrencà d’un cop les ulleres del senyor Pickwick, i seguí l’atac amb un cop al nas del senyor Pickwick, un altre al pit del senyor Pickwick, un tercer a l’ull del senyor Snodgrass, i un quart, per variar, a l’armilla del senyor Tupman, i llavors baixà a la carretera, encabat tornà a pujar a la vorera i finalment expulsà tota la provisió temporal d’alè del cos del senyor Winkle; i tot en mitja dotzena de segons.

—On hi ha un oficial? —digué el senyor Snodgrass.

—Poseu-los sota la bomba —suggerí un venedor de pastissos calents.

—Us en penedireu, d’això —panteixà el senyor Pickwick.

—Informadors! —cridava la multitud.

—Vinga —exclamà el cotxer, que havia passat tota l’estona sense parar d’entrenar els punys.

La multitud fins ara havia estat espectadora passiva de l’escena, però quan es va escampar entre ells la notícia que els pickwickians eren informadors, començaren a sondejar amb considerable vivacitat la conveniència de posar en pràctica la proposta del venedor de pastisseria calenta: i aneu a saber quins actes d’agressió personal podrien haver comès, si la baralla no hagués estat interrompuda inesperadament per la intervenció d’un nouvingut.

—De què va la gresca? —digué un jove bastant alt i prim, amb jaqueta verda, que va aparèixer de sobte del pati de la cotxera.

—Informadors! —cridà una altra vegada la multitud.

—No en som —bramà el senyor Pickwick, en un to que, per a qualsevol oient desapassionat, estava carregat de convicció.

—No ho sou, doncs… no ho sou? —digué el jove, dirigint-se al senyor Pickwick, i obrint-se pas a través de la multitud pel procediment infal·lible d’apartar a cops de colze els rostres dels seus components.

Aquell home docte explicà en unes poques paraules apressades l’estat real del cas.

—Veniu, doncs —digué el de la jaqueta verda, arrossegant el senyor Pickwick darrere d’ell per força, i parlant contínuament—. Au, nº 924, agafeu els diners, i aneu-vos-en… respectable cavaller… el conec bé… prou de ximpleries… per aquí, senyor… on són els vostres amics? Tot un error, veig… tant se val… a vegades hi ha accidents… a les millors famílies… cal no rendir-se mai… heu tingut mala sort… aixequeu-lo… poseu-li això a la pipa… li agrada l’aroma?… maleïts bergants. —I amb una tirallonga de frases similars entretallades, pronunciades amb extraordinària volubilitat, el desconegut obrí pas cap a la sala d’espera dels viatgers, on el van seguir de prop el senyor Pickwick i els seus deixebles.

—Ei, cambrer! —cridà el desconegut, prement el timbre amb una violència tremenda—. Gots per a tothom… conyac amb aigua, calent i fort, i dolç, i abundant… té mal a l’ull, senyor? Cambrer! Un bistec cru per a l’ull del cavaller… no hi ha res com un bistec cru per a un morat, senyor; un fanal fred va molt bé, però és inconvenient… quedes remaleïdament estrafolari mitja hora dret al carrer, amb l’ull contra un fanal… eh… molt bo… ha! ha! —I el desconegut, sense parar a agafar alè, engolí d’una tirada mitja pinta del pudent conyac amb aigua i es deixà caure en una cadira amb tanta facilitat com si res estrany no hagués passat.

Mentre els seus tres companys s’atrafegaven a mostrar el seu agraïment a la nova coneixença, el senyor Pickwick tingué temps per examinar la seva roba i el seu aspecte.

Era aproximadament de mitja alçada, però la magror del cos, i la llargada de les cames, li donaven l’aparença de ser molt més alt. La jaqueta verda havia estat un abillament elegant en els dies dels faldons de cua d’oreneta, però evidentment en aquells temps havia adornat un home molt més baix que el desconegut, perquè les mànigues tacades i descolorides amb prou feines li arribaven als punys. La duia cordada fins a la barbeta, amb el risc imminent d’esquinçar-se per l’esquena; i una pitrera vella, sense cap vestigi de coll de camisa, li adornava el coll. Els seus minsos pantalons negres mostraven aquí i allà aquelles clapes brillants que denoten un llarg servei, i estaven cordats molt estretament sobre un parell de sabates cosides i adobades, com per dissimular els mitjons blancs bruts, que resultaven malgrat tot clarament visibles. Els seus llargs cabells negres s’escapaven en onades negligents per sota de cada banda del seu vell barret alçat; i es podien albirar els seus canells nus entre l’extrem dels guants i els punys de les mànigues de la jaqueta. Tenia la cara prima i macilent; però un aire indescriptible d’insolència confiada i perfecte domini de si mateix impregnaven l’home de cap a peus.

Aquest era l’individu a qui el senyor Pickwick contemplava a través de les ulleres (que afortunadament ja havia recuperat), i a qui procedí, quan els seus amics hagueren esgotat les forces, a tornar en termes escollits el seu agraïment més càlid per la seva recent ajuda.

—Tant se val —féu el desconegut, tallant en sec el discurs—, no cal que digueu res més… prou; quin paio tan rude aquell cotxer… sabia fer anar els punys; però si jo hagués estat el vostre amic del paltó verd… maleït siga… li clavo un cop de puny al cap… i tant que sí… en un tres i no res… el dels pastissos també… poca broma.

Aquest coherent discurs fou interromput per l’entrada del cotxer de Rochester, per anunciar que el Commodore era a punt de sortir.

—El Commodore! —digué el desconegut, aixecant-se de cop—. El meu carruatge… lloc reservat… exterior… us deixo que pagueu el conyac amb aigua… no tinc canvi de cinc… plata dolenta… botons de Brummagem… no serveix… no farem res amb això, eh? —I bellugà el cap amb complicitat.

Doncs resulta que el senyor Pickwick i els seus tres companys havien decidit també fer de Rochester el primer lloc d’aturada; i després de confiar a la seva nova coneixença que viatjaven a la mateixa ciutat, acordaren ocupar el seient de la part posterior del carruatge, on podien seure tots junts.

—Amunt —digué el desconegut, ajudant el senyor Pickwick a pujar al sostre amb tanta precipitació com per perjudicar sensiblement el comport greu d’aquell cavaller.

—Gens d’equipatge, senyor? —preguntà el cotxer.

—Qui… jo? Aquest paquet marró de paper d’aquí, això és tot… l’altre equipatge ha anat per vaixell… maletes, clavades… grans com cases… pesants, pesants, maleïdament pesants —respongué el desconegut, mentre s’entaforava tant com podia a la butxaca el paquet de paper marró, que mostrava indicis sospitosos de contenir una camisa i un mocador.

—El cap, el cap… aneu amb compte amb el cap! —exclamà el loquaç desconegut, quan sortien per sota l’arcada baixa que en aquells dies formava l’entrada del pati de la cotxera—. Un lloc terrible… una feina perillosa… l’altre dia… cinc fills… una mare… una senyora alta, que menjaven entrepans… va oblidar l’arcada… xoca… trompada… els fills es giren per mirar… el cap de la mare arrencat… amb l’entrepà a la mà… sense boca on ficar-lo… sense cap de família… espantós, espantós! Mireu Whitehall, senyor? Un lloc magnífic… una finestra petita… algú més hi va deixar el cap, eh, senyor? Tampoc no va vigilar prou… eh, senyor, eh?

—Estic meditant —digué el senyor Pickwick—, l’estranya mutabilitat dels afers humans.

—Ah! Ja us entenc… un dia entra per la porta de palau, i l’endemà surt per la finestra. Filòsof, senyor?

—Un observador de la naturalesa humana, senyor —digué el senyor Pickwick.

—Ah, com jo. La majoria de gent ho són quan tenen poca cosa a fer i menys a aconseguir. Poeta, senyor?

—El meu amic el senyor Snodgrass té una intensa vena poètic —digué el senyor Pickwick.

—Jo també —digué el desconegut—. Un poema èpic… deu mil versos… la revolució de juliol… el vaig compondre sobre el terreny… Mart de dia, Apol·lo de nit… esclaten els canons i ressona la lira.

—Vau ser present en aquell gloriós escenari, senyor? —digué el senyor Snodgrass.

—Present! Esclar; disparava un mosquet… em venia al cap una idea… corria cap a una botiga de vi… l’escrivia… tornava… ziu, bam… una altra idea… una altra vegada cap a la vinateria… ploma i la tinta… tornem-hi… talls i cops d’espasa… un temps noble, senyor. Esportista, senyor? —girant-se abruptament cap al senyor Winkle.

—Una mica, senyor —respongué aquell cavaller.

—Un passatemps magnífic, senyor… un passatemps magnífic… gossos, senyor?

—Justament ara no —digué el senyor Winkle.

—Ah! Hauríeu de criar gossos… uns animals magnífics… unes bèsties molt llestes… una vegada vaig tenir un gos… un pointer… un instint sorprenent… havia sortit a caçar un dia… entrava en un tancat… vaig xiular… el gos es va aturar… vaig tornar a xiular… Ponto… no hi havia manera; ben palplantat… el vaig cridar… Ponto, Ponto… no es volia moure… el gos petrificat… mirant fixament un cartell… vaig mirar, vaig veure una inscripció… «el guardabosc té ordres de disparar contra tots els gossos que es trobin en aquest tanca».… no hi havia manera que passés… un gos meravellós… valuós aquell gos… molt.

—Una circumstància singular aquesta —digué el senyor Pickwick—. Em permetreu que en prengui nota?

—Certament, senyor, certament… tinc cent anècdotes més del mateix animal. Una noia molt bonica, senyor —(al senyor Tracy Tupman, que havia dedicat diverses ullades antipickwickianes a una jove dama al costat de la carretera).

—Molt! —digué el senyor Tupman.

—Les noies angleses no són tan boniques com les espanyoles… unes criatures nobles… cabells atzabeja… ulls negres… formes precioses… unes dolces criatures… belles.

—Heu estat a Espanya, senyor? —digué el senyor Tracy Tupman.

—Hi vaig viure… una eternitat.

—Moltes conquestes, senyor? —preguntà el senyor Tupman.

—Conquestes! Milers. Don Bolaro Fizzgig… gran d’Espanya… filla única… Donna Christina… una criatura esplèndida… m’estimava fins a la follia… pare gelós… filla amb un alt esperit… un anglès atractiu… Donna Christina desesperada… àcid prússic… jo portava un drenatge al bagul… operació enllestida… el vell Bolaro extasiat… consenteix a la nostra unió… ajuntem les mans i un torrent de llàgrimes… una història romàntica… molt.

—És a Anglaterra ara, la dama, senyor? —preguntà el senyor Tupman, a qui la descripció dels seus encants havia produït una poderosa impressió.

—Morta, senyor… morta —digué el desconegut, aplicant al seu ull dret el concís residu d’un mocador molt vell de batista—. Mai vaig recuperar el drenatge… la constitució afeblida… va caure víctima.

—I el seu pare? —preguntà el poètic Snodgrass.

—Remordiment i aflicció —respongué el desconegut—. Desaparició sobtada… enraonies per tota la ciutat… vam buscar pertot arreu sense èxit… la font pública de la plaça gran de cop i volta va deixar de cantar… van passar setmanes… encara no anava… van llogar treballadors per netejar-la… van buidar l’aigua… van descobrir el sogre amb el cap a la canonada principal, amb una confessió detallada a la bota dreta… el van treure, i la font va tornar a cantar, tan bé com sempre.

—Em permetreu que anoti aquesta petita romança, senyor? —digué el senyor Snodgrass, profundament afectat.

—I tant, senyor, i tant… cinquanta més si voleu sentir-les… una estranya vida, la meva… una història força curiosa… no pas extraordinària, però sí singular.

D’aquesta manera, amb una gerra ocasional de cervesa, a tall de parèntesi, quan el cotxe canviava de cavalls, va procedir el desconegut, fins que arribaren al pont de Rochester, i els quaderns, tant el del senyor Pickwick com el del senyor Snodgrass, estaven completament plens de seleccions de les seves aventures.

—Quines magnífiques ruïnes! —digué el senyor Augustus Snodgrass, amb tot el fervor poètic que el distingia, quan arribaren a les envistes de l’imponent castell antic.

—Quina visió per a un antiquari! —foren les paraules exactes que sortiren de la boca del senyor Pickwick, mentre s’apropava el telescopi a l’ull.

—Ah! Un lloc magnífic —digué el desconegut—, un esplèndid munt de… parets severes… arcades tentinejant… foscos racons… escales enderrocades… i una antiga catedral a més… olor de terra… els peus dels pelegrins van desgastar els vells esglaons… petites portes saxones… confessionaris que semblen les taquilles dels teatres… uns individus ben estrafolaris aquells monjos… papes, i tresorers dels senyors, i tota mena de tipus antics, amb grans cares vermelles, i nassos trencats, apareixent cada dia… amb justacòs de color de dant, a més… canons d’ignició… sarcòfags… un lloc magnífic… també velles llegendes… estranyes històries: fabulós. —I el desconegut continuà el seu soliloqui fins que arribaren a la Fonda del Toro, a High Street, on el cotxe s’aturà.

—Us quedeu aquí, senyor? —preguntà el senyor Nathaniel Winkle.

—Aquí… jo no… però faríeu bé de quedar-vos-hi… bona casa… llits magnífics… Wright és a la porta següent, bo, molt bo… mitja corona a la factura si mires el cambrer… et cobren més si sopes a casa d’un amic que si sopessis a la sala de cafè… uns paios estranys… molt.

El senyor Winkle es girà cap al senyor Pickwick i murmurà unes paraules; un murmuri passà del senyor Pickwick al senyor Snodgrass, del senyor Snodgrass al senyor Tupman, i intercanviaren moviments de cap en senyal d’assentiment. El senyor Pickwick s’adreçà al desconegut.

—Aquest matí ens heu retut un servei molt important, senyor —digué—, ens permetreu mostrar un petit senyal de la nostra gratitud suplicant el favor de la vostra companyia a l’hora de sopar?

—Un gran plaer… no voldria imposar res, però l’aviram rostit amb bolets… deliciós! A quina hora?

—A veure —respongué el senyor Pickwick, consultant el rellotge—, ara són gairebé les tres. Diguem a les cinc?

—Em sembla excel·lent —digué el desconegut—, a les cinc puntuals… fins llavors… cuideu-vos. —I aixecant-se el barret unes polzades, i tornant-se’l a posar distretament, molt decantat a una banda, el desconegut, amb la meitat del paquet de paper marró sortint-li de la butxaca, caminà enèrgicament pati amunt i girà cap a High Street.

—Evidentment ha viatjat per molts països, i és un atent observador d’homes i coses —digué el senyor Pickwick.

—M’agradaria veure el seu poema —digué el senyor Snodgrass.

—M’agradaria haver vist aquell gos —digué el senyor Winkle.

El senyor Tupman no digué res; però pensava en Donna Christina, el drenatge i la font; i els ulls se li ompliren de llàgrimes.

Després de llogar una sala d’estar privada, inspeccionar dormitoris i encarregar el sopar, el grup sortí a veure la ciutat i el barri veí.

No ens sembla, a partir d’una lectura atenta de les notes del senyor Pickwick sobre les quatre ciutats, Stroud, Rochester, Chatham i Brompton, que les seves impressions difereixin en cap aspecte material de les d’altres viatgers que han passat pel mateix territori. La seva descripció general és fàcil de resumir.

«Els principals productes d’aquestes ciutat», diu el senyor Pickwick «semblen ser soldats, mariners, jueus, guix, gambes, funcionaris i treballadors portuaris. Els articles exposats a la venda en els carrers públics són principalment estris marins, caramels tous d’ametlles, pomes, peix pla i ostres. Els carrers presenten un aspecte alegre i animat, ocasionat sobretot pel caràcter festiu dels militars. Resulta veritablement encantador per a una ment filantròpica veure aquests homes gallards tambalejant-se sota la influència de l’esperit, tant animal com líquid; molt especialment quan recordem que seguir-los, i bromejar amb ells, proporciona una diversió barata i innocent a la població infantil. Re», afegeix el senyor Pickwick «pot ser excessiu per al seu bon humor. No fou sinó el dia abans de la meva arribada que un d’ells havia estat grollerament insultat a casa d’un taverner. La cambrera s’havia negat categòricament a servir-li més licor; i per això ell (amb una actitud purament jovial) havia tret la baioneta i ferit la noia a l’espatlla. I tanmateix aquest excel·lent individu fou el primer de baixar l’endemà al matí a la casa i expressar la seva disposició a passar per alt la qüestió i oblidar el que havia passat».

«El consum de tabac en aquestes ciutat», continua el senyor Pickwick «deu ser molt gran, i l’olor que impregna els carrers deu resultar summament exquisida per a aquells que són grans amants de fumar. Un viatger superficial podria posar objeccions a la brutícia, que és la seva característica més destacada; però per a aquells que la veuen com un indicatiu del tràfec i la prosperitat comercial, resulta veritablement gratificant».

A les cinc en punt arribà el desconegut, i poc després el sopar. S’havia desempallegat del paquet de paper marró, però no havia fet cap modificació en el seu abillament, i estava, si era possible, més loquaç que mai.

—Què és això? —preguntà, quan el cambrer apartà una de les tapes.

—Llenguado, senyor.

—Llenguado… ah! Un peix magnífic… tot ve dels propietaris de diligències de Londres, sopars de polítics… transport de llenguado… dotzenes de cistells… uns paios astuts. Copa de vi, senyor.

—Amb molt de gust —digué el senyor Pickwick; i el desconegut prengué vi, primer amb ell, després amb el senyor Snodgrass, després amb el senyor Tupman, després amb el senyor Winkle, i encabat amb tot el grup junt, gairebé tan ràpid com parlava.

—Un diantre d’embolic a l’escala, cambrer —digué el desconegut—. Embalums que pugen… fusters que baixen… llums, miralls, arpes. Què es prepara?

—Un ball, senyor —digué el cambrer.

—Una assemblea, eh?

—No, senyor, res d’assemblea, senyor. Un ball a favor d’una societat benèfica, senyor.

—Sap si hi ha moltes dones belles en aquesta ciutat, senyor? —preguntà el senyor Tupman, amb gran interès.

—Esplèndides… magnífiques. Kent, senyor… tothom coneix Kent… pomes, cireres, balls i dones. Copa de vi, senyor!

—Amb molt de gust —respongué el senyor Tupman. El desconegut omplí i buidà.

—M’agradaria molt anar-hi —digué el senyor Tupman, reprenent el tema del ball—, molt.

—Venen entrades al bar, senyor —intervingué el cambrer—; mitja guinea cadascuna, senyor.

El senyor Tupman tornà a expressar un desig sincer de ser present a la festa; però, en no trobar resposta als ulls enfosquits del senyor Snodgrass, o en la mirada abstreta del senyor Pickwick, es dedicà amb gran interès al porto i les postres, que acabaven de col·locar damunt de la taula. El cambrer es retirà, i el grup es quedà a gaudir del parell d’hores agradables que segueixen el sopar.

—Perdoneu, senyor —digué el desconegut—, l’ampolla quieta… feu-la rodar… pel camí del sol… pel trau del botó… res d’escorrialles —i buidà la copa, que havia omplert uns dos minuts abans, i en serví una altra, amb l’aire de qui ja hi està avesat.

El vi circulà, i n’encarregaren una nova provisió. El visitant parlava, els pickwickians escoltaven. El senyor Tupman se sentia a cada moment més disposat per al ball. El rostre del senyor Pickwick lluïa amb una expressió de filantropia universal, i el senyor Winkle i el senyor Snodgrass quedaren profundament adormits.

—A dalt ja comencen —digué el desconegut—. Escolteu la gent… violins afinant-se… ara l’arpa… ja comencen. —Els diversos sons que s’obrien pas cap a baix anunciaven el principi de la primera quadrilla.

—Com m’agradaria anar-hi —digué una altra vegada el senyor Tupman.

—A mi també —digué el desconegut—. Maleït equipatge… aquests vaixells de costa tan lents… res per posar-me… és estrany, oi?

La benevolència general era un dels trets més importants de la teoria pickwickiana, i ningú observava un principi tan noble amb tant de zel com el senyor Tracy Tupman. El nombre de casos documentats a les Actes de la Societat en què aquell home excel·lent va recórrer a objectes de caritat procedents de les cases d’altres membres pel que fa a peces de roba en desús o alleujament pecuniari és gairebé increïble.

—Em faria molt feliç prestar-vos una muda de roba amb aquest propòsit —digué el senyor Tracy Tupman—, però sou força prim, i jo estic…

—Bastant gras… un Bacus crescut… les fulles tallades… descavalcat de la bóta, i vestit amb llana de Kersey, eh?… no pas destil·lat dues vegades, sinó mòlt dues vegades… ha! ha! Passeu el vi.

Si el senyor Tupman estava una mica indignat davant del to peremptori amb què se li demanava que passés el vi, que el desconegut trascolava tan ràpid, o si se sentia molt justament escandalitzat davant el fet que un membre influent del Club de Pickwick fos ignominiosament comparat amb un Bacus descavalcat, és un fet que encara no s’ha comprovat plenament. Féu circular el vi, tossí dues vegades, i durant uns segons mirà el desconegut amb una severa intensitat; com que aquell individu, però, semblava perfectament serè, i del tot calmat sota el seu minuciós escrutini, gradualment es relaxà i tornà al tema del ball.

—Estava a punt de comentar, senyor —digué— que tot i que la meva vestimenta seria massa gran, un conjunt del meu amic, el senyor Winkle, potser us escauria més.

El desconegut prengué la mida del senyor Winkle amb un cop d’ull, que brillà de satisfacció mentre deia:

—Just el que em cal.

El senyor Tupman mirà al seu voltant. El vi, que havia exercit la seva somnífera influència sobre el senyor Snodgrass i el senyor Winkle, havia emboirat els sentits del senyor Pickwick. Aquell cavaller havia passat gradualment per les diverses fases que precedeixen la letargia del sopar, i les seves conseqüències. Havia experimentat les transicions habitual des del punt més alt de la sociabilitat fins a la profunditat de l’aflicció, i de la profunditat de l’aflicció fins al punt més alt de la sociabilitat. Com un fanal de gas del carrer que rep l’embat del vent a la canella, havia exhibit per un moment una brillantor poc natural, i llavors s’enfonsà tan avall com per resultar amb prou feines perceptible; després d’un breu interval, havia tornat a esclatar i lluir durant un moment; llavors parpellejà amb una mena de llum incerta i vacil·lant abans d’apagar-se del tot. Tenia el cap enfonsat al pit, i un ronc continu, amb alguna ocasional ennuegada parcial, eren les úniques indicacions audibles de la presència d’aquell gran home.

La temptació de ser present al ball, de formar-se les primeres impressions sobre la bellesa de les dames de Kent, era forta per al senyor Tupman. La temptació d’emportar-s’hi el desconegut era igualment gran. No coneixia el lloc ni els seus habitants, i el desconegut semblava posseir un coneixement tan gran de totes dues coses com si hagués viscut allí des de la seva infantesa. El senyor Winkle estava adormit, i el senyor Tupman tenia prou experiència en aquells assumptes per saber que, en el moment que es despertés, seguint el curs ordinari de la natura, rodolaria feixugament cap al llit. Estava indecís.

—Ompliu la copa, i passeu el vi —digué l’infatigable visitant.

El senyor Tupman féu tal com li demanava; i l’estímul addicional de l’última copa refermà la seva determinació.

—La cambra de Winkle és a l’interior de la meva —digué el senyor Tupman—; no podria fer-li entendre el que vull, si ara el despertés, però sé que té un conjunt en una bossa de viatge; i suposant que us ho poséssiu per al ball, i us ho traguéssiu quan tornéssim, podria tornar-lo al seu lloc sense molestar-lo en absolut.

—Fabulós —digué el desconegut—. Un pla famós… quina situació tan remaleïdament estranya… catorze jaquetes a les maletes, i em veig obligat a portar la d’un altre home… molt bona idea, aquesta… molt.

—Hem de comprar les entrades —digué el senyor Tupman.

—No paga la pena descanviar una guinea —digué el desconegut—, fem-ho a cara i creu a veure qui paga per tots dos… jo demano; vós tireu… primera vegada… dona… dona… dona embruixadora. —I el sobirà caigué amb el drac (anomenat per cortesia una dona) de cara cap amunt.

El senyor Tupman féu sonar la campana, adquirí les entrades i encarregà candelers de dormitori. Al cap d’un quart d’hora el desconegut estava completament abillat amb un conjunt del senyor Nathaniel Winkle.

—És una jaqueta nova —digué el senyor Tupman, mentre el desconegut s’examinava amb gran complaença en un mirall de cos sencer—; la primera feta amb el botó del nostre club. I cridà l’atenció del seu company sobre el gran botó daurat que mostrava un bust del senyor Pickwick al centre, i les lletres C. P. a cada banda.

—C.P. —digué el desconegut— estranya presentació, retrat d’un vell i C.P… què significa C.P.? Capa Peculiar, oi?

El senyor Tupman, amb creixent indignació i gran importància, explicà l’emblema místic.

—Bastant curt de cintura, oi? —digué el desconegut, doblegant-se per captar una imatge al mirall dels botons de la cintura, que li quedaven a mitja esquena—. Com la jaqueta d’un carter interurbà… quines jaquetes tan estrafolàries, aquelles… fetes per contracte… sense prendre les mides… misteriosos decrets de la Providència… tots els homes baixos reben jaquetes llargues… tots els homes llargs les reben curtes. —I així sense parar, el nou company del senyor Tupman s’ajustà el seu vestit, o més ben dit el vestit del senyor Winkle; i, acompanyat pel senyor Tupman, ascendí les escales que duien a la sala de ball.

—Noms, senyor? —digué l’home de la porta. El senyor Tracy Tupman s’avançava a anunciar els seus propis títols, quan el desconegut ho impedí.

—Res de noms —i llavors xiuxiuejà al senyor Tupman—: No convé dir els noms… no són coneguts… noms molt bons a la seva manera, però no pas destacats… noms fabulosos per a una petita festa, però no faran gens d’impressió en assemblees públiques… millor d’incògnit… cavallers de Londres… forasters distingits… res. —La porta s’obrí d’una revolada, i el senyor Tracy Tupman i el desconegut entraren a la sala de ball.

Era una sala llarga, amb bancs revestits de carmesí i espelmes de cera en aranyes de vidre. Els músics estaven confinats amb seguretat en un cadafal, i dos o tres grups de balladors executaven sistemàticament les quadrilles. Hi havia dues taules de cartes preparades a la sala de joc contigua, i dos parells de velles dames, i un nombre corresponent de musculosos cavallers, hi feien partides de whist.

Després que sonés el final, els balladors es passejaren per la sala, i el senyor Tupman i el seu company es col·locaren en un racó per observar els presents.

—Unes dones encantadores —digué el senyor Tupman.

—Espereu un moment —digué el desconegut—, ens divertirem aviat… els senyorassos encara no han vingut… és un lloc estrany… els treballadors del port de rang superior no coneixen els treballadors del port de rang inferior… els treballadors del port de rang inferior no coneixen la petita aristocràcia… la petita aristocràcia no coneix els botiguers… el comissari no coneix ningú.

—Qui és aquell nen dels cabells clars i ulls rosats, que porta disfressa? —preguntà el senyor Tupman.

—Xxt! Sisplau… ulls rosats… disfressa… nen… ximpleries… estendard del 97…l’honorable Wilmot Snipe… gran família… els Snipe… molt.

—Sir Thomas Clubber, Lady Clubber i les senyoretes Clubber! —cridà l’home de la porta amb una veu estentòria. Una gran sensació va recórrer tota la sala per l’entrada d’un cavaller alt amb jaqueta blava i botons brillants, una gran dama vestida de setí blau, i dues dames joves, d’una escala similar, en vestits de moda del mateix color.

—Comissari… cap de la drassana… un gran home… un home extraordinàriament gran —xiuxiuejà el desconegut a l’orella del senyor Tupman, mentre el comitè benèfic introduïa Sir Thomas Clubber i família a la part alta de la sala. L’honorable Wilmot Snipe, i altres cavallers distingits es congregaren per retre homenatge a les senyoretes Clubber; i Sir Thomas Clubber restà molt tibat, mirant majestuosament els presents per damunt del seu mocador negre.

—El senyor Smithie, la senyora Smithie i les senyoretes Smithie —fou el següent anunci.

—Què és el senyor Smithie? —preguntà el senyor Tracy Tupman.

—Alguna cosa de la drassana —respongué el desconegut. El senyor Smithie s’inclinà deferent cap a Sir Thomas Clubber; i Sir Thomas Clubber respongué a la salutació amb condescendència intencionada. Lady Clubber dirigí una mirada telescòpica cap a la senyora Smithie i família a través del seu monocle i la senyora Smithie fità al seu torn la senyora Algú-altre, el marit de la qual no formava part en absolut de la drassana.

—Coronel Bulder, senyora del Coronel Bulder i senyoreta Bulder —foren les següents arribades.

—Cap de la guarnició —digué el desconegut, en resposta a la mirada interrogativa del senyor Tupman.

La senyoreta Bulder fou rebuda càlidament per les senyoretes Clubber; la salutació entre la senyora del Coronel Bulder i Lady Clubber fou d’allò més afectuosa; el Coronel Bulder i Sir Thomas Clubber intercanviaren capses de rapè, i semblaren talment un parell d’Alexander Selkirks: monarques de tot allò que divisaven.

Mentre l’aristocràcia d’aquell lloc —els Bulder, Clubber i Snipe— preservaven així la seva dignitat a l’extrem superior de la sala, les altres classes de societat imitaven el seu exemple en altres parts. Els oficials menys aristocràtics del 97 es consagraven a les famílies dels funcionaris menys importants de la drassana. Les esposes dels procuradors, i la del mercader de vi, encapçalaven un altre grau (l’esposa del cerveser visità els Bulder); i la senyora de Tomlinson, l’encarregat de l’oficina de correus, semblava haver estat escollida per consentiment mutu la dirigent de la classe comerciant.

Un dels personatges presents més populars en el seu propi cercle era un home menut i gras, amb un cercle de cabells negres drets al voltant del cap, i una extensa planura calba al capdamunt: el doctor Slammer, cirurgià del 97è regiment. El metge prenia rapè amb tothom, xerrava amb tothom, reia, ballava, feia acudits, jugava a whist, feia de tot i era a tot arreu. A aquestes ocupacions, variades com eren, el menut doctor n’afegia una de més important que cap: era infatigable en la seva atenció a una menuda vídua vella, l’esplèndid vestit de la qual i la seva profusió d’adorns insinuaven uns complements d’allò més oportuns a uns ingressos limitats.

En el metge, i la vídua, havien tingut fixos els ulls tant el senyor Tupman com del seu company durant algun temps, quan el desconegut trencà el silenci.

—Molts diners… una noia granadeta… doctor pompós… no és mala idea… ens divertirem —foren les frases intel·ligibles que li sortiren dels llavis. El senyor Tupman el mirà inquisitivament a la cara—. Ballaré amb la vídua —digué el desconegut.

—Qui és? —preguntà el senyor Tupman.

—No ho sé… no l’he vista mai en ma vida… talleu el pas al metge… ja ve. —El desconegut travessà immediatament la sala; i, repenjant-se en un faldar de xemeneia, començà a mirar fixament amb un aire d’admiració respectuosa i malenconiosa el rostre gras de la menuda i vella dama. El senyor Tupman s’ho mirava amb un mut astorament. El desconegut progressava ràpidament; el menut doctor ballava amb una altra dama; la vídua deixà caure el ventall; el desconegut el recollí i el presentà… un somriure… una inclinació… una reverència… unes paraules de conversa. El desconegut anà audaçment cap al mestre de cerimònies i tornà amb ell; una petita pantomima introductòria; i el desconegut i la senyora Budger ocuparen els seus llocs en una quadrilla.

La sorpresa del senyor Tupman davant d’aquest procediment sumari, tot i ser molt gran, no era res comparada amb l’astorament del metge. El desconegut era jove, i la vídua se sentia afalagada. Les atencions del doctor passaren inadvertides a la vídua; i la indignació del metge es dirigí totalment cap al seu impertorbable rival. El doctor Slammer estava paralitzat. Ell, el doctor Slammer, del 97è, quedar eclipsat en un moment per un home a qui abans ningú havia vist mai, i a qui no coneixia ningú ni tan sols ara! El doctor Slammer… el doctor Slammer del 97è, rebutjat! Impossible! No podia ser! Sí, era; allí els tenia. Què! Ara presentava el seu amic! On s’és vist! Tornà a mirar, i es trobà en la penosa necessitat d’admetre la veracitat de la seva òptica; la senyora Budger ballava amb el senyor Tracy Tupman; no hi havia error possible. Allí era la vídua davant seu, botant cap aquí i cap allà, amb un vigor insòlit; i el senyor Tracy Tupman saltironava al seu voltant, amb una cara que expressava la més intensa solemnitat, ballant (tal com fa molta gent) com si una quadrilla no fos una cosa per riure, sinó una dura prova per als sentiments, per enfrontar-se a la qual cal una resolució inflexible.

En silenci i amb paciència va suportar tot això el doctor, i tots els gots de vi calent que passaren de mà en mà, i l’atenció a les copes, els viatges precipitats a buscar galetes i el coqueteig que seguiren; però, uns segons després que el desconegut hagués desaparegut per acompanyar la senyora Budger al seu carruatge, sortí rabent de la sala amb cada partícula de la seva indignació, fins ara continguda, traspuant, en plena efervescència, per totes les parts del seu rostre, suant de passió.

El desconegut tornava, i el senyor Tupman era al seu costat. Parlava en to baix, i reia. El menut doctor estava assedegat de llevar-li la vida. Ell estava exultant. Havia triomfat.

—Senyor! —digué el metge, amb una veu paorosa, mostrant una targeta i retirant-se cap a un angle del passadís—. Em dic Slammer, doctor Slammer, senyor… 97è Regiment… caserna Chatham… la meva targeta, senyor, la meva targeta. —Hauria afegit més coses, però la seva indignació l’ennuegava.

—Ah! —respongué fredament el desconegut—. Slammer… molt agraït… tot un detall… no estic malalt per ara, Slammer… però quan me’n posi, truco a casa seva.

—Sou… sou un trampós, senyor —panteixà el furiós doctor—, un cagacalces… un covard… un mentider… un… un… res no us induirà a donar-me la vostra targeta, senyor!

—Oh! Ja ho entenc —digué el desconegut, mig a banda—, el vi calent és massa fort aquí… un propietari generós… que ximplet… molt… la gasosa és molt millor… sales caldejades… cavallers ancians… ho paguen al matí… que cruel… que cruel. —I avançà una passa o dues.

—Us allotgeu en aquesta casa, senyor —digué l’indignat homenet—; ara esteu embriagat, senyor; sentireu parlar de mi al matí, senyor. Us hi trobaré, senyor; us hi trobaré.

—És més fàcil que no m’hi trobeu —respongué l’impassible desconegut.

El doctor Slammer mostrà una inexpressable ferotgia, mentre s’encastava el barret al cap amb un batzac indignat; i el desconegut i el senyor Tupman pujaren a l’habitació de l’últim a tornar el plomatge manllevat a l’inconscient Winkle.

Aquell cavaller estava profundament adormit; la devolució aviat estigué enllestida. El desconegut estava extremament alegre; i el senyor Tracy Tupman, com que estava força desconcertat, entre el vi, el vi calent, les llums i les dames, pensà que tot plegat era un magnífic acudit. El seu nou amic se n’anà; i, després d’experimentar una certa dificultat per trobar el forat de la gorra de dormir destinat a encabir-hi el cap, i finalment trabucar el canelobre en els esforços per posar-se-la, el senyor Tracy Tupman aconseguí ficar-se al llit amb una sèrie de complicades evolucions, i poc després s’enfonsava en el repòs.

Amb prou feines acabaven de tocar les set l’endemà al matí, quan la capacitada ment del senyor Pickwick fou desvetllada de l’estat d’inconsciència en què el son l’havia submergit, per un fort truc a la porta de la seva cambra.

—Qui hi ha? —féu el senyor Pickwick, incorporant-se al llit.

—El portamaletes, senyor.

—Què voleu?

—Sisplau, senyor, podríeu dir-me quin cavaller del vostre grup porta un conjunt blau clar, amb un botó daurat amb les lletres C.P.?

«L’han deixat per raspallar», pensà el senyor Pickwick, «i l’home ha oblidat a qui pertany».

—El senyor Winkle —cridà—, tres portes més avall a mà dreta.

—Gràcies, senyor —digué el portamaletes, i se n’anà.

—Què passa? —exclamà el senyor Tupman, quan un fort truc a la seva porta el desvetllà del son reparador.

—Puc parlar amb el senyor Winkle, senyor? —respongué el portamaletes des de l’exterior.

—Winkle… Winkle! —cridà el senyor Tupman, cap a la cambra interior.

—Ep! —respongué una veu feble entre els llençols.

—Us demanen… algú a la porta. —I, després d’esforçar-se a articular tot això, el senyor Tracy Tupman es va girar i quedà una altra vegada profundament adormit.

—Em demanen! —digué el senyor Winkle, saltant ràpidament del llit, i posant-se unes quantes de roba—. Em demanen! A aquesta distància de la ciutat… qui diantre pot demanar-me?

—Un cavaller a la sala de cafè, senyor —respongué el portamaletes, quan el senyor Winkle obrí la porta i s’hi encarà—; el cavaller diu que no us entretindrà ni un moment, senyor, però que no pot acceptar una negativa.

—Que estrany! —digué el senyor Winkle—. Baixo de seguida. S’embolicà apressadament en un xal de viatge i un batí, i baixà. Una vella i un parell de cambrers netejaven la sala de cafè, i un oficial en uniforme de feina mirava per la finestra. Es girà en entrar el senyor Winkle, i féu una rígida inclinació de cap. Després d’ordenar als servents que es retiressin, i tanquessin amb molt de compte la porta, digué:

—El senyor Winkle, suposo?

—Em dic Winkle, senyor.

—No estareu sorprès, senyor, quan us informi que he vingut aquí aquest matí en nom del meu amic, el doctor Slammer, del 97è.

—El doctor Slammer! —digué el senyor Winkle.

—El doctor Slammer. M’ha pregat que expressi la seva opinió que la vostra conducta d’ahir al vespre fou d’una mena que cap cavaller podria tolerar; i —afegí— que cap cavaller tindria envers un altre.

L’astorament del senyor Winkle era massa autèntic, i massa evident, per escapar de l’observació de l’amic del doctor Slammer; aquest per tant prosseguí:

—El meu amic, el doctor Slammer, m’ha suplicat que expressés el seu ferm convenciment que estàveu embriac durant una part del vespre, i possiblement inconscient de l’abast de l’insult de què us vau fer culpable. M’ha encarregat dir que si al·legueu això com a excusa pel vostre comportament, consentirà a acceptar una disculpa escrita, del vostre puny i lletra, a dictat meu.

—Una disculpa escrita! —repetí el senyor Winkle, en el to d’esbalaïment més emfàtic.

—Naturalment ja sabeu l’alternativa —respongué fredament el visitant.

—Us han confiat aquest missatge per a mi amb el meu nom? —preguntà el senyor Winkle, l’intel·lecte del qual estava confós sense esperança per aquesta extraordinària conversa.

—Jo personalment no hi era present —respongué el visitant—, i com a conseqüència de la vostra ferma negativa a donar la vostra targeta al doctor Slammer, aquell cavaller em va pregar d’identificar el portador d’una jaqueta ben poc corrent… un conjunt blau clar, amb un botó daurat que mostrava un bust i les lletres C.P.

El senyor Winkle tentinejà efectivament de sorpresa en sentir descriure el seu propi vestit de manera tan detallada. L’amic del doctor Slammer prosseguí:

—Per les indagacions que he fet al bar, fa un moment, he quedat convençut que el propietari de la jaqueta en qüestió va arribar, amb tres cavallers, ahir a la tarda. Immediatament he enviat un missatge al cavaller descrit com el cap aparent de la colla, i ell de seguida ha fet referència a vós.

Si la torre principal del castell de Rochester s’hagués posat de sobte a caminar des dels seus fonaments, i s’hagués col·locat davant de la finestra de la sala de cafè, la sorpresa del senyor Winkle no hauria estat res comparada amb el profund astorament amb què havia sentit aquestes paraules. La seva primera impressió fou que li havien robat la jaqueta.

—Em permetreu que us retingui un moment? —digué.

—I tant —respongué l’inoportú visitant.

El senyor Winkle va córrer ràpidament cap al pis de dalt, i amb mans tremoloses obrí la bossa. La jaqueta era al seu lloc habitual, però exhibint, en examinar-la atentament, indicis evidents d’haver estat usada la nit anterior.

—Ha de ser així —digué el senyor Winkle, deixant caure la jaqueta de les mans—. Vaig prendre massa vi després de sopar, i tinc un record molt vague de caminar pels carrers, i fumar després un cigar. El fet és que estava molt begut… em devia canviar de jaqueta… anar en algun lloc… i insultar algú… no en tinc cap dubte; i aquest missatge n’és la terrible conseqüència. —Tot dient això, el senyor Winkle reféu les seves passes en direcció a la sala de cafè, amb la llòbrega i terrible resolució d’acceptar el desafiament del marcial doctor Slammer, i atenent-se a les pitjors conseqüències que poguessin resultar-ne.

A aquesta determinació el senyor Winkle s’hi veia empès per una varietat de consideracions, la primera de les quals fou la seva reputació al club. Sempre havia estat considerat una alta autoritat en totes les qüestions d’esport i destresa, tant ofensiva, defensiva com inofensiva; i si, en aquesta primera ocasió en què se’l posava a prova, reculava davant de la fatalitat, als ulls del seu guia el seu nom i la seva reputació quedarien malmesos per sempre. A més, recordava haver sentit conjecturar sovint per part de gent no iniciada en aquells assumptes que, per un acord entre els padrins, les pistoles rarament es carregaven amb bala; i, a més a més, reflexionà que, si sol·licitava al senyor Snodgrass que actués com a padrí seu, i pintava el perill en termes vehements, aquell cavaller possiblement podria comunicar la notícia al senyor Pickwick, que certament no perdria temps a transmetre-ho a les autoritats locals, i així impedir la mort o mutilació del seu seguidor.

Aquests eren els seus pensaments quan tornà a la sala de cafè, i féu saber la seva intenció d’acceptar el repte del metge.

—M’enviareu un amic, per pactar l’hora i el lloc de la cita? —digué l’oficial.

—Del tot innecessari —respongué el senyor Winkle—; digueu-me’ls i més tard puc procurar l’assistència d’un amic.

—Diguem… aquest vespre a la posta de sol? —preguntà l’oficial, en un to despreocupat.

—Molt bé —respongué el senyor Winkle, tot i que en el seu cor pensava que molt malament.

—Coneixeu Fort Pitt?

—Sí; el vaig veure ahir.

—Si us preneu la molèstia de girar cap al camp que voreja la fossa, agafeu el viarany cap a l’esquerra quan arribeu a un angle de la fortificació, i seguiu endavant fins que em vegeu, us duré a un lloc apartat, on l’afer es pot resoldre sense temor d’interrupcions.

«Temor d’interrupcions», pensà el senyor Winkle.

—Res més a disposar, crec —digué l’oficial.

—No se m’acut res més —respongué el senyor Winkle—. Bon dia.

—Bon dia. —I l’oficial xiulà una alegre tonada mentre s’allunyava a grans gambades.

L’esmorzar d’aquell matí va transcórrer feixugament. El senyor Tupman no es trobava en condicions de llevar-se, després de la inusitada dissipació de la nit prèvia; el senyor Snodgrass semblava estar sota una poètica depressió d’esperit; i fins i tot el senyor Pickwick mostrava una inclinació insòlita al silenci i l’aigua amb soda. El senyor Winkle esperava impacientment la seva oportunitat: no trigà a arribar. El senyor Snodgrass proposà una visita al castell, i com que el senyor Winkle era l’únic membre del grup disposat a passejar, sortiren junts.

—Snodgrass —digué el senyor Winkle, quan hagueren sortit del carrer públic—. Snodgrass, estimat amic, puc confiar en la vostra discreció? —Mentre ho deia, esperava d’allò més ferventment i tenaç que no fos així.

—Esclar —respongué el senyor Snodgrass—. Escolta el meu jurament…

—No, no —interrompé Winkle, aterrit davant la idea que el seu company s’empenyorés inconscientment a no donar informació—; no jureu, no jureu; és del tot innecessari.

El senyor Snodgrass deixà caure la mà que, amb el seu esperit poètic, havia aixecat cap als núvols mentre feia l’anterior apel·lació, i assumí una actitud d’atenció.

—Necessito la vostra ajuda, estimat amic, en un afer d’honor —aclarí el senyor Winkle.

—Hi podeu comptar —respongué el senyor Snodgrass, agafant la mà del seu amic.

—Amb un metge… el doctor Slammer, del 97è —digué el senyor Winkle, amb el desig de fer semblar l’assumpte tan solemne com fos possible—; un afer amb un oficial, secundat per un altre oficial, aquest vespre a la posta de sol, en un camp solitari més enllà de Fort Pitt.

—Us ajudaré —digué el senyor Snodgrass.

Estava astorat, però en absolut consternat. És extrordinari amb quina fredor s’ho poden agafar totes les parts menys la principal en casos semblants. El senyor Winkle ho havia oblidat. Havia jutjat els sentiments del seu amic pels seus propis.

—Les conseqüències poden ser espantoses —digué el senyor Winkle.

—Espero que no —digué el senyor Snodgrass.

—El doctor, crec, és molt bon tirador —digué el senyor Winkle.

—La majoria d’aquests militars ho són —comentà el senyor Snodgrass amb calma—; però vós també, oi?

El senyor Winkle respongué afirmativament; i adonant-se que no havia alarmat prou el seu company, canvià d’estratègia.

—Snodgrass —digué, en una veu trèmula d’emoció—, si caic, trobareu en un paquet que posaré a les vostres mans… una nota per al meu… per al meu pare.

Aquesta escomesa també fou un fracàs. El senyor Snodgrass estava afectat, però es comprometé al lliurament de la nota amb la mateixa promptitud que si hagués estat un carter de dos penics.

—Si caic —digué el senyor Winkle— o si cau el metge, vós, estimat amic, sereu jutjat com un participant secundari en els fets. Involucraré el meu amic en una deportació… possiblement de per vida!

El senyor Snodgrass s’estremí una mica en sentir-ho, però el seu heroisme era invencible.

—Per la causa de l’amistat —exclamà ferventment—, desafiaria tots els perills.

Com maleïa internament el senyor Winkle la lleial amistat del seu company, mentre passejaven en silenci, un al costat de l’altre, durant uns minuts, cadascun immers en les seves pròpies meditacions! El matí s’acabava; ell es desesperà.

—Snodgrass —digué, aturant-se de sobte—, no permeteu que surti frustrat en aquest assumpte… no doneu informació a les autoritats locals… no procureu l’assistència d’uns quants oficials de pau, per posar-me a mi o al doctor Slammer, del 97è Regiment, aquarterat en l’actualitat a la caserna de Chatham, sota custòdia, i així impedir aquest duel!… Us ho dic, no ho feu.

El senyor Snodgrass agafà càlidament la mà del seu amic, mentre responia entusiàstic:

—Ni per tot l’or del món!

Una estremiment va recórrer el cos del senyor Winkle quan la convicció que no tenia res a esperar dels temors del seu amic, i que estava destinat a convertir-se en una diana animada, se li féu evident.

Després d’explicar formalment l’estat del cas al senyor Snodgrass, i de llogar un estoig de satisfactòries pistoles, amb el satisfactori acompanyament de pólvora, bala i càpsules, a un fabricant de Rochester, els dos amics tornaren a la seva posada; el senyor Winkle per meditar sobre la lluita que se li apropava, i el senyor Snodgrass per arranjar les armes de guerra, i posar-les en condició apropiada per a ús immediat.

Feia un vespre pàl·lid i feixuc quan tornaren a sortir cap a la seva difícil comesa. El senyor Winkle anava embolcallat amb una capa enorme per eludir l’observació, i el senyor Snodgrass duia sota la seva els instruments de destrucció.

—Ho teniu tot? —digué el senyor Winkle, en un to agitat.

—Tot —respongué el senyor Snodgrass—; molta munició, per si de cas els trets no fan efecte. Hi ha un quart de lliura de pólvora a l’estoig, i tinc dos diaris a la butxaca per fer les càrregues.

Aquestes eren mostres d’amistat per les quals qualsevol home podria sentir-se raonablement agraït. Presumim que la gratitud del senyor Winkle era massa profunda per expressar-la, perquè no digué res, sinó que continuà caminant… bastant lentament.

—Anem molt bé de temps —digué el senyor Snodgrass, quan s’enfilaven a la tanca del primer camp—; el sol tot just comença a baixar. —El senyor Winkle alçà els ulls cap a l’esfera que davallava i pensà dolorosament en la probabilitat de «davallar» ell mateix, abans que passés gaire temps.

—Allí és l’oficial —exclamà el senyor Winkle, al cap d’uns minuts de caminar.

—On? —digué el senyor Snodgrass.

—Allí… el cavaller de la capa blava. —El senyor Snodgrass mirà en la direcció indicada per l’índex del seu amic, i observà una figura embolcallada tal com aquest havia descrit. L’oficial donà mostres d’adonar-se de la seva presència amb un senyal lleuger de la mà; i els dos amics el seguiren a una certa distància quan ell es posà a caminar.

El vespre es feia més gris a cada moment, i un vent trist sonava a través dels camps deserts, com un gegant distant xiulant per cridar el seu gos casolà. La tristesa de l’escena conferia un matís llòbrec als sentiments del senyor Winkle. Tingué un sobresalt en passar per l’angle del fossat… semblava una tomba colossal.

L’oficial es desvià de sobte del viarany, i després d’enfilar-se a una estacada, i escalar una tanca, entrà a un camp retirat. Allí esperaven dos cavallers; un era un home menut, gras, amb cabells negres; i l’altre —un imposant personatge amb un pardessú amb galons— estava assegut amb perfecta equanimitat sobre un tamboret de camp.

—La altra part, i un cirurgià, suposo —digué el senyor Snodgrass—; pren una gota de conyac. —El senyor Winkle aferrà l’ampolla de vímet que li oferia el seu amic, i féu una llarga tirada del líquid tonificant.

—El meu amic, senyor, el senyor Snodgrass —digué el senyor Winkle, quan l’oficial s’apropà. L’amic del doctor Slammer féu una inclinació i tragué un estoig similar al que duia el senyor Snodgrass.

—No tenim res més a dir, senyor, crec —comentà fredament, mentre obria l’estoig—; una disculpa ha estat decididament refusada.

—Res, senyor —digué el senyor Snodgrass, que començava a sentir-se bastant neguitós.

—Voleu fer una passa endavant? —digué l’oficial.

—I tant —respongué el senyor Snodgrass. Es mesurà el terreny, i es dugueren a terme els preliminars.

—Trobareu aquestes millors que les vostres —digué el padrí contrari, mostrant les seves pistoles—. Ja m’heu vist carregar-les. Teniu cap objecció a utilitzar-les?

—De cap manera —respongué el senyor Snodgrass. L’oferiment l’alleujà d’una considerable torbació, perquè les seves nocions prèvies de carregar una pistola eren força vagues i indefinides.

—Crec que podem situar els nostres homes, doncs —comentà l’oficial, amb tanta indiferència com si els adversaris fossin peces d’escacs, i els padrins jugadors.

—Crec que sí —respongué el senyor Snodgrass, que hauria aprovat qualsevol proposició, perquè no sabia res de tot plegat. L’oficial anà cap al doctor Slammer, i el senyor Snodgrass cap al senyor Winkle.

—Tot a punt —digué, presentant-li la pistola—. Doneu-me la vostra capa.

—Teniu el paquet, estimat amic —digué el pobre Winkle.

—Entesos —respongué el senyor Snodgrass—. Serenitat, i toqueu-lo.

Va passar pel cap del senyor Winkle que aquest consell era molt semblant al que els espectadors donen invariablement al noi més petit en una baralla de carrer, a saber: «Au vinga, i guany», una recomanació admirable, si sabessis com fer-ho. Es tragué la capa, però, en silenci —sempre trigava molta estona a desfer-se aquella capa— i acceptà la pistola. Els padrins es retiraren, el cavaller del tamboret de camp féu el mateix, i els bel·ligerants s’aproparen l’un a l’altre.

El senyor Winkle sempre destacava per una humanitat excepcional. S’especula que la seva desgana a ferir intencionadament un congènere fou la causa que tanqués els ulls quan arribà al punt fatal; i que la circumstància que els seus ulls estiguessin tancats, li impedí d’observar l’extrordinari i inexplicable comportament del doctor Slammer. Aquell cavaller tingué un sobresalt, mirà fixament, es retirà, es fregà els ulls, tornà a mirar fixament, i, finalment, cridà: «Atureu-vos, atureu-vos».

—Què és tot això? —digué el doctor Slammer, mentre el seu amic i el senyor Snodgrass venien corrent—. Aquest no és l’home.

—Que aquest no és l’home! —digué el padrí del doctor Slammer.

—Que no és l’home! —digué el senyor Snodgrass.

—No és l’home! —digué el cavaller amb el tamboret de camp a la mà.

—I tant que no —respongué el menut doctor—. Aquesta no és la persona que em va insultar ahir a la nit.

—Que extrordinari! —exclamà l’oficial.

—Molt —digué el cavaller del tamboret de camp—. L’única pregunta és, si el cavaller que es troba sobre el terreny, no ha de ser considerat, per una qüestió de forma, l’individu que va insultar el nostre amic, el doctor Slammer, ahir al vespre, tant si és realment aquell individu com si no. —I després de pronunciar aquest suggeriment, amb un aire molt savi i misteriós, l’home del tamboret de camp prengué un gran pessic de rapè, i mirà profundament al seu voltant, amb l’aire d’una autoritat en aquells assumptes.

Ara el senyor Winkle havia obert els ulls, i també les orelles, en sentir que el seu adversari reclamava un cessament de les hostilitats; i adonant-se que pel que havia dit després hi havia, més enllà de tot dubte, algun error en tot plegat, de seguida va preveure l’augment de reputació que inevitablement obtindria amagant l’autèntic motiu de la seva actuació; així doncs avançà audaçment i digué:

—No sóc la persona. Ja ho sé.

—Llavors, això —digué l’home del tamboret de camp—, és un afront per al doctor Slammer, i una raó suficient per prosseguir immediatament.

—Sisplau estigueu callat, Payne —digué el padrí del metge—. Per què no m’heu comunicat aquest fet aquest matí, senyor?

—Exacte, exacte —digué l’home del tamboret de camp indignat.

—Us suplico que estigueu callat, Payne —digué l’altre—. Puc repetir la meva pregunta, senyor?

—Perquè, senyor —respongué el senyor Winkle, que havia tingut temps de meditar la seva resposta—, perquè, senyor, heu descrit una persona embriaga i poc cavallerosa que duia una jaqueta que tinc l’honor, no tan sols de portar, sinó d’haver inventat… l’uniforme proposat, senyor, del Club Pickwick de Londres. Em sento obligat a mantenir l’honor d’aquell uniforme, i per tant, sense indagacions, he acceptat el desafiament que m’heu ofert.

—Benvolgut senyor —digué el jovial doctor avançant amb la mà estesa—, honoro la vostra gallardia. Permeteu-me dir, senyor, que admiro moltíssim la vostra conducta, i lamento extremament haver-vos causat el contratemps d’aquesta cita, sense cap finalitat.

—Sisplau, senyor, ni parlar-ne —digué el senyor Winkle.

—Em sentiré orgullós de la vostra coneixença, senyor —digué el menut doctor.

—Em proporcionarà el més gran plaer conèixer-vos, senyor —respongué el senyor Winkle. Tot seguit el doctor i el senyor Winkle encaixaren les mans, i després el senyor Winkle i el tinent Tappleton (el padrí del metge), i després el senyor Winkle i l’home del tamboret de camp, i, finalment, el senyor Winkle i el senyor Snodgrass… aquest darrer cavaller desbordant d’admiració davant la noble conducta del seu heroic amic.

—Crec que podem suspendre l’acte —digué el tinent Tappleton.

—Certament —afegí el metge.

—A no ser —intervingué l’home del tamboret de camp—, a no ser que el senyor Winkle se senti agreujat pel desafiament; en aquest cas, proposo, té dret a una satisfacció.

El senyor Winkle, amb gran abnegació, es mostrà ja del tot satisfet.

—O possiblement —digué l’home del tamboret de camp—, el padrí del cavaller pot sentir-se ofès amb algunes observacions que han sortit de mi en un primer moment d’aquesta cita; si és així, estaré feliç de donar-li satisfacció immediatament.

El senyor Snodgrass es declarà ràpidament molt complagut amb la generosa oferta del cavaller que havia parlat últim, i només es veia induït a refusar per la seva completa satisfacció amb tots els procediments. Els dos padrins arranjaren els estoigs, i tot el grup abandonà el terreny d’una manera molt més animada del que hi havien arribat.

—Us quedareu molt temps aquí? —preguntà el doctor Slammer al senyor Winkle, mentre passejaven junts en actitud d’allò més amistosa.

—Crec que marxarem d’aquí demà passat —fou la resposta.

—Confio tenir el plaer de veure-us a vós i el vostre amic a les meves habitacions, i de passar un vespre agradable amb vosaltres, després d’aquest error maldestre —digué el menut doctor—; esteu lliure aquest vespre?

—Tenim uns amics aquí —respongué el senyor Winkle—, i no m’agradaria deixar-los aquesta nit. Potser vós i el vostre amic voldreu trobar-nos a la Fonda del Toro.

—Amb molt de gust —digué el menut doctor—; les deu serà massa tard per treure el nas mitja horeta?

—No, i ara —digué el senyor Winkle—. Estaré d’allò més feliç de presentar-vos els meus amics, el senyor Pickwick i el senyor Tupman.

—Em causarà un gran plaer, n’estic segur —respongué el doctor Slammer, que ben poc sospitava qui era el senyor Tupman.

—Segur que vindreu? —digué el senyor Snodgrass.

—Oh, i tant.

En aquell moment ja havien arribat a la carretera. Intercanviaren cordials salutacions de comiat, i el grup se separà. El doctor Slammer i els seus amics van fer cap a la caserna, i el senyor Winkle, acompanyat pel senyor Snodgrass, tornà a la fonda.





III

Una nova coneixença

La narració del rodamón

Una desagradable interrupció

I un desagradable encontre.


El senyor Pickwick havia experimentat una certa aprensió per la inusual absència dels seus dos amics, i el misteriós comportament de tots dos durant el matí no havia tendit en absolut a reduir-la.

Fou, per tant, amb un goig més gran que de costum que s’aixecà per saludar-los quan tornaren a entrar; i amb un interès més gran del corrent preguntà què havia passat per apartar-los de la seva societat. En resposta a les seves preguntes en aquest sentit, el senyor Snodgrass estava a punt d’oferir una relació històrica de les circumstàncies que hem acabat de detallar, quan de sobte es va aturar en observar que hi havia present, no tan sols el senyor Tupman i el seu company de diligència del dia anterior, sinó un altre desconegut d’aspecte igualment singular. Era un home d’aspecte aclaparat, la cara groguenca del qual, i els seus ulls profundament enfonsats, resultaven encara més colpidors del que la Natura els havia fet, a causa dels cabells negres i llisos que li penjaven en un espès garbuix fins a mitja cara. Tenia els ulls gairebé anormalment brillants i penetrants; els pòmuls eren alts i prominents; i les mandíbules eren tan llargues i caigudes, que un observador hauria imaginat que estava xuclant la carn del rostre cap endins, per un moment, amb alguna contracció dels músculs, si la seva boca entreoberta i l’expressió inamovible no haguessin anunciat que es tractava del seu aspecte habitual. Al voltant del coll duia un xal verd, amb les grans puntes esteses damunt del pit, i ocasionalment apareixia sota els traus gastats de l’armilla vella. Per damunt de tot duia un llarg pardessú negre; i a baix amples pantalons grisos, amb unes grans botes en un estat avançat de deteriorament.

Fou en aquesta persona d’aspecte tosc que s’aturaren els ulls del senyor Winkle, i fou envers ell que el senyor Pickwick allargà la mà quan digué:

—Un amic d’aquest amic nostre. Hem descobert que el nostre amic estava relacionat amb el teatre d’aquest lloc, tot i que no desitja que ho sàpiga tothom, i aquest cavaller és un membre de la mateixa professió. Estava a punt d’afavorir-nos amb una petita anècdota que hi està relacionada, quan heu entrat.

—Moltes anècdotes —digué el desconegut de la jaqueta verda del dia abans, apropant-se al senyor Winkle i parlant en un to baix i confidencial—. Un paio estrany… fa la feina dura… no és actor… un home estrany… tota mena de desgràcies… el tètric Jemmy, l’anomenem al circuit. —El senyor Winkle i el senyor Snodgrass donaren una benvinguda cortès al cavaller, elegantment anomenat com «el tètric Jemm»; i encarregant conyac amb aigua, en imitació de la resta dels presents, s’assegueren a taula.

—Doncs bé —digué el senyor Pickwick—, sereu tan amable de continuar amb el que estàveu a punt de narrar?

El tètric individu tragué un feix brut de paper de la butxaca, i girant-se cap al senyor Snodgrass, que acabava de treure el seu quadern, digué amb una veu vàcua, perfectament en consonància amb la seva aparença exterior:

—Sou vós el poeta?

—Faig… faig alguna cosa en aquest camp —respongué el senyor Snodgrass, bastant desconcertat per aquella pregunta inesperada.

—Ah! La poesia fa amb la vida el que la llum i la música fan amb l’escenari… arrabassar a l’una els falsos adorns, i a l’altre les seves il·lusions, i què hi ha de real en totes dues per viure o interessar-nos?

—Ben cert, senyor —respongué el senyor Snodgrass.

—Trobar-se davant dels llums del prosceni —continuà el tètric home—, és com seure davant de l’espectacle d’una gran cort, i admirar els vestits de seda de la gentada cridanera; ser al darrere és formar part de la gent que elabora aquella elegància, desemparat i desconegut, i abandonat perquè t’enfonsis o nedis, perquè moris de gana o sobrevisquis, tal com vulgui la fortuna.

—Certament —digué el senyor Snodgrass: perquè els ulls enfonsats del tètric home es posaven en ell, i se li feia necessari dir alguna cosa.

—Continua, Jemmy —digué el viatger espanyol—, com la Susan d’ulls negres… com als Turons… res d’embarbussar-se… parla sense embuts… que se’t vegi animat.

—Una altra copa abans de començar, senyor? —preguntà el senyor Pickwick.

El tètric home acceptà l’oferiment, i després de barrejar un got de conyac amb aigua, i empassar-se’n lentament la meitat, obrí el feix de paper i continuà, en part llegint, i en part narrant, el següent incident, que trobem documentat a les Actes del Club com «La narració del rodamón».

LA NARRACIÓ DEL RODAMÓN

«—No hi ha res de meravellós en el que contaré —digué l’home tètric—; no hi ha ni tan sols res d’insòlit. La necessitat i la malaltia són massa comunes en moltes estacions de la vida per merèixer més atenció de la que generalment es dedica a les vicissituds més corrents de la naturalesa humana. He aplegat aquestes poques notes, perquè el seu protagonista em fou ben conegut durant molts anys. Vaig seguir-ne la davallada, pas a pas, fins que finalment arribà a aquell excés de mancança del qual mai no tornà a aixecar-se.

»L’home de qui parlo era un humil actor de pantomima; i, com molta gent de la seva classe, un borratxo habitual. En els seus millors dies, abans que l’afeblís la dissipació i el demacrés la malaltia, havia ingressat un bon salari, que, si hagués estat estalviador i prudent, podria haver continuat rebent durant alguns anys… no gaire; perquè aquests homes o bé moren aviat, o bé en posar anormalment a prova les seves energies corporals, perden, prematurament, aquelles capacitats físiques en què poden confiar únicament per a la subsistència. El seu pecat recurrent el consumí tan ràpid, però, que es féu impossible llogar-lo per a les feines en què era realment útil per al teatre. La taverna exercia sobre ell una fascinació que no podia resistir. La malaltia desatesa i la pobresa irremeiable eren el seu destí, cert com la mort mateixa, si perseverava en el mateix rumb; i tanmateix perseverà, i el resultat ja es pot endevinar. No podia obtenir cap contracte, i li mancava el pa.

»Tothom qui tingui alguna coneixença amb el món teatral sap quina multitud d’homes espellifats, afligits per la pobresa, ronden l’escenari d’un gran establiment… no pas actors amb un contracte regular, sinó gent del ballet, homes de processó, acròbates, i altres, que els agafen durant la temporada d’una pantomima, o una peça de Pasqua, i després els acomiaden, fins que la producció d’algun espectacle massiu ocasiona una nova demanda dels seus serveis. A aquest mode de vida l’home es va veure obligat a recórrer; fer algun espectacle cada nit, en algun humil teatre, el posava alhora en possessió d’uns quants xílings més a la setmana, i li permetia satisfer la seva antiga propensió. Fins i tot aquest recurs al cap de poc li fallà; les seves irregularitats eren massa grans per permetre que guanyés el migrat sou que així es podria haver procurat, i quedà de fet reduït a un estat pràcticament famolenc, en què només aconseguia ocasionalment alguna fotesa manllevant-la d’algun vell company, o obtenint una aparició en un o altre dels més vulgars teatres de segona fila; i quan guanyava alguna cosa ho gastava a l’antiga manera.

»Per aquell temps, i quan havia subsistit durant més d’un any ningú no sabia com, vaig tenir un breu contracte en un dels teatres a la banda del riu de Surrey, i aquí vaig veure aquest home, a qui havia perdut de vista durant algun temps; perquè jo havia viatjat per províncies, i ell s’havia bellugat pels carrerons i racons de Londres. Jo anava vestit per abandonar el teatre, i travessava l’escenari de camí cap a fora, quan ell em va tustar l’espatlla. Mai oblidaré la visió repulsiva que trobaren els meus ulls quan em vaig girar. Anava vestit de mim, amb tota l’absurditat de la disfressa d’un pallasso. Les figures espectrals de la Dansa de la Mort, les formes més esfereïdores que el pintor més capaç hagi retratat mai sobre un llenç, no han presentat mai un aspecte ni la meitat de lúgubre. El seu cos embotornat i les cames mústigues… la seva deformitat realçada cent vegades pel grotesc vestit… els ulls vidriosos, que contrastaven terriblement amb l’espessa pintura blanca amb què duia empastifada la cara; el cap grotescament ornamentat, tremolant de paràlisi, i les mans llargues i escanyolides, fregades amb guix blanc… tot li donava un aspecte espantós i antinatural, del qual cap descripció podria transmetre una idea adequada, i que, fins avui, em fa esgarrifar de pensar-hi. Tenia una veu vàcua i tremolosa quan em dugué a part, i amb paraules entretallades, referí un llarg catàleg de malalties i privacions, acabant com de costum amb una urgent demanda que li prestés una insignificant suma de diners. Vaig posar-li uns quants xílings a la mà, i quan m’allunyava vaig sentir el rugit de les rialles que seguí el seu primer capgirell per l’escenari.

»Unes quantes nits més endavant, un noi em posà un tros de paper brut a la mà, amb unes paraules gargotejades amb llapis, indicant que l’home es trobava perillosament malalt, i pregant-me, després de la representació, que anés a veure’l als seus allotjaments en algun carrer… ara no en recordo el nom… a no gaire distància del teatre. Vaig prometre complir-ho, tan aviat com pogués sortir; i després de caure el teló, em vaig dirigir a fer el meu trist encàrrec.

»Anava tard, perquè havia actuat en l’última escena; i, com que era una nit benèfica, les actuacions s’havien prolongat fins a una durada inusual. Feia una nit fosca, freda, amb un vent glaçat i humit, que llançava la pluja amb força contra les finestres i les façanes. Tolls d’aigua s’havien acumulat en els carrers estrets i poc freqüentats, i com que molts dels fanals d’oli dispersos havien estat apagats per la violència del vent, el trajecte era no tan sols incòmode, sinó d’allò més incert. Afortunadament, però, havia agafat el camí convenient i vaig aconseguir, amb certa dificultat, trobar la casa on m’havien adreçat: una carbonera, amb un pis al damunt, a l’habitació posterior del qual jeia l’objecte de la meva recerca.

»Una dona d’aspecte malaurat, la muller d’aquell home, em va rebre a les escales, i, dient-me que acabava de caure en una mena d’endormiscament, m’acompanyà silenciosament cap a dintre, i em col·locà una cadira a l’espona del llit. El malalt jeia amb la cara girada cap a la paret; i com que no feia cas de la meva presència, vaig tenir temps per observar el lloc on em trobava.

»Jeia damunt d’una màrfega vella, que es plegava durant el dia. Les restes esparracades d’una cortina de quadres envoltaven el capçal del llit, per evitar el vent, que, tot i així, s’introduïa a la desolada cambra a través de les nombroses escletxes de la porta, i la feia anar endavant i enrere a cada instant. Hi havia un dèbil caliu de cendres en un braser rovellat i inestable; i una vella taula tacada de tres cantons, amb alguns flascons de medicaments, un mirall trencat, i uns quants articles domèstics més al davant. Una criatura dormia en un llit improvisat a terra, i la dona seia en una cadira al seu costat. Hi havia un parell de prestatges, amb uns quants plats, tasses i platets, d’on penjaven unes sabates d’escenari i un parell de làmines. Amb l’excepció de petits munts de parracs i farcells llançats de qualsevol manera pels racons de l’habitació, aquests eren els únics objectes de la cambra.

»Havia tingut temps de fixar-me en aquests petits detalls, i d’advertir la penosa respiració i els accessos febrils del malalt, abans que ell s’adonés de la meva presència. En els neguitosos intents de procurar-se alguna posició còmoda per al cap, tragué de cop la mà del llit i anà a parar sobre la meva. S’incorporà bruscament i em mirà amb impaciència a la cara.

»—El senyor Hutley, John —digué la seva dona—; el senyor Hutley, que has fet anar a buscar.

»—Ah! —digué el malalt, passant-se la mà pel front—; Hutley… Hutley… a veure. —Semblà escarrassar-se a concentrar els seus pensaments durant uns segons, i llavors aferrant-me pel canell digué—: No m’abandonis… no m’abandonis, vell amic. Ella em matarà; sé que ho farà.

»—Fa temps que es troba així? —vaig dir, adreçant-me a la seva plorosa esposa.

»—Des d’ahir a la nit —respongué ella—. John, John, que no em coneixes?

»—No deixis que se m’apropi —digué l’home, amb una esgarrifança, mentre ella s’inclinava damunt seu—. Emporta-te-la; no puc suportar tenir-la a prop meu. —La mirava frenèticament, amb uns ulls de recel mortal, i llavors em xiuxiuejà a l’orella—: Vaig pegar-li, Jem; vaig pegar-li ahir, i moltes altres vegades. Li he fet passar fam, i al nen també; i ara que estic feble i indefens, Jem, em matarà per això; sé que ho farà. Si l’haguessis vista plorar, com jo, també ho sabries. Que no se m’apropi. —Relaxà la seva estreta i tornà a enfonsar-se extenuat en el coixí.

»Jo sabia massa bé el que tot això significava. Si hagués pogut albergar-ne cap dubte, per un instant, un mirada a la cara pàl·lida i la forma devastada de la dona hauria estat suficient per explicar l’estat real del cas.

»—Seria millor que el deixéssiu —vaig dir a la pobra criatura—. No podeu fer-li cap bé. Potser estarà més tranquil, si no us veu. —Ella es retirà del radi de visió de l’home. Ell obrí els ulls al cap d’uns segons, i mirà ansiosament al seu voltant.

»—Se n’ha anat? —preguntà àvidament.

»—Sí… sí —vaig dir—; no et farà cap mal.

»—T’ho explicaré, Jem —digué l’home, en veu baixa—, és veritat que em fa mal. Hi ha alguna cosa en els seus ulls que em desperta un temor tan espantós en el cor, que em torna boig. Tot ahir a la nit, tenia els seus ulls grans i fixos i la cara pàl·lida prop dels meus; arreu on em girava, ells es giraven; i cada vegada que jo em despertava sobresaltat del meu son, era a l’espona del llit mirant-me. —Em va estirar més cap a ell, mentre deia amb un greu murmuri d’alarma—: Jem, ha de ser un mal esperit… un diable! Xxt! Sé que ho és. Si hagués estat una dona hauria mort fa temps. Cap dona no podria haver suportat el que ella ha suportat.

»Em posava malalt la idea del llarg camí de crueltat i negligència que havia hagut de tenir lloc per produir aquella impressió en un home així. No podia dir res en resposta; perquè, qui podia oferir esperança, o consol, a l’ésser abjecte que tenia davant meu?

»Vaig seure allí durant més de dues hores, un temps durant el qual ell es regirava, murmurant exclamacions de dolor o impaciència, tirant neguitosament els braços cap aquí i cap allà, i girant-se constantment d’una banda a l’altra. Finalment caigué en aquell estat d’inconsciència parcial en què la ment vaga desassossegadament d’escena en escena, i d’un indret a l’altre, sense cap control per part de la raó, però encara sense ser capaç de desempallegar-se d’una indescriptible sensació del sofriment actual. Adonant-me a partir dels seus deliris incoherents que aquest era el cas, i sabent que amb tota probabilitat la febre no empitjoraria immediatament, vaig deixar-lo, prometent a la seva miserable esposa que repetiria la meva visita l’endemà al vespre, i que, si era necessari, vetllaria el pacient durant la nit.

»Vaig complir la meva promesa. Les últimes vint-i-quatre hores havien produït un canvi esfereïdor. Els ulls, tot i que profundament enfonsats i pesants, brillaven amb una lluïssor que feia por de contemplar. Els llavis estaven ressecs, i clivellats en molts llocs; la pell dura i eixuta lluïa amb una escalfor ardent; i hi havia un aire gairebé sobrenatural d’ansietat salvatge en el rostre de l’home, que mostrava encara més intensament els estralls de la malaltia. La febre era al seu punt màxim.

»Vaig prendre el seient que havia ocupat la nit abans, i hi vaig seure durant hores, escoltant sons que necessàriament colpeixen profundament el cor del més insensible entre els éssers humans: els espantosos deliris d’un moribund. Pel que havia sentit de l’opinió de l’ajudant del metge, sabia que no hi havia cap esperança per a ell: jo estava assegut al costat del seu llit de mort. Veia les extremitats consumides, que unes hores abans havia contorsionat per a la diversió d’una bulliciosa galeria, regirant-se sota les tortures d’una febre abrusadora… sentia la rialla estrident del pallasso, barrejant-se amb els dèbils murmuris del moribund.

»És una cosa commovedora sentir la ment recular a les ocupacions i passatemps corrents en temps de salut, quan el cos jeu davant teu feble i indefens; però quan aquelles ocupacions són d’un caràcter intensament contrari a qualsevol cosa que associem amb idees greus i solemnes, la impressió produïda és infinitament més poderosa. El teatre i la taverna eren els temes principals dels deliris d’aquell malaurat. Era vespre, imaginava; havia de fer un paper aquella nit; era tard, i havia de marxar de casa immediatament. Per què el retenien i li impedien marxar? Perdria els diners… hi havia d’anar. No! No l’hi deixaven fer. Amagava la cara en les seves mans ardents, i lamentava dèbilment la seva pròpia feblesa, i la crueltat dels seus perseguidors. Una breu pausa, i recità cridant unes rimes vulgars… les últimes que havia après. S’aixecà al llit, estirà enlaire els seus membres pansits, i es rebolcà en posicions grolleres; actuava… era al teatre. Un minut de silenci, i murmurà la càrrega d’alguna cançó baladrera. Havia arribat finalment a la casa antiga… que calenta estava la cambra. Havia estat malalt, molt malalt, però ja estava bé, i feliç. Ompliu-li el got. Qui era que l’hi arrabassava dels llavis? Era el mateix perseguidor que l’havia seguit abans. Tornà a caure sobre el coixí i es planyé en veu alta. Un període breu d’oblit, i es trobava vagant per un tediós laberint de sales amb arcades baixes, tan baixes, a vegades, que havia de posar-se de quatre grapes per avançar; era estret i fosc, i a cada banda que girava, algun obstacle destorbava el seu avenç. Hi havia insectes, a més, bèsties repugnants que s’arrossegaven, amb ulls que el miraven fixament, i omplien el mateix aire del voltant, brillant horriblement enmig de la foscor espessa d’aquell lloc. Les parets i el sostre estaven atapeïts de rèptils… la volta s’eixamplava fins a una mida enorme… figures esfereïdores voleiaven amunt i avall… i els rostres d’homes que coneixia, espantosament deformats per ganyotes i escarnis, sotjaven per entremig; el cauteritzaven amb ferros candents, i li lligaven el cap amb cordes fins que rajava la sang; i ell lluitava follament per la vida.

»Al final d’un d’aquests paroxismes, quan jo l’havia retingut amb gran dificultat al llit, s’enfonsà en el que semblava ser un son. Vençut per la vigília i l’esforç, jo havia tancat els ulls durant uns minuts, quan vaig sentir que m’agafaven violentament per l’espatlla. Em vaig despertar instantàniament. S’havia aixecat i incorporat al llit… un canvi paorós havia transformat la seva cara, però la consciència havia tornat, perquè evidentment em coneixia. L’infant, durant molta estona destorbat pels seus deliris, s’aixecà del llitet, i corregué cap al seu pare, xisclant de terror… la mare l’agafà ràpidament en braços, per por que no li fes mal en la violència de la seva follia; però, aterrida per l’alteració dels seus trets, restava petrificada a l’espona del llit. Ell m’aferrava l’espatlla convulsament, i, colpint-se el pit amb l’altra mà, féu un intent desesperat per parlar. Fou inútil; estengué el braç cap a ells, i féu un altre esforç violent. Li sortí una ranera de la gola… una reverberació dels ulls… un gemec curt i sufocat… i caigué enrere… mort».

Seria per a nosaltres una gran satisfacció poder consignar l’opinió del senyor Pickwick sobre l’anècdota precedent. Tenim pocs dubtes que hauríem pogut presentar-la als nostres lectors, si no hagués estat per un esdeveniment d’allò més desafortunat. El senyor Pickwick havia tornat a deixar a la taula el got que, durant les últimes frases de la narració, havia retingut a la mà; i acabava de decidir-se a parlar… de fet, tenim l’autoritat del quadern del senyor Snodgrass per manifestar que efectivament havia obert la boca… quan el cambrer entrà a la sala i digué:

—Uns cavallers, senyor.

S’ha conjecturat que el senyor Pickwick estava a punt de pronunciar alguns comentaris que haurien instruït el món, per no dir el Tàmesi, quan fou interromput d’aquesta manera; perquè va mirar severament el rostre del cambrer, i llavors mirà al seu voltant tots els reunits, com buscant informació en relació als nouvinguts.

—Ah! —digué el senyor Winkle, aixecant-se—. Uns amics meus… feu-los passar. Uns individus molt agradables —afegí el senyor Winkle, després que el cambrer s’hagués retirat—. Oficials del 97è, amb qui he fet coneixença de manera bastant rara aquest matí. Us cauran molt bé.

L’equanimitat del senyor Pickwick quedà restaurada de seguida. El cambrer tornà, i introduí tres cavallers a la sala.

—El tinent Tappleton —digué el senyor Winkle—. Tinent Tappleton, el senyor Pickwick… Doctor Payne, el senyor Pickwick… el senyor Snodgrass ja l’heu vist abans, el meu amic el senyor Tupman, el doctor Payne… el doctor Slammer, el senyor Pickwick… el senyor Tupman, el doctor Slam…

Aquí el senyor Winkle s’aturà de sobte; perquè una forta emoció resultava visible tant en el rostre del senyor Tupman com en el del metge.

—Ja conec AQUEST cavaller —digué el metge, amb un èmfasi marcat.

—Naturalment! —digué el senyor Winkle.

—I… i aquella persona, també, si no m’equivoco —digué el metge, dedicant una mirada escrutadora al desconegut de la jaqueta verda—. Crec que ahir a la nit vaig donar a aquella persona una invitació molt peremptòria, que ell trobà correcte no acceptar. —Dit això el doctor dirigí una mirada de magnànima amenaça al desconegut, i xiuxiuejà alguna cosa al seu amic el tinent Tappleton.

—No em digueu —féu aquell cavaller, a la conclusió del xiuxiueig.

—I tant que sí —respongué el doctor Slammer.

—La vostra obligació és clavar-li immediatament una puntada —murmurà el propietari del tamboret de camp, molt pagat de si mateix.

—Silenci, Payne —intervingué el tinent—. Em permetreu que us demani, senyor —digué, adreçant-se al senyor Pickwick, considerablement perplex per aquest diàleg a part tan descortès—, em permetreu que us demani, senyor, si aquella persona pertany al vostre grup?

—No, senyor —respongué el senyor Pickwick—, és un convidat nostre.

—És un membre del vostre club, o vaig equivocat? —digué interrogativament el tinent.

—De cap manera —contestà el senyor Pickwick.

—I mai no porta el botó del vostre club? —interpel·là el tinent.

—No… mai! —respongué l’astorat senyor Pickwick.

El tinent Tappleton es girà cap al seu amic el doctor Slammer, amb un arronsament d’espatlles amb prou feines perceptible, com si pressuposés algun dubte sobre l’exactitud del seu record. El menut doctor semblava iracund, però confós; i el senyor Payne esguardava amb un aspecte ferotge el rostre somrient de l’inconscient Pickwick.

—Senyor —digué el metge, adreçant-se de sobte al senyor Tupman en un to que féu que aquell cavaller tingués un sobresalt tan perceptible com si li haguessin clavat subtilment una agulla al tou de la cama—, ahir a la nit éreu aquí al ball!

El senyor Tupman panteixà una feble afirmació, mirant tota l’estona molt fixament el senyor Pickwick.

—Aquella persona era el vostre company —digué el metge, assenyalant el desconegut, encara impassible.

El senyor Tupman va admetre el fet.

—Doncs bé, senyor —digué el metge al desconegut—, us demano una vegada més, en presència d’aquests cavallers, si decidiu donar-me la vostra targeta, i rebre el tractament d’un cavaller; o si m’imposeu la necessitat de pegar-vos personalment aquí mateix.

—Espereu —digué el senyor Pickwick—, de debò que no puc permetre que aquest assumpte tiri endavant sense alguna explicació. Tupman, referiu les circumstàncies.

El senyor Tupman, requerit amb aquesta solemnitat, explicà el cas en poques paraules; al·ludí de passada al manlleu de la jaqueta; s’estengué llargament en l’aspecte que tot havia passat «després de sopa»; conclogué mostrant un cert penediment pel seu propi paper; i deixà que el desconegut es tragués ell mateix les puces de sobre tan bé com pogués.

Aquest aparentment estava a punt de fer-ho, quan el tinent Tappleton, que havia estat ullant-lo amb gran curiositat, digué amb un menyspreu considerable:

—No us he vist al teatre, senyor?

—Certament —respongué el desimbolt desconegut.

—És un actor ambulant! —digué el tinent, despectiu, girant-se cap al doctor Slammer—. Actua en la peça que els oficials del 52 munten al Teatre Rochester demà a la nit. No podeu continuar amb aquest afer, Slammer… impossible!

—Del tot! —digué Payne, solemne.

—Em sap greu haver-vos col·locat en aquesta desagradable situació —digué el tinent Tappleton, adreçant-se al senyor Pickwick—; permeteu-me que us aconselli, que la millor manera d’evitar una repetició d’escenes semblants en el futur serà ser més exigent en l’elecció dels vostres acompanyants. Bona nit, senyor! —I el tinent sortí de la sala amb aire fatxenda.

—I permeteu-me dir, senyor —digué l’irascible doctor Payne—, que si jo hagués estat Tappleton, o si hagués estat Slammer, us hauria fet una cara nova, senyor, i a tots els presents. Sí, senyor… a tothom. Em dic Payne, senyor… doctor Payne del 43è. Bona nit, senyor. —Després de concloure aquesta arenga, i proferir les últimes tres paraules en un to alt, sortí a majestuoses gambades darrere del seu amic, seguit de prop pel doctor Slammer, que no digué res, sinó que es conformà a fulminar els presents amb una mirada.

Una ràbia creixent i un desconcert extrem havien inflat el noble pit del senyor Pickwick, gairebé com per fer-li esclatar l’armilla, mentre es pronunciava el desafiament anterior. Estava petrificat al lloc, esguardant el buit. El tancament de la porta el tornà en si mateix. Saltà endavant amb furor en la seva aparença, i traient foc pels queixals. Tenia la mà al pany de la porta; un instant més i hauria saltat a la gola del doctor Payne del 43è, si el senyor Snodgrass no hagués aferrat el seu venerat guia pel faldó de la jaqueta i l’hagués arrossegat enrere.

—Freneu-lo —exclamà el senyor Snodgrass—; Winkle, Tupman… no ha d’arriscar la seva eminent vida per una causa com aquesta.

—Deixeu-me anar —digué el senyor Pickwick.

—Agafeu-lo fort —cridava el senyor Snodgrass; i amb l’esforç conjunt de tot el grup, van fer seure el senyor Pickwick en una butaca.

—Deixeu-lo estar —digué el desconegut de la jaqueta verda—; conyac amb aigua… quin vell cavaller tan divertit… molt de coratge… empasseu-vos això… ah! Un líquid fabulós. —Després de tastar-ne prèviament les virtuts bevent d’una copa plena, barrejada per l’home tètric, el desconegut aplicà la copa a la boca del senyor Pickwick; i la resta del contingut desaparegué ràpidament.

Es produí una breu pausa; el conyac amb aigua havia fet el seu efecte; l’afable rostre del senyor Pickwick recuperava ràpid l’expressió de sempre.

—No són dignes de la vostra atenció —digué l’home tètric.

—Teniu raó, senyor —respongué el senyor Pickwick—, no ho són. Estic avergonyit d’haver-me deixat endur per sentiments tan vehements. Apropeu la vostra cadira a la taula, senyor.

L’home tètric obeí de bon grat; un cercle es tornà a formar al voltant de la taula, i una vegada més regnà l’harmonia. Una certa irritabilitat encara semblava trobar recer en el si del senyor Winkle, possiblement ocasionada per la substracció temporal de la seva jaqueta… tot i que a penes és concebible que una circumstància tan insignificant pogués haver animat un sentiment ni que fos efímer de còlera en el pit d’un pickwickià. Amb aquesta excepció, el bon humor havia quedat completament recuperat; i el vespre va concloure amb la mateixa alegria amb què havia començat.





IV

Un dia de camp i un bivac

Més amics nous

Una invitació al camp.


Molts autors presenten una objecció no tan sols absurda, sinó realment deshonesta, a reconèixer les fonts d’on extreuen molta informació valuosa. A nosaltres no ens passa res semblant. Simplement ens esforcem a complir, de manera honrada, els deures formals de les nostres funcions editorials; i sigui quina sigui l’ambició que podríem haver sentit en altres circumstàncies a reivindicar l’autoria d’aquestes aventures, un respecte per la veritat ens impedeix fer altra cosa que reclamar el mèrit del seu assenyat arranjament i d’una narració imparcial. Els papers de Pickwick són el nostre New River Head; i se’ns pot comparar amb la New River Company. Les tasques d’altres han creat per a nosaltres un vast pantà de fets importants. Nosaltres simplement els disposem, i els fem arribar, per un corrent clar i calmós, a través d’aquestes pàgines, a un món assedegat de coneixement pickwickià.

Actuant amb aquest esperit, i basant-nos decididament en la determinació de confessar les nostres obligacions amb les autoritats que hem consultat, direm francament que devem al quadern del senyor Snodgrass els detalls consignats en aquest i el proper capítol —detalls que, ara que hem descarregat les nostres consciències, procedirem a detallar sense més comentaris.

Tota la població de Rochester i les ciutats veïnes s’aixecà del llit d’hora l’endemà al matí, en un estat de màxim renou i agitació. Una gran revista havia de celebrar-se a les línies. Les maniobres de mitja dotzena de regiments serien inspeccionades per l’ull d’àguila del comandant en cap; s’havien erigit fortificacions temporals, la ciutadella havia de ser atacada i presa, i s’havia de fer esclatar una mina.

El senyor Pickwick era, tal com els nostres lectors poden haver deduït a partir del lleuger extracte que vam donar de la seva descripció de Chatham, un admirador entusiasta de l’exèrcit. Res podria haver-li resultat més plaent, res podria haver harmonitzat tan bé amb el sentiment peculiar de cadascun dels seus companys, com aquest espectacle. Així doncs aviat estigueren dempeus, caminant en direcció a l’escenari de l’acció, cap al qual ja fluïen multituds de gent des de moltes bandes.

L’aspecte general de les línies denotava que la cerimònia que s’apropava era de la màxima esplendor i importància. Hi havia sentinelles apostats per reservar el terreny per a les tropes, criats a les bateries guardant lloc per a les dames, sergents corrent amunt i avall, amb llibres enquadernats en vitel·la sota el braç, i el Coronel Bulder, amb l’uniforme militar de gala, a cavall, ara galopant cap a un cantó i després cap a un altre, fent recular el cavall entre la gent, encabritant-lo, cabriolant i cridant d’una manera d’allò més alarmant, enrogallant-se-li la veu, i envermellint molt de cara, sense cap causa ni raó que ho expliqués. Els oficials corrien endavant i enrere, primer comunicant-se amb el Coronel Bulder, després donant ordres als sergents, i encabat allunyant-se completament; fins i tot els mateixos soldats rasos miraven des de darrere de les seves pitreres satinades amb un aire de misteriosa solemnitat, que denotava prou bé la naturalesa especial de l’ocasió.

El senyor Pickwick i els seus tres companys es col·locaren al davant de la multitud, i esperaren pacientment l’inici dels fets. La gentada creixia a cada moment; i els esforços que es veien obligats a fer per conservar la posició que havien guanyat, ocupà ben bé la seva atenció durant les dues hores que seguiren. En un moment hi hagué una pressió sobtada des de darrere, i aleshores el senyor Pickwick fou projectat endavant unes quantes iardes, amb un grau de rapidesa i elasticitat sumament inconsistent amb la serietat general del seu comport; un moment després arribà des de davant una petició de «fer-se enrere», i llavors la culata d’un mosquet, o bé va caure a la punta del peu del senyor Pickwick, per recordar-li l’avís, o bé l’hi enfonsaren al pit, per assegurar-ne l’obediència. Llavors alguns bromistes de l’esquerra, després de pressionar conjuntament de costat, i estrènyer el senyor Snodgrass fins a l’últim extrem de la tortura humana, li preguntaven «cap on espentejaven»; i quan el senyor Winkle hagué acabat d’expressar la seva immoderada indignació en presenciar aquest assalt sense motiu, alguna persona de darrere seu li entaforà el barret als ulls i suplicà que fes el favor de guardar-se el cap a la butxaca. Aquestes, i altres agudeses, juntament amb la inexplicable absència del senyor Tupman (que havia desaparegut de sobte, i no se’l trobava per enlloc), van fer la seva situació general bastant més incòmoda del que hauria estat agradable o convenient.

Finalment va recórrer la multitud aquell murmuri baix de moltes veus que generalment anuncia l’arribada d’allò que han estat esperant. Tots els ulls es giraren en direcció a la poterna. Uns moments d’àvida expectació, i es van veure colors voleiant alegrement en l’aire, les armes brillaren radiants al sol, i columna rere columna envaïren la plana. Les tropes s’aturaren i formaren; el mot d’ordre sonà a través de la línia; hi hagué un xoc general de mosquets en presentar armes; i el comandant en cap, assistit pel Coronel Bulder i nombrosos oficials, galopà cap al front. Les bandes militars començaren a tocar juntes; els cavalls restaven cadascun sobre dues potes, anaven enrere, i batien la cua en totes direccions; els gossos lladraven, la multitud xisclava, les tropes refeien les seves passes i no es podia veure res per cap banda, fins al punt on abastava la visió, llevat d’una llarga perspectiva de jaquetes vermelles i pantalons blancs, fixos i immòbils.

El senyor Pickwick havia estat tan plenament ocupat a caure, i a desembullar-se, miraculosament, d’entre les potes dels cavalls, que no havia gaudit de lleure suficient per observar l’escena de davant seu, fins que aquesta assumí l’aspecte que hem acabat de descriure. Quan finalment fou capaç de col·locar-se fermament de peu dret, la seva satisfacció i plaer foren il·limitades.

—Pot haver-hi res més vistós i encantador? —preguntà al senyor Winkle.

—Res —respongué aquell cavaller, que havia tingut un home baix enfilat sobre els seus peus durant el quart d’hora immediatament anterior.

—És certament una escena noble i brillant —digué el senyor Snodgrass, del pit del qual brollava ràpidament una flamarada de poesia— veure els gallards defensors del país disposats en brillant desplegament davant dels pacífics ciutadans; les seves cares resplendint… no pas de ferocitat guerrera, sinó de civilitzada bondat; els seus ulls llampeguejant… no pas amb el foc tosc de la rapinya o la revenja, sinó amb la llum suau de la humanitat i la intel·ligència.

El senyor Pickwick entrà plenament en l’esperit d’aquest elogi, però no pogué fer-se ressò exacte dels seus termes; perquè la llum suau de la intel·ligència cremava força dèbilment en els ulls dels guerrers, donat que s’havia donat l’ordre «ulls al front» i tot el que veia l’espectador davant seu eren diversos milers de parells de lents, mirant recte endavant, totalment mancades de qualsevol expressió.

—Ara estem en una posició fabulosa —digué el senyor Pickwick, mirant al seu voltant. La multitud s’havia dispersat gradualment en la seva immediata proximitat, i es trobaven gairebé sols.

—Fabulosa! —repetiren tant el senyor Snodgrass com el senyor Winkle.

—Què fan ara? —preguntà el senyor Pickwick, ajustant-se les ulleres.

—Jo… jo… creuria que… —digué el senyor Winkle, canviant de color— creuria que estan a punt de disparar.

—Ximpleries —digué el senyor Pickwick precipitadament.

—Em… em… sembla que sí —avisà el senyor Snodgrass, una mica alarmat.

—Impossible —respongué el senyor Pickwick. Amb prou feines havia articulat la paraula, quan la mitja dotzena de regiments apuntaren els mosquets com si tinguessin només un objectiu comú, i aquell objectiu fossin els pickwickians, i esclatà la descàrrega més espantosa i terrible que mai hagi sacsejat la terra fins a les entranyes, o remogut les d’un senyor de certa edat.

Fou en aquesta difícil situació, exposat a un foc mortificant de cartutxos de fogueig, i fustigat per les evolucions de l’exèrcit, un nou cos del qual havia començat a incorporar-se des de la banda contrària, que el senyor Pickwick exhibí aquella fredor i serenitat perfectes que són els acompanyants indispensables d’una gran ment. Aferrà el senyor Winkle pel braç, i situant-se entre aquell cavaller i el senyor Snodgrass, els suplicà tenaçment que recordessin que, més enllà de la possibilitat de quedar sords pel soroll, els trets no representaven per a ells cap perill immediat.

—Però… però… imagineu que algun dels homes casualment hagués carregat amb cartutxos de bala per error —protestà el senyor Winkle, pàl·lid davant la suposició que ell mateix feia—. Ara he sentit xiular alguna cosa per l’aire… un xiulet molt agut; prop de l’orella.

—Seria millor que ens estiréssim de bocaterrosa, no? —digué el senyor Snodgrass.

—No, no… ara ja s’ha acabat —digué el senyor Pickwick. Els seus llavis podien vacil·lar, i les galtes empal·lidir, però cap expressió de temor o preocupació escapà dels llavis d’aquell home immortal.

El senyor Pickwick tenia raó… el foc cessà; però amb prou feines havia tingut temps de congratular-se de l’exactitud de la seva opinió, quan un moviment ràpid fou visible a la línia; el crit rogallós del mot d’ordre la va recórrer, i abans que ningú del grup pogués formar una conjectura sobre el significat d’aquesta nova maniobra, la totalitat de la mitja dotzena de regiments, amb les baionetes calades, carregaren a pas lleuger contra el punt exacte on es trobaven el senyor Pickwick i els seus amics. L’home no és sinó un ésser mortal; i hi ha un punt més enllà del qual el coratge humà no pot traspassar. El senyor Pickwick contemplà per un instant a través de les ulleres la massa que avançava, i llavors senzillament girà en rodó i… no direm que va fugir; en primer lloc, perquè és un terme innoble, i, en segon lloc, perquè el cos del senyor Pickwick no estava en absolut adaptat per a aquella forma de retirada… s’allunyà trotant, a un pas tan ràpid com podien dur-lo les cames; tan ràpid, de fet, que no va percebre la dificultat de la seva situació, plenament, fins que fou massa tard.

Les tropes contràries, l’arribada de les quals havia desconcertat el senyor Pickwick uns segons abans, estaven preparades per repel·lir l’atac fingit dels simulats assetjadors de la ciutadella; i la conseqüència fou que el senyor Pickwick i els seus dos companys es trobaren de sobte acorralats entre dues línies de gran llargada, una avançant a un pas ràpid, i l’altra esperant fermament la col·lisió en disposició hostil.

—Ei! —cridaven els oficials de la línia que avançava.

—Sortiu del mig del pas! —exclamaven els oficials de la línia fixa.

—On hem d’anar? —xisclaven els inquiets pickwickians.

—Ei… ei… ei! —era l’única resposta. Hi hagué un moment d’intens desconcert, un trepig pesant de passes, una violenta commoció, una rialla sufocada; la mitja dotzena de regiments es trobaven a mig miler d’iardes, i les soles de les botes del senyor Pickwick s’alçaren per l’aire.

El senyor Snodgrass i el senyor Winkle havien realitzat cadascun un capgirell obligat amb extraordinària agilitat, quan el primer objecte que trobaren els ulls d’aquest últim en asseure’s a terra, estroncant amb un mocador groc de seda el doll de vida que li sortia del nas, fou el seu venerat guia, a certa distància, corrent darrere del seu propi barret, que s’allunyava brincant enjogassadament en la perspectiva.

Hi ha molt pocs moments en l’existència d’un home en què experimenti tant sentit del ridícul, o rebi tan poca compassió, com quan persegueix el seu propi barret. Calen una enorme quantitat de fredor, i un peculiar grau de criteri, per atrapar un barret. No cal precipitar-se, o l’aixafes; ni es pot incórrer en l’extrem contrari, o el perds definitivament. La millor manera és mantenir-se al mateix ritme de l’objecte de la persecució, ser prudent i cautelós, vigilar bé la vostra oportunitat, posar-se gradualment al davant, llavors fer una estirada ràpida, agafar-lo per la corona i clavar-te’l fermament al cap; somrient complagut tota l’estona, com si ho trobessis tan divertit com tothom.

Feia un bonic ventet, i el barret del senyor Pickwick rodolava festivament. El vent bufava, el senyor Pickwick bufava, i el barret rodolava una vegada i una altra tan alegrement com un animat marsuí en una forta marea: i podria haver continuat rodolant, molt més enllà de l’abast del senyor Pickwick, si la seva trajectòria no hagués estat aturada providencialment, just quan aquell cavaller estava a punt d’abandonar-lo al seu destí.

El senyor Pickwick, diem, estava completament extenuat, i a punt de renunciar a la persecució, quan el barret fou llançat amb certa violència contra la roda d’un carruatge, aparcat en renglera amb mitja dotzena de vehicles més, al punt cap on havien estat dirigides les seves passes. El senyor Pickwick, adonant-se del seu avantatge, s’abalançà endavant enèrgicament, recuperà la seva propietat, se la calà al cap i s’aturà a agafar alè. No havia passat aturat ni mig minut, quan sentí cridar impacientment el seu propi nom per una veu que de seguida reconegué com la del senyor Tupman, i, mirant cap amunt, contemplà una visió que l’omplí de sorpresa i satisfacció.

En un barouche obert, els cavalls dels qual havien estat desenganxats, per encaixar-lo millor a aquell lloc atapeït, hi havia un robust i vell cavaller, amb jaqueta blava i botons brillants, pantalons de pana i botes ales, dues dames joves amb bufandes i plomes, un jove cavaller aparentment enamorat d’una de les joves dames amb bufandes i plomes, una dama d’edat dubtosa, probablement la tieta de l’anterior, i el senyor Tupman, tan content i despreocupat com si hagués format part de la família des dels primers moments de la seva infantesa. Subjectat darrere del barouche hi havia un cistell de grans dimensions, un d’aquells cistells que sempre desperta en una ment contemplativa associacions relacionades amb aus fredes, llengües i ampolles de vi… i al pescant seia un noi gras i caravermell, en estat de somnolència, a qui cap observador especulatiu podria haver contemplat per un instant sense catalogar-lo com el distribuïdor oficial del contingut del cistell esmentat, quan arribés el moment apropiat per al seu consum.

El senyor Pickwick havia dedicat una mirada apressada a aquests interessants objectes, quan una vegada més el va saludar el seu fidel deixeble.

—Pickwick… Pickwick —digué el senyor Tupman—; pugeu aquí. Afanyeu-vos.

—Veniu, senyor. Sisplau, pugeu —digué el robust cavaller—. Joe! Coi de nano, ha tornat a quedar adormit. Joe, abaixa els esglaons. —El noi gras rodolà lentament des del pescant, abaixà els esglaons, i mantingué la porta del carruatge temptadorament oberta. El senyor Snodgrass i el senyor Winkle arribaven en aquell moment.

—Hi ha espai per a tots, cavallers —digué l’home robust—. Dos a dintre i un a fora. Joe, fes espai per a un d’aquests cavallers sobre el pescant. Au, senyor, veniu. —I el robust cavaller allargà el braç, i estirà amb força primer el senyor Pickwick i després el senyor Snodgrass, cap al barouche. El senyor Winkle s’enfilà al pescant, el noi gras pujà desairosament al mateix lloc i a l’instant s’adormí profundament.

—Bé, cavallers —digué l’home robust—, molt content de veure-us. Us conec molt bé, cavallers, tot i que vosaltres potser no em recordeu. Vaig passar alguns vespres al vostre club l’hivern passat… he recollit el meu amic el senyor Tupman aquí aquest matí, i molt content que he estat de veure’l. Doncs bé, senyor, i vós com esteu? Teniu un aspecte magnífic, esclar.

El senyor Pickwick agraí el compliment, i encaixà les mans cordialment amb el robust cavaller de les botes altes.

—I doncs, com esteu, senyor? —digué el robust cavaller, adreçant-se al senyor Snodgrass amb ànsia paternal—. De primera, eh? Entesos, això està bé… això està bé. I com esteu, senyor (al senyor Winkle)? Bé, estic content de sentir-vos dir que esteu bé; molt content n’estic, i tant. Les meves filles, cavallers… aquestes són les meves noies; i aquella és la meva germana, la senyoreta Rachael Wardle. És una senyoreta, i tanmateix no és una senyoreta… eh, senyor, eh? —El robust cavaller clavà enjogassadament el colze entre les costelles del senyor Pickwick, i rigué de tot cor.

—Ja està bé, germà! —digué la senyoreta Wardle, amb un somriure de desaprovació.

—Tens raó, tens raó —digué el robust cavaller—; ningú pot negar-ho. Cavallers, us demano perdó; aquest és el meu amic el senyor Trundle. I ara que us coneixeu tots, posem-nos còmodes i feliços, i vegem què fan; això és el que dic. —Així doncs el robust cavaller es posà les ulleres, i el senyor Pickwick tragué l’ullera de llarga vista i tothom s’aixecà al carruatge, i mirà per damunt de l’espatlla d’algú altre les evolucions dels militars.

Eren unes evolucions sorprenents, amb una fila disparant per damunt dels caps d’una altra fila, i llavors fugint; després l’altra fila disparava per damunt dels caps d’una altra fila i també fugia; encabat formaven quadrats, amb oficials al centre; i tot seguit baixaven al fossat per una banda amb escales i pujaven una altra vegada per l’altra amb els mateixos mitjans; aterraven barricades de cistells i es comportaven de la manera més valerosa possible. Llavors feren un gran enrenou entaforant el contingut d’enormes canons a la bateria, amb instruments que semblaven llampassos magnificats; fent grans preparatius abans de disparar-les, i un soroll tan paorós quan finalment dispararen, que l’aire ressonà amb els xiscles de les dames. Les joves senyoretes Wardle estaven tan esglaiades, que el senyor Trundle de fet es va veure forçat a retenir-ne una al carruatge, mentre el senyor Snodgrass sostenia l’altra; i la germana del senyor Wardle patia un estat de nervis tan terrible, que el senyor Tupman considerà indispensable posar-li el braç al voltant de la cintura, per evitar una caiguda. Tothom estava agitat, excepte el noi gras, que dormia tan profundament com si el fragor del canó fos la seva cançó de bressol habitual.

—Joe, Joe! —digué el robust cavaller, quan la ciutadella va caure presa, i assetjadors i assetjats s’assegueren a sopar—. Coi de nano, ha tornat a quedar adormit. Tingueu la bondat de pessigar-lo, senyor… a la cama, sisplau; no hi ha altra manera de despertar-lo… gràcies. Desfés el cistell, Joe.

El noi gras, eficaçment desvetllat per la compressió d’una porció de la cama entre el dit gros i l’índex del senyor Winkle, es despenjà una vegada més del pescant, i procedí a desempaquetar el cistell amb aire més expeditiu del que es podria haver esperat de la seva passivitat prèvia.

—Ara ens hem d’apropar —digué el robust cavaller. Després de moltes bromes sobre estrènyer les mànigues de les dames, i una gran quantitat d’enrojolaments davant de diverses propostes burlesques, com ara que les dames haurien de seure a la falda dels cavallers, tot el grup quedà atapeït a dintre del barouche; i el robust cavaller procedí a allargar les coses que li donava el noi gras (que s’havia enfilat al darrere amb aquest propòsit) cap al carruatge.

—Vinga, Joe, ganivets i forquilles. —Van fer passar cap a dintre els ganivets i les forquilles, i les dames i els cavallers de dintre, i el senyor Winkle al pescant, foren proveïts cadascun amb aquells útils instruments.

—Plats, Joe, plats. —Un procés similar tingué lloc per a la distribució de la terrissa.

—Ara, Joe, les aus. Coi de nano; ha tornat a quedar adormit. Joe! Joe! —Diversos cops de bastó al cap, i el noi gras, amb certa dificultat, es desvetllà de la seva letargia—. Vinga, passa’ns la teca.

Alguna cosa en el so de l’última paraula desvetllà el greixós noi. S’aixecà d’un bot, i els ulls de plom que guspirejaven darrere de les enormes galtes glatien horriblement amb el menjar que treia de la cistella.

—Au, afanya’t —digué el senyor Wardle; perquè el noi gras mirava goludament un capó, del qual semblava totalment incapaç de separar-se. El noi sospirà profundament, i, dedicant una mirada apassionada a la seva ufanor, el féu a mans del seu amo a contracor.

—Això està bé… amb compte. Ara la llengua… ara el pastís de colomí. Vés amb compte amb aquella vedella i el pernil… vigila les llagostes… treu l’amanida del drap… dóna’m l’amaniment. —Aquelles eren les apressades ordres que sortien dels llavis del senyor Wardle, mentre passava cap a dins els diferents articles descrits, i col·locava plats a mans de tothom, i als genolls de tothom, en un nombre inacabable.

—Què, no és fabulós, això? —preguntà aquell jovial personatge, quan l’obra de destrucció havia començat.

—Fabulós! —digué el senyor Winkle, que trinxava una au al pescant.

—Una copa de vi?

—Amb el més gran plaer.

—Valdria més que us quedéssiu una ampolla per a vosaltres allí dalt, no?

—Sou molt amable.

—Joe!

—Sí, senyor. —(Aquesta vegada no dormia, acabava d’aconseguir fer-se amb una empanada de vedella).

—Ampolla de vi per al cavaller del pescant. Content de veure’l, senyor.

—Gràcies. —El senyor Winkle buidà la copa, i col·locà l’ampolla sobre el pescant, al seu costat.

—Em permetreu el plaer, senyor? —digué el senyor Trundle al senyor Winkle.

—Amb molt de gust —respongué el senyor Winkle al senyor Trundle, i aleshores els dos cavallers prengueren vi, i després begué una copa de vi tothom, dames i tot.

—Com flirteja Emily amb l’estrany cavaller —xiuxiuejà la tieta conca, amb autèntica enveja de tieta conca, al seu germà, el senyor Wardle.

—Oh! No ho sé —digué el jovial vell cavaller—; tot molt natural, diria… res d’excepcional. Una mica de vi, senyor Pickwick? —El senyor Pickwick, que havia estat investigant detingudament l’interior del pastís de colomí, assentí de bon grat.

—Emily, estimada —digué la tieta conca, amb aire protector—, no parlis tan alt, amor.

—Caram, tieta!

—La tieta i el menut vell cavaller s’ho volen quedar tot per a ells, em sembla —xiuxiuejà la senyoreta Isabella Wardle a la seva germana Emily. Les joves dames rigueren de tot cor, i la vella intentà semblar afable, però no se’n sortí.

—Les noies joves tenen tan bon humor —digué la senyoreta Wardle al senyor Tupman, amb aire de bondadosa commiseració, com si l’humor fos contraban, i la seva possessió sense permís un crim i un delicte majors.

—Sí que en tenen —respongué el senyor Tupman, no exactament la mena de resposta que s’esperava d’ell—. És ben deliciós.

—Ehem! —féu la senyoreta Wardle, bastant dubtosa.

—Em permetreu? —digué el senyor Tupman, amb les seves maneres més amables, tocant el canell de l’encantadora Rachael amb una mà, i elevant suaument l’ampolla amb l’altra—. Em permetreu?

—Oh, senyor! —El senyor Tupman semblava d’allò més solemne; i Rachael expressà el seu temor que disparessin més canons, un cas en què, naturalment, hauria tornat a necessitar suport.

—Trobeu boniques les meves nebodes? —xiuxiuejà l’afectuosa tieta al senyor Tupman.

—Les hi trobaria, si la seva tieta no fos aquí —respongué l’agut pickwickià, amb una mirada apassionada.

—Ah, trapella… però en realitat, si tinguessin un color de cara una mica millor, no creieu que serien unes noies d’aspecte atractiu… a la llum de les espelmes?

—Sí; trobo que sí —digué el senyor Tupman, amb aire d’indiferència.

—Ah, bromista: ja sé el que volíeu dir.

—Què? —preguntà el senyor Tupman, que precisament no havia decidit dir res en absolut.

—Volíeu dir que Isabel va encorvada… ja sé que sí… els homes sou tan observadors! Bé, és veritat; no es pot negar; i, certament, si hi ha una cosa que fa una noia més lletja que una altra és anar encorvada. Sovint li dic que quan es faci una mica més gran serà força espantosa. Sí, sí, sou un bromista!

El senyor Tupman no tenia cap objecció a guanyar-se la reputació a un preu tan barat: i així mirava amb aire molt astut, i somreia misteriosament.

—Quin somriure tan sarcàstic! —digué l’admirada Rachael—. Confesso que em teniu ben espantada.

—Espantada de mi!

—Ah, no podeu ocultar-me res… ja sé molt bé el que significa aquest somriure.

—Què? —digué el senyor Tupman, que no en tenia la més mínima noció.

—Voleu dir —digué l’afable tieta, abaixant encara més la veu— voleu dir que no creieu que la inclinació d’Isabella sigui tan dolenta com la descaradura d’Emily. Sí, és descarada! No podeu imaginar com em fa d’infeliç a vegades… segur que ploro per això durant hores seguides… el meu estimat germà és tan bo, i tan confiat, que no ho veu mai; si ho fes, estic ben segura que li trencaria el cor. Tant de bo pogués pensar que només és l’aire… espero que pugui ser així… —(Aquí l’afectuosa parenta exhalà un sospir profund, i bellugà el cap amb pessimisme).

—Estic segura que la tieta parla de nosaltres —xiuxiuejà la senyoreta Emily Wardle a la seva germana—. N’estic ben segura… fa una cara tan maliciosa.

—Sí? —respongué Isabella—. Ehem! Tieta, estimada!

—Sí, amor meu!

—Tinc tanta por que et refredis, tieta… agafa un mocador de seda per lligar-te al cap… de debò que hauries de cuidar-te… tenint en compte l’edat!

Per molt merescuda que fos aquesta rèplica, era la més venjativa que se li podia haver acudit. No hi ha manera de saber de quina forma es podria haver desfogat la indignació de la seva tia, si el senyor Wardle no hagués canviat inconscientment de tema, cridant emfàticament Joe.

—Coi de nano —digué el vell cavaller—, ha tornat a quedar adormit.

—Que extraordinari aquest noi —digué el senyor Pickwick—; sempre dorm així?

—Dormir! —digué el vell cavaller—. Sempre està adormit. Va a fer els encàrrecs ben adormit, i ronca quan serveix a taula.

—Que estrany! —digué el senyor Pickwick.

—Oh! Estranyíssim —respongué el vell cavaller—; estic orgullós d’aquest noi… no em separaria d’ell per cap motiu… és una curiositat natural! Aquí, Joe… Joe… emporta’t aquestes coses, i obre una altra ampolla… que em sents?

El noi gras s’aixecà, obrí els ulls, s’empassà l’enorme tros de pastís que havia estat mastegant la darrera vegada que s’havia adormit, i obeí lentament les ordres del seu amo… glatint lànguidament per les restes del banquet, mentre s’enduia els plats i els deixava al cistell. Portaren la nova ampolla i ràpidament la buidaren: subjectaren el cistell al seu lloc de sempre… el noi gras s’enfilà una vegada més al pescant… les ulleres i els binocles de butxaca tornaren a ajustar-se… i les evolucions dels militars recomençaren. Hi hagué una gran efervescència d’esclats de canons, i sobresalts de dames… i aleshores una mina explotà, per a la satisfacció de tothom… i quan la mina hagué rebentat, els militars i els presents seguiren el seu exemple, i també es dispersaren en tots sentits.

—Ara, recordeu —digué el vell cavaller, en encaixar mans amb el senyor Pickwick a la conclusió d’una conversa que havia tingut lloc a intervals, durant la conclusió dels fets—: us veurem a tots demà.

—Segur que sí —respongué el senyor Pickwick.

—Teniu l’adreça?

—Manor Farm, Dingley Dell —digué el senyor Pickwick, consultant el llibre de butxaca.

—Exacte —digué el vell cavaller—. No us deixo marxar, recordeu, en menys d’una setmana; i feu-vos pagues que veureu tot el que sigui digne de veure. Si heu vingut a buscar vida rural, veniu amb mi, us en donaré quantitat. Joe… coi de nano, ha tornat a quedar adormit… Joe, ajuda Tom a enganxar els cavalls.

Els cavalls quedaren enganxats… el conductor s’enfilà… el noi gras pujà al seu costat… intercanviaren salutacions de comiat… i el carruatge s’allunyà trontollant. Quan els pickwickians es giraren a fer-hi un darrer cop d’ull, el sol ponent escampava una intensa lluïssor sobre les cares dels seus amfitrions, i caigué sobre la forma del noi gras. Tenia el cap enfonsat al pit; i tornava a dormir.





V

Un de curt

Exposa, entre altres qüestions,

com el senyor Pickwick va aprendre a conduir,

i el senyor Winkle a muntar,

i com se’n van sortir tots dos.


Brillant i agradable era el cel, fragant l’aire, i bell l’aspecte de totes les coses del voltant, quan el senyor Pickwick s’abocà per damunt de les baranes del pont de Rochester a contemplar la natura i esperar l’esmorzar. L’escena ben bé podria haver encisat una ment molt menys reflexiva que aquella a la qual es presentava.

A l’esquerra de l’espectador s’estenia la muralla enrunada, sense continuïtat en molts llocs, i en alguns, sobresortint per damunt de l’estreta platja de sota amb masses tosques i pesants. Enormes grups d’algues penjaven de les pedres escantellades i punxegudes, tremolant amb cada alenada de vent; i l’heura verda s’aferrava malenconiosament al voltant dels merlets foscos i arruïnats. Darrere seu s’alçava l’antic castell, les seves torres sense teulada, els seus murs imponents engrunant-se, però explicant-nos amb orgull la seva antiga força i puixança, com quan, set-cents anys abans, ressonava amb l’estrèpit de les armes o amb el soroll de festins i disbauxa. A cada banda, les ribes del Medway, cobertes de bladars i pastures, amb un molí de vent aquí i allà, o alguna església distant, s’allargassaven fins al punt on abastava la visió, presentant un paisatge ric i variat, encara més bell per les ombres canviants que hi passaven rabents quan els núvols prims i esfilagarsats lliscaven a la llum del sol del matí. El riu, reflectint el blau clar del cel, lluentejava i espurnejava en fluir silenciós; i els rems dels pescadors s’enfonsaven en l’aigua amb un so clar i líquid, mentre les barques pesants però pintoresques lliscaven lentament pel corrent.

El senyor Pickwick fou desvetllat de l’agradable somieig en què l’havien fet caure els objectes de davant seu, per un profund sospir, i un toc a l’espatlla. Es girà: l’home tètric era al seu costat.

—Contemplant el panorama? —preguntà l’home tètric.

—Sí —respongué el senyor Pickwick.

—I felicitant-vos d’estar llevat tan d’hora?

El senyor Pickwick assentí amb el cap.

—Ah! La gent s’ha de llevar d’hora, per veure el sol en tota la seva esplendor, perquè la seva brillantor rarament dura tot el dia. El matí del dia i el matí de la vida són ben semblants.

—El que dieu és veritat, senyor —digué el senyor Pickwick.

—Ja ho diu la dita —continuà l’home tètric—: el matí és massa bell per durar. Que bé es podria aplicar a la nostra existència diària. Déu meu! El que donaria per recuperar els dies de la meva infantesa, o ser capaç d’oblidar-los per sempre més!

—Heu vist moltes afliccions, senyor —digué el senyor Pickwick compassiu.

—I tant —digué apressadament l’home tètric—; i tant. Més del que creurien possible els que ara em veuen. —Va fer un instant de pausa, i llavors digué sobtadament:

—Heu tingut mai la sensació, en un matí com aquest, que ofegar-se seria la felicitat i la pau?

—Déu me’n guard, no! —respongué el senyor Pickwick, apartant-se una mica de la barana, en passar-li pel cap seriosament la possibilitat que l’home tètric l’emprengués per damunt, a tall d’experiment.

—Jo hi he pensat, sovint —digué l’home tètric, sense fixar-se en el moviment—. L’aigua tranquil·la i fresca em sembla murmurar una invitació al repòs i al descans. Un salt, un clapoteig, una breu lluita; es forma un remolí per un instant, gradualment es torna una ona suau; les aigües s’han tancat per damunt del vostre cap, i el món s’ha tancat damunt de les vostres misèries i desventures per sempre més. —Els ulls enfonsats de l’home tètric llampeguejaven brillants mentre parlava, però l’agitació momentània minvà ràpidament; i s’allunyà tranquil·lament, tot dient:

—Au… prou d’aquest color. Tinc ganes de parlar d’un altre tema. Em vau convidar a llegir aquell paper, fa dues nits, i vau escoltar atentament mentre ho feia.

—Sí —respongué el senyor Pickwick—; i vaig pensar certament…

—No he demanat cap opinió —digué l’home tètric, interrompent-lo—, i no en vull cap. Viatgeu per diversió i instrucció. Imagineu que us faig a mans un curiós manuscrit… atenció, no pas curiós per insensat o improbable, sinó curiós per ser un full de l’aventura de la vida real… el comunicaríeu al club, del qual heu parlat tan sovint?

—I tant —respongué el senyor Pickwick—, si així ho desitgéssiu; i s’entraria a les seves actes.

—Hi podeu comptar —respongué l’home tètric—. La vostra adreça. —I, després que el senyor Pickwick li comuniqués el probable itinerari, l’home tètric l’anotà amb compte en un greixós quadern de butxaca, i, resistint la insistent invitació del senyor Pickwick a esmorzar, deixà aquell cavaller a la posada, i s’allunyà caminant lentament.

El senyor Pickwick descobrí que els seus tres companys s’havien llevat, i esperaven la seva arribada per començar l’esmorzar, que estava a punt en una disposició temptadora. S’assegueren per a l’àpat; i el pernil rostit, els ous, el te, el cafè i tot plegat començaren a desaparèixer amb una rapidesa que donava fe alhora de l’excel·lència del menjar, i de l’apetit dels seus consumidors.

—Vinga, parlem de Manor Farm —digué el senyor Pickwick—. Com hi anirem?

—Seria millor consultar el cambrer, potser —digué el senyor Tupman; així doncs cridaren el cambrer.

—Dingley Dell, cavallers… quinze milles, cavallers… a la cruïlla… un landó, senyor?

—En un landó només n’hi cabem dos —digué el senyor Pickwick.

—Cert, senyor… perdoneu, senyor. Hi ha landós de quatre rodes molt bonics, senyor… seients per a dos al darrere… un al davant per al cavaller que condueix… oh! Perdoneu, senyor… només hi ha lloc per a tres.

—Què hem de fer? —preguntà el senyor Snodgrass.

—Potser a un dels cavallers li agradaria muntar, senyor? —insinuà el cambrer, mirant cap al senyor Winkle—. Molt bons cavalls de sella, senyor… qualsevol dels homes del senyor Wardle que vénen a Rochester pot tornar-los, senyor.

—És la solució perfecta —digué el senyor Pickwick—. Winkle, voldreu anar a cavall?

El senyor Winkle tenia una malfiança considerable, en els llocs més recòndits del seu cor, respecte a la seva habilitat eqüestre; però, com que no volia ni tan sols que ho sospitessin, per cap motiu, respongué de seguida amb gran atreviment:

—I tant. És el que més em plauria.

El senyor Winkle havia precipitat el seu destí; no hi havia marxa enrere.

—Que siguin a la porta a les onze —digué el senyor Pickwick.

—Molt bé, senyor —respongué el cambrer.

El cambrer es retirà; l’esmorzar va concloure; i els viatgers pujaren a les cambres respectives, a preparar una muda de roba per endur-se’n en la seva propera expedició.

El senyor Pickwick ja havia fet els arranjaments preliminars, i mirava per damunt de les persianes de la sala de cafè els passatgers del carrer, quan el cambrer entrà i anuncià que el landó era a punt… un anunci que el vehicle mateix confirmà, apareixent immediatament davant de les esmentades persianes de la sala de cafè.

Era una curiosa caixa verda sobre quatre rodes, amb un clot com un recipient de vi per a dos al darrere, i un pescant elevat per a un al davant, estirada per un enorme cavall castany que mostrava una gran simetria d’ossos. Un mosso d’estable era dret a prop, aguantant per la brida un altre cavall enorme… aparentment un parent proper de l’animal del landó… ensellat i a punt per al senyor Winkle.

—Senyor Déu meu! —digué el senyor Pickwick, quan eren a la vorera posant-se les jaquetes—. Senyor Déu meu! Qui ha de conduir? No se m’ha acudit en cap moment.

—Ah! Vós, naturalment —respongué el senyor Tupman.

—Naturalment —digué el senyor Snodgrass.

—Jo! —exclamà el senyor Pickwick.

—No tingueu gens de por, senyor —intervingué el mosso d’estable—. Li garanteixo que és tranquil, senyor; un infant de pit podria conduir-lo.

—No s’espanta, eh? —preguntà el senyor Pickwick.

—Espantar-se, senyor? No s’espantaria ni que trobés una carretada de micos amb la cua cremada.

L’última recomanació era incontestable. El senyor Tupman i el senyor Snodgrass pujaren al compartiment; el senyor Pickwick s’enfilà al pescant, i col·locà els peus en un relleix entapissat de baieta, construït a sota amb aquella finalitat.

—Au, William el brillant —digué el mosso d’estable al mosso d’estable auxiliar—, dóna les cintes al cavaller. —William el brillant, anomenat així, probablement, pels seus cabells lluents i el rostre oliós, col·locà les regnes a la mà esquerra del senyor Pickwick; i el mosso d’estable de més rang li llançà un fuet a la dreta.

—Sooo! —exclamà el senyor Pickwick, en veure que l’alt quadrúpede mostrava una decidida propensió a entrar de recules per la finestra de la sala de cafè.

—Sooo! —repetiren el senyor Tupman i el senyor Snodgrass, des del compartiment.

—Només té ganes de jugar, senyor —digué encoratjador el mosso d’estable en cap—; aguanta’l, William. —L’auxiliar contingué la impetuositat de l’animal, i el seu cap corregué a ajudar el senyor Winkle a muntar.

—Per l’altra banda, senyor, sisplau.

—Que em pengin si el cavaller no volia muntar per la banda dolenta —xiuxiuejà un somrient noi de correus al cambrer, inefablement satisfet.

El senyor Winkle, així instruït, s’enfilà a la sella, aproximadament amb tanta dificultat com hauria experimentat per enfilar-se per la borda d’un vaixell de guerra de primera categoria.

—Va tot bé? —preguntà el senyor Pickwick, amb un pressentiment interior que tot anava malament.

—Tot va bé —respongué el senyor Winkle feblement.

—Endavant —exclamà el mosso d’estable—. Aguanteu-lo, senyor. —I landó i cavall de sella es posaren en marxa, amb el senyor Pickwick al pescant d’un, i el senyor Winkle al damunt de l’altre, per a goig i satisfacció de tot el pati de la posada.

—Què el fa anar de costat? —preguntà el senyor Snodgrass des del compartiment, al senyor Winkle, a la sella.

—No m’ho sé imaginar —respongué el senyor Winkle. El cavall es desviava carrer amunt de la manera més misteriosa… primer de costat, amb el cap cap a una banda del camí i la cua cap a l’altra.

El senyor Pickwick no tenia temps per observar ni això ni cap altre detall, ja que la totalitat de les seves facultats estaven concentrades en el maneig de l’animal enganxat al landó, que mostrava diverses peculiaritats, sumament interessants per a un espectador, però en absolut divertides per a algú que anés assegut al darrere. A més de clavar constantment estrebades amunt amb el cap, d’una manera ben desagradable i incòmoda, i d’estirar les regnes fins a un punt que convertia en matèria de gran dificultat per al senyor Pickwick aguantar-les, tenia una singular propensió, de tant en tant, a llançar-se de sobte cap al costat de la carretera, llavors aturar-se en sec i córrer endavant uns minuts, a una velocitat que era totalment impossible controlar.

—Què pot voler dir amb això? —digué el senyor Snodgrass, quan el cavall havia executat aquesta maniobra per vintena vegada.

—No ho sé —respongué el senyor Tupman—; sembla espantat, oi? —El senyor Snodgrass estava a punt de contestar, quan fou interromput per un crit del senyor Pickwick.

—Sooo! —digué aquell cavaller—. M’ha caigut el fuet.

—Winkle —digué el senyor Snodgrass, quan el genet arribà trotant damunt del cavall alt, amb el barret a les orelles i tremolant de cap a peus, com si hagués de caure a trossos, per la violència de l’exercici—, recolliu el fuet, bon amic. —El senyor Winkle estirà la brida de l’alt cavall fins que aquest tenia la cara negra; i havent aconseguit finalment aturar-lo, desmuntà, allargà el fuet al senyor Pickwick, i aferrant les regnes, es preparà per tornar a pujar.

Doncs bé, si el cavall, amb l’enjogassament natural del seu tarannà, tenia ganes de buscar un petit passatemps innocent amb el senyor Winkle, o si li va passar pel cap que podia fer el viatge a la seva pròpia satisfacció, amb genet o sense, són temes respecte als quals, naturalment, no podem arribar a cap conclusió clara i inequívoca. Fossin els que fossin els motius que impulsaren l’animal, el que és cert és que, tan bon punt el senyor Winkle hagué tocat les regnes, se les féu lliscar per damunt del cap i sortí disparat enrere tant com li ho permetien.

—Pobra bèstia —digué el senyor Winkle tranquil·litzadorament— pobra bèstia… cavallet bo. —La «pobra bèstia» estava a prova d’aduladors; com més el senyor Winkle intentava apropar-s’hi, més l’esquivava; i, malgrat tota mena d’afalacs i llagoteries, el senyor Winkle i el cavall donaren voltes i més voltes durant deu minuts, al final dels quals cadascun d’ells era exactament a la mateixa distància de l’altre que quan havien començat, una situació insatisfactòria en qualsevol circumstància, però particularment en una carretera solitària, on no es pot obtenir cap ajut.

—Què haig de fer? —cridà el senyor Winkle, quan ja feia una estona considerable que allò durava—. Què haig de fer? No hi puc pujar.

—Seria millor que el duguéssiu per la brida fins que arribem a una barrera —respongué el senyor Pickwick des del landó.

—Però no voldrà seguir! —bramà el senyor Winkle—. Veniu a aguantar-lo.

El senyor Pickwick era la personificació mateixa de la bondat i la humanitat: llançà les regnes damunt del llom del cavall, i després de baixar del seient, apropà amb compte el landó a la tanca, per si venia alguna cosa per la carretera, i reculà per ajudar el seu dissortat company, deixant el senyor Tupman i el senyor Snodgrass al vehicle.

Tan bon punt el cavall observà com el senyor Pickwick avançava cap a ell amb el fuet del landó a la mà, canvià el moviment de rotació amb què s’havia recreat, per un moviment de reculada de caràcter tan definit, que de seguida arrossegà el senyor Winkle, que encara era a l’extrem de la brida, a un ritme força més ràpid que el pas lleuger, en la direcció per on acabaven de venir. El senyor Pickwick corregué a ajudar-lo, però com més ràpid corria endavant el senyor Pickwick, més ràpid corria enrere el cavall. Seguí un gran fregadís de peus, piafades sobre la pols; i finalment el senyor Winkle, amb els braços gairebé arrencats de les articulacions, el deixà anar completament. El cavall s’aturà, mirà, bellugà el cap, es girà, i trotà tranquil·lament cap a casa, a Rochester, deixant el senyor Winkle i el senyor Pickwick mirant-se l’un a l’altre amb rostres de pàl·lida consternació. Un soroll repetitiu a una certa distància va atreure la seva atenció. Aixecaren la vista.

—Senyor Déu meu! —exclamà l’angoixat senyor Pickwick—. L’altre cavall fuig!

Era prou cert. L’animal estava espantat pel soroll, i tenia les regnes al llom. Els resultats es poden suposar. Va sortir disparat amb el landó de quatre rodes darrere d’ell, i el senyor Tupman i el senyor Snodgrass dins del landó de quatre rodes. El trajecte fou curt. El senyor Tupman es llançà a la tanca, el senyor Snodgrass seguí el seu exemple, el cavall estampà el landó de quatre rodes contra un pont de fusta, separà les rodes de la carcassa, i el compartiment del pescant; finalment quedà palplantat contemplant la devastació que havia causat.

La primera preocupació per part dels dos amics que s’havien estalviat la caiguda fou alliberar els seus dissortats companys del llit de pues, un procés que els donà la inexpressable satisfacció de descobrir que no havien patit cap ferida, a part de diversos estrips a la roba i esgarrinxades dels esbarzers. El següent que calia fer era desenganxar el cavall. Després d’efectuar aquest complicat procés, el grup caminà lentament endavant, duent el cavall entre ells, i abandonant el landó al seu destí.

Una hora de camí portà els viatgers a una petita taverna de carretera, amb dos oms, un abeurador de cavalls i un senyal al davant; un o dos pallers deformats al darrere, un hort de cuina al costat, i coberts corcats i florits escampats en una estranya confusió a tot el voltant. Un home de cap vermell treballava a l’hort; el senyor Pickwick el cridà amb força:

—Ei!

L’home de cap vermell redreçà el cos, es protegí els ulls amb la mà, i mirà, llargament i freda, el senyor Pickwick i els seus acompanyants.

—Ei! —repetí el senyor Pickwick.

—Ei! —fou la resposta de l’home del cap vermell.

—Quant falta per a Dingley Dell?

—Més de set milles.

—Hi ha bona carretera?

—No. —Després de pronunciar aquesta breu resposta, i aparentment de quedar satisfet amb un altre escrutini, l’home del cap vermell reprengué la seva feina.

—Volem deixar aquest cavall aquí —digué el senyor Pickwick—; suposo que podem, oi?

—Voleu deixar aquest cavall aquí, eh? —repetí l’home del cap vermell, repenjant-se a la pala.

—Naturalment —respongué el senyor Pickwick, que a hores d’ara havia avançat, cavall en mà, cap a la tanca de l’hort.

—Dona! —bramà l’home del cap vermell, sortint de l’hort i mirant amb molta duresa el cavall—. Dona!

Una dona alta, ossuda, plana de cap a peus, amb una tosca pellissa blava i la cintura una polzada o dues per sota de les aixelles, respongué a la crida.

—Podem deixar aquest cavall aquí, bona dona? —digué el senyor Tupman, avançant, i parlant en els seus tons més seductors. La dona mirà amb molta duresa tot el grup; i l’home del cap vermell li xiuxiuejà alguna cosa a l’orella.

—No —respongué la dona, després de considerar-ho una mica—, em fa por.

—Por! —exclamà el senyor Pickwick—. De què té por la dona?

—Ens va portar problemes l’última vegada —digué la dona, girant-se per entrar a casa—; no vull haver de donar explicacions a ningú.

—És el més extrordinari que m’he trobat mai en la vida —digué l’astorat senyor Pickwick.

—De… de debò que em sembla —xiuxiuejà el senyor Winkle, quan els seus amics s’aplegaren al seu voltant—, que es pensen que hem aconseguit aquest cavall d’alguna manera fraudulenta.

—Què! —exclamà el senyor Pickwick, indignadíssim. El senyor Winkle repetí modestament la seva insinuació.

—Ei, vós —digué l’enfadat senyor Pickwick—. Creieu que hem robat el cavall?

—N’estic segur que ho heu fet —respongué l’home del cap vermell, amb un somriure que va remoure el seu rostre d’un òrgan auditiu a l’altre. Dient això, entrà a la casa i tancà amb un cop de porta.

—És com un somni —exclamà el senyor Pickwick—. Un somni espantós. La idea de caminar tot el dia amb un cavall espantós del qual no pots desempallegar-te! —Els abatuts pickwickians s’allunyaren de mal humor, amb l’alt quadrúpede, pel qual tots sentien la més empedreïda aversió, seguint-los lentament darrere els talons.

Era cap a finals de la tarda quan els quatre amics i el seu company de quatre potes tombaren cap al caminoi que duia a Manor Farm; i fins i tot tan a prop del seu destí, el plaer que altrament haurien experimentat quedava materialment aigualit en reflexionar sobre la singularitat del seu aspecte, i l’absurditat de la seva situació. Roba estripada, rostres esgarrinxats, sabates polsegoses, mirada exhausta, i, per damunt de to, el cavall. Ah, com maleïa el senyor Pickwick aquell cavall: havia ullat el noble animal de tant en tant amb mirades que expressaven odi i venjança; més d’una vegada havia calculat el probable import de la despesa en què incorreria tallant-li el coll; i ara la temptació de destruir-lo, o de deixar-lo anar pel món, envaí la seva ment amb una força multiplicada per deu. Fou desvetllat d’una meditació sobre aquestes fantasies nefastes per la sobtada aparició de dues figures en un tombant del camí. Eren el senyor Wardle i el seu lleial servent, el noi gras.

—Renoi, on éreu? —digué l’hospitalari vell cavaller—. Us he esperat tot el dia. Caram, sembleu cansats. Què! Esgarrinxades! No esteu ferits, espero… eh? Bé, estic content de sentir-ho… molt. Així que heu bolcat, eh? Tant se val. Un accident comú per aquests verals. Joe… ja torna a dormir! Joe, agafa aquell cavall dels cavallers, i porta’l a l’estable.

El noi gras els seguí pesadament amb l’animal; i el vell cavaller, lamentant amb expressions casolanes tota aquella part de les aventures del dia com els seus convidats consideraren escaient comunicar, els acompanyà a la cuina.

—Aquí us deixarem en condicions —digué el vell cavaller—, i després us presentaré a la gent del saló. Emma, treu el brandi de cireres; ei, Jane, una agulla i fil aquí; tovalloles i aigua, Mary. Vinga, noies, moveu-vos.

Tres o quatre noies rodanxones es dispersaren ràpidament cercant els diferents articles sol·licitats, mentre un parell d’homes de cap gran i rostre circular s’aixecaven dels seus seients al racó de la xemeneia (perquè, tot i que era un vespre de maig, la seva estima pel foc de llenya semblava tan alta com si fos Nadal), i desaparegueren en alguns recers obscurs, d’on tragueren amb promptitud un flascó de betum i mitja dotzena de raspalls.

—Moveu-vos! —digué novament el vell cavaller, però l’admonició era del tot innecessària, perquè una de les noies ja servia el brandi de cireres, una altra portava les tovalloles i un dels homes de sobte agafà el senyor Pickwick per la cama, amb el risc imminent de fer-lo perdre l’equilibri, i li raspallà la bota fins que li quedaren els ulls de poll d’un roig encès; mentre l’altre rentava els cabells del senyor Winkle amb un pesant raspall de roba, recreant-se, durant l’operació, en aquell so sibil·lant que soler fer els mossos d’estable quan estan ocupats fregant un cavall.

El senyor Snodgrass, després de concloure les seves ablucions, inspeccionà la sala, dret d’esquena al foc, xarrupant el seu brandi de cireres amb profunda satisfacció. La descriu com una cambra gran, amb un terra vermell de rajols i una espaiosa llar de foc; el sostre guarnit amb pernils, penques de cansalada viada i forcs de cebes. Les parets estaven decorades amb diversos fuets de caça, dues o tres brides, una sella i un vell trabuc rovellós, amb una inscripció a sota, indicant que estava «carrega», tal com havia estat, segons la mateixa autoritat, durant almenys mig segle. Un vell rellotge de vuit dies, de posat solemne i assossegat, feia tic-tac greument en un racó; i un rellotge de butxaca de plata, de la mateixa antiguitat, penjava d’un dels molts ganxos que ornamentaven el vestidor.

—A punt? —digué el vell cavaller interrogativament, quan els seus convidats estigueren rentats, sargits, raspallats i plens de brandi.

—Totalment —respongué el senyor Pickwick.

—Veniu, doncs. —I després que el grup hagués travessat diversos passadissos foscos, i d’ajuntar-se’ls el senyor Tupman, que s’havia endarrerit per arrencar un petó a Emma, pel qual havia estat convenientment recompensat amb nombroses empentes i esgarrapades, arribà a la porta del saló.

—Benvinguts —digué el seu hospitalari amfitrió, obrint-la d’una revolada i avançant per anunciar-los—, benvinguts, cavallers, a Manor Farm.





VI

Una antiquada festa de cartes

Els versos del clergue

Història del retorn del convicte.


Diversos convidats reunits al vell saló s’aixecaren per saludar el senyor Pickwick i els seus amics quan entraren; i durant la cerimònia de presentació, amb totes les formalitats escaients, el senyor Pickwick tingué temps per observar l’aspecte, i especular sobre la identitat i ocupacions de les persones de qui estava envoltat… un hàbit en què, com és habitual amb molts altres grans homes, li encantava recrear-se.

Una dama molt vella, amb una gorra alterosa i vestit de seda descolorit —ni més ni menys que la mare del senyor Wardle— ocupava el lloc d’honor al racó de mà dreta de la llar de foc; i diversos certificats que s’havia seguit amb ella allò d’«educa el minyó de conformitat amb el seu camí, i ni que es faci vell no se n’apartarà».[1] Ornamentaven les parets, en forma de models de virtuts de data antiga, paisatges d’estam d’igual antiguitat i agafadors de tetera de seda carmesí d’un període més modern. La tieta, les dues dames joves i el senyor Wardle, cadascun rivalitzant amb l’altre a l’hora de retre apassionades i infatigables atencions a la vella dama, es congregaven al voltant de la seva butaca, una aguantant-li la trompeta de l’orella, una altra una taronja i una tercera un flascó d’olor, mentre una quarta s’atrafegava picant i estufant els coixins on es recolzava. A la banda contrària seia un vell cavaller calb, amb una cara jovial i benevolent: el clergue de Dingley Dell; al seu costat seia la seva muller, una vella dama robusta i esponerosa, que semblava experta, no tan sols en l’art i el misteri de manufacturar licors cordials casolans a satisfacció d’altra gent, sinó de tastar-los ocasionalment en la seva pròpia persona. Un homenet cap quadrat, amb cara de poma normanda, conversava amb un vell cavaller gras en un racó; i dos o tres vells senyors més, i dues o tres velles dames més, seien tibats i immòbils a les cadires, mirant molt fixament el senyor Pickwick i els seus companys de viatge.

—El senyor Pickwick, la mare —digué el senyor Wardle, amb tota la seva veu.

—Oh! —digué la vella dama, bellugant el cap—. No et sento.

—El senyor Pickwick, iaia! —xisclaren juntes totes dues joves dames.

—Ah! —exclamà la vella—. Bé, no importa gaire. No li interessa una dona vella com jo, suposo.

—Us asseguro, senyora —digué el senyor Pickwick, agafant la mà de la vella, i parlant tan fort que l’esforç va donar un to carmesí al seu rostre benevolent—, us asseguro, senyora, que res no em complau més que veure una dama de la vostra edat encapçalant una família tan magnífica, i amb un aspecte tan jove i tan bo.

—Ah! —digué la vella dama, després d’una breu pausa—. Tot va molt bé, suposo; però no el sento.

—L’àvia ara està bastant confosa —digué la senyoreta Isabella Wardle, en to baix—; però després parlarà amb vós.

El senyor Pickwick corroborà la seva disposició a complaure les febleses de l’edat, i entrà en una conversa general amb els altres membres del cercle.

—Una situació deliciosa, aquesta —comentà el senyor Pickwick.

—Deliciosa! —corejaren els senyors Snodgrass, Tupman, i Winkle.

—Doncs trobo que sí —digué el senyor Wardle.

—No hi ha lloc millor a tot Kent, senyor —digué el cap quadrat amb cara de poma normanda—; de veritat, senyor… n’estic segur, senyor. —L’home cap quadrat mirà triomfant al seu voltant, com si algú l’hagués contradit enèrgicament, però finalment s’hagués sortit amb la seva—. No hi ha lloc millor a tot Kent —digué una altra vegada el cap quadrat, després d’una pausa.

—Excepte Mullins’s Meadows —comentà solemnement el gras.

—Mullins’s Meadows! —exclamà l’altre, amb profund menyspreu.

—Ah, Mullins’s Meadows —repetí el gras.

—Aquella terra sí que és bona —intervingué un altre home gras.

—I tant, segur —digué un tercer home gras.

—Tothom ho sap —digué el corpulent amfitrió.

L’home cap quadrat mirà dubtós al seu voltant, però adonant-se que estava en minoria, assumí un aire de compassió i no digué res més.

—De què parlen? —preguntà la vella a una de les seves nétes, amb una veu molt audible; perquè, com moltes persones sordes, mai semblava calcular la possibilitat que altres persones sentissin allò que deia.

—De la terra, àvia.

—Què diuen de la terra? Res d’importància, oi?

—No, no. El senyor Miller deia que la nostra terra era millor que Mullins’s Meadows.

—Com hauria de saber-ne res? —preguntà la vella indignada—. Miller és un fatu presumit, i podeu dir-li que ho he dit jo. —I dient això, la vella dama, sense adonar-se gens ni mica que havia parlat a un volum superior a un murmuri, es redreçà i mirà el delinqüent cap quadrat traient foc pels queixals.

—Au, au —digué l’actiu amfitrió, amb una ansietat natural de canviar de conversa—. Què me’n dieu de fer una partida, senyor Pickwick?

—És el que més m’agradaria —respongué aquell cavaller—; però sisplau, no ho feu per mi.

—Oh, us ho asseguro, a la mare li agrada molt fer una partida —digué el senyor Wardle—; oi, mare?

La vella dama, que era molt menys sorda en aquest tema que en qualsevol altre, respongué afirmativament.

—Joe, Joe! —digué el cavaller—. Joe… coi de… ah, aquí el tenim; treu les taules de cartes.

El letàrgic jove pogué preparar dues taules de cartes sense haver-lo de tornar a despertar; una per jugar a Papa Joan, i l’altra per al whist. Els jugadors de whist eren el senyor Pickwick i la vella dama, el senyor Miller i el cavaller gras. El joc de rotllana comprenia la resta dels presents.

La partida va conduir-se amb tota aquella serietat de comport i tranquil·litat de posat que correspon al passatemps anomenat «whist», una pràctica solemne, a la qual, ens sembla, el títol de «jo» hi fou aplicat de manera ben irreverent i ignominiosa. El joc de rotllana, d’altra banda, fou tan sorollós i alegre com per interrompre materialment les contemplacions del senyor Miller, que, com que no estava prou concentrat, aconseguí cometre diversos crims i delictes, que excitaren la còlera del cavaller gras fins a un extrem molt alt, i suscità el bon humor de la vella dama en grau proporcional.

—Vet aquí! —digué triomfant el criminal Miller, mentre mostrava l’estranya combinació de cartes a la conclusió d’una mà—. No es podria haver jugat millor, estic orgullós de dir-ho jo mateix; impossible haver fet una altra jugada!

—Miller hauria d’haver escapçat el diamant, oi, senyor? —digué la vella dama.

El senyor Pickwick assentí amb el cap.

—Això és el que hauria d’haver fet, doncs? —digué l’infeliç, amb una apel·lació dubitativa al seu soci.

—Sí, senyor —digué el cavaller gras, amb una veu paorosa.

—Em sap molt greu —digué Miller, alacaigut.

—Ja serveix de gran cosa, això —rondinà el cavaller gras.

—Dos per honors… fan vuit per nosaltres —digué el senyor Pickwick.

—Una altra mà.

—Podeu fer-la? —preguntà la vella.

—Puc —respongué el senyor Pickwick—. Doble, senzill i aquí les tenim.

—No s’havia vist mai tanta sort —digué el senyor Miller.

—No s’havien vist mai cartes com aquestes —digué el cavaller gras.

Un silenci solemne; el senyor Pickwick graciós, la vella dama seriosa, el cavaller gras capciós i el senyor Miller temorós.

—Un altre doble —digué la vella dama, fent un memoràndum triomfant d’aquella circumstància en col·locar una moneda de sis penics i un mig penic atrotinat sota el candeler.

—Un doble, senyor —digué el senyor Pickwick.

—N’estic ben al corrent, senyor —respongué bruscament el cavaller gras.

Una altra partida, amb un resultat similar, fou seguida per una falsa renúncia de l’infortunat Miller; el cavaller gras prorrompé en un estat d’alta agitació personal que durà fins a la conclusió del joc, moment en què ell es retirà a un racó i restà perfectament mut durant una hora i vint-i-set minuts; al final dels quals sorgí del seu retraïment i oferí al senyor Pickwick un pessic de rapè amb l’aire d’un home que havia decidit perdonar cristianament les ofenses sofertes. L’oïda de la vella millorà decididament i l’infortunat Miller es trobava tan fora del seu element com un dofí en una garita de sentinella.

Mentrestant el joc de rotllana prosseguia alegrement. Isabella Wardle i el senyor Trundle «feien parella» i Emily Wardle i el senyor Snodgrass el mateix; i fins i tot el senyor Tupman i la tieta conca crearen una aliança basada en els peixos[2] i l’adulació. El vell senyor Wardle es trobava en el punt més alt del seu bon humor; i estava tan divertit administrant la banca, i les velles dames tan agudes després de les seves victòries, que tota la taula era un crit continu d’alegria i rialles. Hi havia una vella senyora que sempre tenia si fa no fa mitja dotzena de cartes per pagar, i això feia riure tothom a cada ronda; i quan la vella dama semblava enfadada d’haver de pagar, reien més fort que mai; el rostre de la vella s’encenia gradualment, fins que finalment reia més fort que ningú. Llavors, quan la tieta conca va treure un «matrimoni»,[3] les joves dames rigueren una altra vegada, i la tieta conca semblava disposada a malhumorar-se; fins que, sentint que el senyor Tupman li estrenyia la mà sota la taula, també s’animà i mirà amb aire murri, com si en realitat el matrimoni no estigués tan lluny com alguna gent es pensava; i tothom rigué una altra vegada, especialment el vell senyor Wardle, que gaudia dels acudits tant com els més joves. Pel que fa al senyor Snodgrass, no feia res més que xiuxiuejar sentiments poètics a l’orella de la seva parella sobre les associacions a les cartes i les associacions de per vida, i un vell cavaller es posà molt sorneguer, amb comentaris, acompanyats de picades d’ull i rialletes, que alegraren molt els presents i especialment l’esposa del vell cavaller. El senyor Winkle sortí amb acudits que són molt coneguts a la ciutat, però no pas al camp; i com que tothom en reia de tot cor, i deia que eren divertidíssims, el senyor Winkle estava en un estat de gran honor i glòria. El benevolent clergue mirava afablement; perquè les cares felices que envoltaven la taula feien que el bon vell també se sentís feliç; tot i que l’alegria era força bulliciosa, venia del cor i no pas dels llavis; i aquesta és la mena d’alegria que cal, al capdavall.

El vespre s’escolà ràpidament, amb aquestes alegres diversions; i quan el sopar substancial però casolà hagué quedat despatxat, i el petit grup formà un cercle amistós al voltant del foc, el senyor Pickwick pensà que mai de la vida havia estat tan feliç, ni en cap moment tan disposat a gaudir, a treure tot el profit del moment efímer.

—Doncs això —digué l’hospitalari amfitrió, que estava assegut amb gran dignitat al costat de la butaca de la vella, amb la mà d’ella entrellaçada en la seva—, això és justament el que m’agrada: els moments més feliços de la meva vida han passat al costat d’aquesta vella llar de foc; i m’hi sento tan vinculat, que mantinc un bon foc aquí cada vespre, fins que fa massa calor per aguantar-lo. Ves! La meva pobra vella mare, solia seure davant d’aquesta llar en aquell petit tamboret quan era una noia; oi, mare?

La llàgrima que omple inesperadament l’ull quan el record dels vells temps i la felicitat de fa molts anys es recorda de sobte, rodolà per la cara de la vella mentre bellugava el cap amb un somriure malenconiós.

—Heu de disculpar que parli d’aquest vell lloc, senyor Pickwick —continuà l’amfitrió, després d’una breu pausa—, perquè l’estimo moltíssim, i no en conec cap altre… les cases velles i els camps em semblen amics vius; el mateix em passa amb la nostra petita església, amb l’heura, sobre la qual, per cert, aquell nostre excel·lent amic va fer una cançó la primera vegada que va venir amb nosaltres. Senyor Snodgrass, teniu alguna cosa a la copa?

—De sobres, gràcies —respongué aquell cavaller, la curiositat poètica del qual s’havia animat molt en sentir l’última observació del seu amfitrió—. Disculpeu-me, però parlàveu de la cançó de l’Heura.

—Això heu de preguntar-ho al nostre amic d’allà davant —digué l’amfitrió amb aire astut, assenyalant el clergue amb una inclinació de cap.

—Em permeteu dir que m’agradaria sentir-vos-la repetir, senyor? —digué el senyor Snodgrass.

—I ara! —respongué el clergue—. És ben poca cosa; i l’única excusa que tinc per haver-ho perpetrat és que en aquell temps jo era jove. De totes maneres, la sentireu, si així ho desitgeu.

La resposta fou naturalment un murmuri de curiositat; i el vell cavaller procedí a recitar, amb algunes ajudes per part de la seva dona, els versos en qüestió.

—Els anomeno:

L’HEURA


Esmunyint-se entre les antigues pedres

és l’Heura planta refinada!

En la cel·la solitària i freda

tria els seus àpats, primmirada.

Només li escau, és molt capriciosa,

pedra engrunada i malmesa

que el pas dels anys ha tornat polsosa

i d’una gran exquisidesa.

Allà on vida no es pot veure,

una planta estranya és l’Heura.

Ràpida avança, tot i que sense ales.

I amb quina força al tronc s’aferra

del seu gran amic, el roure gegant!

Amb dissimul cobreix el terra,

belluga suaument les seves fulles,

quan amb joia abraça ben fort

les tombes on reposen les despulles

d’aquells que trobaren la mort.

Allà on la mort es va ajeure.

Una planta estranya és l’Heura.

L’obra dels segles es podrà malmetre

i dispersar-se nacions;

però la fornida Heura mai no pot perdre

el seu verd sa i vigorós.

La planta, en dies de solitud,

s’alimentarà del passat;

perquè l’edifici de més magnitud,

per l’Heura serà devorat.

Allà on el temps es va veure.

Una planta estranya és l’Heura.



Mentre el vell cavaller repetia aquests versos per segona vegada, per permetre al senyor Snodgrass anotar-los, el senyor Pickwick analitzava els trets de la seva cara amb una expressió de gran interès. Quan el vell cavaller hagué conclòs la seva recitació, i el senyor Snodgrass hagué tornat el quadern a la butxaca, el senyor Pickwick digué:

—Disculpeu-me, senyor, per fer aquest comentari amb tant poc temps que us conec; però un cavaller com vós no pot haver deixat, diria, d’observar moltes escenes i incidents dignes de consignar, durant la vostra experiència com a ministre de l’Evangeli.

—Certament n’he presenciat alguns —respongué el vell cavaller—, però els incidents i personatges han estat d’una naturalesa casolana i corrent, ja que la meva esfera d’acció és tan limitada.

—Vau prendre algunes notes, crec, sobre John Edmunds, oi? —preguntà el senyor Wardle, que semblava tenir moltes ganes de fer parlar el seu amic, per a edificació dels seus nous visitants.

El vell cavaller assentí lleugerament amb el cap, i es disposava a canviar de tema, quan el senyor Pickwick digué:

—Disculpeu-me, senyor, però sisplau, si puc atrevir-me a preguntar-ho, qui era John Edmunds?

—Precisament allò que estava a punt de preguntar —digué àvidament el senyor Snodgrass.

—Esteu justament a punt de sentir-ho —digué l’alegre amfitrió—. Tard o d’hora haureu de satisfer la curiositat d’aquests cavallers; així doncs seria millor aprofitar aquesta oportunitat favorable, i fer-ho de seguida.

El vell cavaller somrigué de bon humor mentre tirava la cadira endavant. La resta del grup ajuntaren les cadires, especialment el senyor Tupman i la tieta conca, que possiblement eren bastant durs d’oïda; i després d’ajustar convenientment la trompeta de l’orella de la vella dama, i de despertar del seu son el senyor Miller (que s’havia adormit durant la recitació dels versos) amb un pessic d’amonestació, administrat per sota de la taula pel seu exsoci, el gras solemne, el vell cavaller, sense més prolegòmens, començà la narració següent, a la qual ens hem pres la llibertat d’atribuir el títol de

EL RETORN DEL CONVICTE

—Quan em vaig instal·lar per primera vegada en aquest poble —digué el vell cavaller—, ara fa vint-i-cinc anys, la persona més cèlebre entre els meus parroquians era un home amb el nom d’Edmunds, que tenia arrendada una petita granja prop d’aquest lloc. Era un home taciturn, salvatge, dolent; mandrós i llicenciós en els seus hàbits; cruel i ferotge de caràcter. A part dels pocs vagabunds ganduls i temeraris amb qui perdia el temps als camps, o s’emborratxava a la cerveseria, no tenia ni un sol amic o conegut; ningú tenia interès a parlar amb l’home a qui molts temien i tothom detestava… i Edmunds era evitat per tothom.

»Aquest home tenia una esposa i un fill, que, quan vaig arribar per primera vegada, tenia uns dotze anys. De la intensitat dels sofriments d’aquella dona, de la manera calmosa i soferta amb què els suportava, de l’agonia de sol·licitud amb què educava aquell noi, ningú pot formar-se’n una noció adequada. Que Déu em perdoni la suposició, si és poc caritativa, però crec fermament en la meva ànima que l’home intentà sistemàticament durant molts anys trencar-li el cor; però ella ho suportava tot pel fill, i, per molt estrany que pugui semblar a molts, també pel seu pare; perquè malgrat la seva brutalitat, i la crueltat amb què l’havia tractada, en altres temps ella l’havia estimat; i el record d’allò que havia estat per a ella, despertava sentiments d’indulgència i submissió enmig del sofriment del seu pit, sentiments estranys a totes les criatures de Déu, menys a les dones.

»Eren pobres… no podia ser d’una altra manera quan l’home ocupava el temps tal com ho feia; però els esforços incessants i incansables de la dona, tard o d’hora, matí, migdia i nit, els salvaven de viure en la necessitat. Aquests esforços eren ben mal compensats. La gent que passava per aquell lloc al vespre —a vegades en una hora tardana de la nit— relataven que havien sentit els gemecs i sanglots d’una dona afligida, i el so de cops; i més d’una vegada, quan era enllà de la mitjanit, el noi trucava suaument a la porta de la casa d’un veí, on l’havien enviat, per escapar de la fúria embriagada del seu pervers pare.

»Durant tot aquest temps, i quan la pobra dona sovint duia les marques de maltractament i violència que no podia amagar del tot, era una assistent assídua a la nostra petita església. Regularment, cada diumenge, matí i tarda, ocupava el mateix seient amb el noi al seu costat; i tot i que tots dos anaven pobrament vestits —molt més que molts dels seus veïns d’una condició social més baixa— sempre anaven nets i endreçats. Tothom tenia una salutació cordial i una paraula amable per a “la pobra senyora Edmund”; i a vegades, quan a la conclusió del servei s’aturava a intercanviar unes paraules amb un veí a la petita filera d’oms que mena al porxo de l’església, o s’entretenia a contemplar amb orgull i afecte de mare el seu saludable fill, mentre aquest jugava davant seu amb alguns companys, la seva cara aclaparada s’il·luminava amb una expressió de sincera gratitud; i se la veia, si no alegre i feliç, almenys tranquil·la i satisfeta.

»Passaren cinc o sis anys; el noi havia esdevingut un jove robust i ben cossat. El temps, que havia enfortit el cos prim del fill i donat a les seves febles extremitats la fortalesa de la virilitat, havia vinclat la forma de la seva mare i debilitat les seves passes; però el braç que li hauria hagut de donar suport ja no s’enllaçava amb el seu; la cara que l’hauria d’haver alegrat, ja no la mirava. Ella ocupava el seu antic seient, però n’hi havia un de buit al seu costat. La Bíblia es conservava amb la mateixa cura de sempre, els passatges es trobaven i plegaven com abans: però no hi havia ningú per llegir-la amb ella; i les llàgrimes queien grosses i ràpides damunt del llibre, i desdibuixaven les paraules. Els veïns eren tan amables com en altre temps, però ella evitava les seves salutacions desviant el cap. Ara no s’entretenia entre els vells oms, ja no hi havia alegres expectatives de felicitat en el futur. La desolada dona s’enfonsava el capell a la cara i s’afanyava a marxar.

»¿Cal que us digui que aquell jove, que, mirant enrere cap als dies més antics de la seva infantesa que la memòria i la consciència podien abastar, i portant el seu record fins a aquell moment, no podia recordar res que no estigués relacionat d’alguna manera amb la llarga sèrie de privacions voluntàries que la seva mare havia patit per ell, amb maltractaments, insults i violència, i tots suportat per ell… cal que us digui que ell, amb una irreflexiva desconsideració pel seu cor malmès, i un oblit adust i obstinat de tot el que ella havia fet i suportat per ell, s’havia unit a homes depravats i llibertins, i duia una vida desenfrenada que havia de portar-li la mort a ell, i vergonya a ella? Ai las! La naturalesa humana! Ho heu vist venir des de fa estona.

»La mesura del sofriment i la desgràcia de la infeliç dona estava a punt de completar-se. Nombrosos delictes s’havien comès al veïnat; els autors continuaven impunes i la seva audàcia augmentà. Un agosarat robatori de naturalesa greu comportà un augment de la vigilància, i a una recerca tan estricta que no hi havien comptat. Sospitaven del jove Edmunds, i de tres companys. Fou detingut, acusat, jutjat… i condemnat… a mort.

»El xiscle frenètic i punyent d’una veu de dona, que ressonà pel tribunal quan es pronuncià la solemne sentència, encara en aquest moment el tinc a les orelles. Aquell crit desvetllà un terror en el cor del reu, que el judici, la condemna… l’aproximació mateixa de la mort, no havien aconseguit despertar. Els llavis serrats en tot moment en una tenaç sorruderia, s’estremiren i separaren involuntàriament; el rostre es tornà pàl·lid com la cendra, mentre la suor freda brollava de cada porus; els membres robustos del delinqüent tremolaren, i tentinejà a la banqueta dels acusats.

»En els primers èxtasis de la seva angoixa mental, la sofrent mare es llançà de genolls als meus peus, i buscà ferventment l’Ésser Totpoderós que fins ara li havia donat suport en totes les seves afliccions per alliberar-la d’un món de dolor i sofriment, i salvar la vida del seu únic fill. Se’n seguí un esclat de pena, i una lluita violenta, com espero no haver de tornar a presenciar mai. Jo sabia que el seu cor quedava destrossat a partir d’aquella hora; però ni una sola vegada vaig sentir que una queixa o un murmuri s’escapés dels seus llavis.

»Era un espectacle llastimós veure aquella dona al pati de la presó dia rere dia, intentant àvidament i fervent, amb afecte i súpliques, estovar el cor endurit del seu obstinat fill. Fou en va. Ell continuava taciturn, obstinat i impassible. Ni tan sols la inesperada commutació de la seva sentència a catorze anys de deportació entendrí per un instant la bròfega descaradura del seu posat.

»Però l’esperit de resignació i endurança que tant temps havien sostingut la mare fou incapaç de lluitar contra la feblesa i la malaltia corporal. Va caure malalta. Va arrencar els seus membres tentinejants del llit per visitar una vegada més el seu fill, però la fortalesa li fallà, i caigué impotent a terra.

»I ara la fredor i indiferència de què es vantava el jove foren realment sotmeses a prova; i el càstig que caigué pesadament damunt d’ell gairebé el tornà boig. Passà un dia i la seva mare no hi era; en volà un altre i ella no vingué a prop seu; un tercer vespre arribà i tanmateix no l’havia vista… i al cap de vint-i-quatre hores havia de ser separat d’ella, potser per sempre. Oh! De quina manera els pensaments llargament oblidats dels dies antics envaïren la seva ment, mentre gairebé corria amunt i avall per l’estret pati —com si la notícia hagués d’arribar-li abans pel fet de córrer— i quina amarga sensació d’impotència i desolació l’omplí quan sentí la veritat! La seva mare, l’únic progenitor que havia conegut mai, jeia malalta —qui sap si moribunda— a una milla del lloc on es trobava; si hagués estat lliure i sense traves, en uns minuts hauria estat al seu costat. Va córrer cap a la reixa, i aferrant els barrots de ferro amb l’energia de la desesperació, la sacsejà fins a fer-la vibrar, i es llançà contra la gruixuda paret com per forçar un passadís a través de la pedra; però el sòlid edifici es burlava dels seus febles esforços, i picà amb una mà contra l’altra i plorà com una criatura.

»Vaig dur el perdó i la benedicció de la mare al seu fill empresonat; me’n vaig endur la solemne promesa de penediment, i la seva fervent súplica de perdó, al seu llit de malalta. Vaig sentir, amb llàstima i compassió, el penedit home idear mil petits plans per consolar-la i donar-li suport quan tornés; però jo ja sabia que molts mesos abans que ell pogués arribar al lloc de destí, la seva mare ja no seria d’aquest món.

»Fou traslladat de nit. Unes setmanes després l’ànima de la pobra dona emprengué el vol, espero confiadament, i crec solemnement, cap a un lloc d’eterna felicitat i descans. Vaig oficiar el servei d’enterrament de les seves restes. Reposa en el nostre petit cementiri. No hi ha cap pedra al capçal de la seva tomba. Les seves penes eren conegudes per l’home; les seves virtuts per Déu.

»S’havia disposat, prèviament a la partença del convicte, que escriuria a la seva mare tan aviat com pogués obtenir permís, i que la carta aniria adreçada a mi. El pare s’havia negat categòricament a veure el seu fill des del moment de la seva detenció; per a ell era indiferent si vivia o moria. Passaren molts anys sense cap notícia d’ell; i quan ja havia expirat més de la meitat del seu termini de deportació, i jo no havia rebut cap carta, vaig arribar a la conclusió que era mort, tal com, de fet, gairebé esperava que fos.

»Edmunds, però, havia estat enviat, a la seva arribada a la colònia, a una distància considerable cap a l’interior del territori; i a aquesta circumstància, potser, es pot atribuir el fet que, tot i que va trametre diverses cartes, cap d’elles arribà mai a les meves mans. Restà al mateix lloc durant la totalitat dels catorze anys. En expirar el termini, fidel a la seva vella resolució i al compromís que donà a la seva mare, féu el camí de tornada a Anglaterra enmig d’innombrables dificultats, i tornà, a peu, al seu lloc natal.

»Un bonic diumenge al vespre, durant el mes d’agost, John Edmunds posà els peus al poble que havia deixat amb vergonya i deshonra disset anys abans. El seu trajecte més proper passava a través del cementiri. El cor de l’home es dilatà en travessar la tanca. Els vells oms, a través de les branques dels quals el sol ponent projectava aquí i allà un raig viu de llum sobre aquell indret ombrívol, despertà les associacions dels seus primers dies. S’imaginà a si mateix tal com era aleshores, agafat a la mà de la mare, caminant pacíficament cap a l’església. Recordava com solia mirar la cara pàl·lida d’ella; com els ulls de la mare a vegades s’omplien de llàgrimes en contemplar els seus trets —llàgrimes que li queien càlides al front quan s’inclinava a besar-lo, i també el feien plorar a ell, tot i que aleshores sabia ben poc com eren d’amargues les llàgrimes. Pensà quantes vegades havia corregut alegrement per aquell camí amb algun company de jocs infantils, mirant enrere, una vegada i una altra, per copsar el somriure de la seva mare, o sentir la seva veu bondadosa; i llavors semblà que alçaven un vel de la seva memòria, i paraules de bondat no correspostes, i avisos menyspreats, i promeses trencades, s’aglomeraren en el seu record fins que el cor li fallà, i no pogué suportar-ho més.

»Entrà a l’església. El servei vespertí havia acabat i la congregació s’havia dispersat, però encara no estava tancada. Les seves passes ressonaren per l’edifici baix amb un so buit, i gairebé tingué por d’estar sol, de tan silenciós i tranquil que estava tot. Mirà al seu voltant. Res no havia canviat. El lloc semblava més petit que abans; però hi havia els antics monuments que havia contemplat mil vegades amb basarda infantil; el petit púlpit amb el seu coixí descolorit; la taula de la Comunió davant de la qual havia repetit tan sovint els Manaments venerats com a infant, i oblidats com a home. S’apropà a l’antic seient; semblava fred i desolat. El coixí havia estat retirat i la Bíblia no hi era. Potser la seva mare ara ocupava un seient més pobre, o possiblement estava dèbil i no podia arribar a l’església sola. No gosava pensar allò que temia. Un sentiment fred l’envaí i tremolà violentament en allunyar-se.

»Un vell entrà al porxo just quan ell hi arribava. Edmunds reculà sobresaltat, perquè el coneixia bé; moltes vegades l’havia observat cavant tombes al cementiri. Què diria al convicte retornat?

»El vell aixecà els ulls cap al rostre del foraster, li digué “bona nit”, i continuà caminant lentament. L’havia oblidat.

»Davallà el turó i travessà el poble. Feia un temps càlid, i la gent seia a la porta o passejava pels petits jardins quan ell passà, gaudint de la serenitat del vespre i del descans del treball. Moltes mirades es giraren cap a ell, i ell féu moltes mirades receloses a cada banda per veure si algú el coneixia i evitava. Hi havia cares estranyes a gairebé cada casa; en algunes reconegué la forma robusta d’algun antic company d’escola —un noi quan l’havia vist per última vegada— envoltat d’una tropa d’alegres infants; en altres veié, assegut en una butaca a la porta d’una casa de camp, un vell dèbil i malaltís, a qui només recordava com un jornaler sa i vigorós; però tots ells l’havien oblidat, i passà sense que el reconeguessin.

»L’última llum suau del sol ponent havia caigut sobre la terra, escampant una intensa lluïssor sobre les garberes grogues de blat, allargant les ombres dels arbres fruiters, quan ell arribà davant de l’antiga casa —la llar de la seva infantesa— que el seu cor havia enyorat amb una intensitat d’afecte que no es podia descriure durant els llargs i pesats anys de captivitat i tristesa. L’estacada era baixa, tot i que ell recordava bé el temps en què li havia semblat una paret alta; i mirà per damunt el vell jardí. Hi havia més cereals, i flors més alegres que abans, però els vells arbres encara hi eren —el mateix arbre sota el qual havia jagut un miler de vegades quan estava cansat de jugar al sol, i sentia com l’envaïa la son dolça i benigna de la infantesa feliç. Hi havia veus a l’interior de la casa. Escoltà, però li sonaren estranyes; no les coneixia. A més eren alegres; i ell sabia prou bé que la seva pobra mare vella no podia estar alegre, amb ell lluny de casa. La porta s’obrí i en sortí un estol de nens, saltant i cridant. El pare, amb un nen en braços, aparegué a la porta, i s’amuntegaren al seu voltant, picant amb les seves manetes i arrossegant-lo cap a fora, perquè participés en els seus alegres passatemps. El convicte pensà en les moltes vegades que ell havia defugit la visió del seu pare en aquell mateix lloc. Recordava quantes vegades havia enterrat el cap tremolós sota els llençols i sentit la paraula aspra, la dura fuetada i el plany de la seva mare; i tot i que l’home sanglotava en veu alta amb un dolor atroç en marxar d’aquell lloc, tenia el puny clos, i les dents serrades, amb una passió ferotge i implacable.

»I aquell era el retorn que havia esperat a través de la pesada perspectiva de molts anys, i pel qual havia patit tant de sofriment! Cap rostre de benvinguda, cap mirada de perdó, cap casa per rebre’l, cap mà per ajudar-lo —i a més al seu antic poble. Què era la seva solitud en la boscúria espessa, on no veia mai cap home, comparat amb això!

»S’adonà que a la terra distant del seu esclavatge i infàmia, havia pensat en el seu poble natal tal com era quan el va deixar; no tal com seria quan tornés. La trista realitat colpí fredament el seu cor, i el seu esperit defallí. No tenia valor per fer preguntes, ni per presentar-se a l’única persona que probablement el rebria amb amabilitat i compassió. Continuà caminant lentament; i evitant la proximitat de la carretera com un home culpable, es desvià cap a una prada que recordava bé; i amagant la cara entre les mans, es deixà caure a l’herba.

»No havia observat que un home estava ajagut a la riba al seu costat; la roba remorejà en girar-se per fer un cap d’ull al nouvingut; i Edmunds aixecà el cap.

»L’home s’havia assegut. Tenia el cos molt inclinat, i la cara arrugada i groga. El seu vestit l’assenyalava com un intern de l’asil: tenia l’aparença de ser molt vell, però en semblava més per efecte de la dissipació o la malaltia, que per llargada d’anys. Mirava insistentment el desconegut, i tot i que al principi tenia els ulls apagats i somorts, semblaren brillar amb una expressió anormal i alarmada després de tenir-los un temps fixos en ell, fins que semblaven a punt de saltar de les conques. Edmunds de mica en mica es posà de genolls, i mirà cada vegada més seriosament el rostre del vell. S’esguardaren l’un a l’altre en silenci.

»El vell estava lívid. Una esgarrifança el va recórrer i es posà dempeus tentinejant. Edmunds també es posà dret d’un salt. Reculà una passa o dues. Edmunds avançà.

»—Deixa que et senti parlar —digué el convicte, amb una veu pastosa i entretallada.

»—No te m’apropis! —exclamà el vell, amb un renec terrible. El convicte s’hi apropà.

»—No te m’apropis! —xisclà el vell. Furiós de terror, aixecà el bastó i etzibà a Edmunds un fort cop a la cara.

»—Pare… diable! —murmurà el convicte entre les dents serrades. S’abalançà endavant i agafà el vell per la gola… però era el seu pare; i el seu braç caigué impotent al costat.

»El vell proferí un fort xiscle que ressonà pels camps solitaris com l’udol d’un mal esperit. La cara se li ennegrí, la sang li brollà de la boca i el nas, i tenyí l’herba d’un vermell intens, fosc, mentre es tambalejava i queia. Se li havia trencat una vena i era un home mort abans que el seu fill pogués alçar-lo».

—En aquell racó del cementiri —digué el vell cavaller, després d’uns moments de silenci— en aquell racó del cementiri de què he parlat abans, jeu enterrat un home que va treballar per a mi durant tres anys després d’aquest esdeveniment, i que estava penedit i humiliat com cap altre home. Ningú llevat de mi mateix sabia en vida d’aquell home qui era, ni d’on va venir: era John Edmunds, el convicte retornat.





VII

Com el senyor Winkle,

en comptes de disparar al colom i matar la gralla,

disparà a la gralla i ferí el colom;

com el club de criquet de Dingley Dell

jugà contra tot Muggleton,

i com tot Muggleton sopà a expenses de Dingley Dell;

entre altres qüestions interessants i instructives.


Les fatigants aventures del dia o la influència somnífera del conte del clergue actuaren tan fort sobre les tendències dormilegues del senyor Pickwick, que menys de cinc minuts després que li ensenyessin la seva còmoda habitació caigué en un son profund i sense somnis, del qual només despertà quan el sol del matí entrava amb els seus raigs brillants i acusadors a la cambra. El senyor Pickwick no era cap gandul, i saltà com ho faria un guerrer ardorós de la tenda… del llit.

—És maco, és maco aquest país —sospirà l’entusiasmat cavaller, mentre obria la finestra vidriera—. Qui podria viure per mirar dia rere dia maons i pissarres, després de sentir una vegada la influència d’un escenari com aquest? Qui podria continuar existint on no hi ha altres vaques que les vaques del capdamunt de les xemeneies? Cap altra presència de Pan que una panoràmica de teules? Cap altra planta que el pa de cucut? Qui podria suportar deixar llanguir la vida en un indret semblant? Qui, pregunto, podria suportar-ho? —I, després d’interpel·lar exhaustivament la solitud comparant-la amb precedents més falaguers, el senyor Pickwick tragué el cap per la reixa i mirà al seu voltant.

La flaire intensa i dolça dels pallers s’enfilava cap a la finestra de la seva cambra; el centenar d’aromes del petit jardí de sota perfumava l’aire del voltant; les prades d’un verd intens brillaven amb la rosada del matí, que lluentejava en cada fulla mentre tremolava en l’aire suau; i els ocells cantaven com si cada gota centellejant fos per a ells una font d’inspiració. El senyor Pickwick caigué en un encantador i deliciós somieig.

—Ei! —fou el so que el desvetllà.

Mirà a la dreta, però no veié ningú; els ulls vagaren cap a l’esquerra i penetraren en el panorama; mirà el cel, però no era pas allí, des d’on el cridaven; i llavors féu allò que una ment corrent hauria fet de seguida: mirà el jardí i allí veié el senyor Wardle.

—Com esteu? —digué el jovial individu, sense alè per les seves pròpies expectatives de plaer—. Fa un matí bonic, oi? Content de veure-us llevat tan d’hora. Baixeu, afanyeu-vos i sortiu. Us esperaré aquí.

Al senyor Pickwick no li va caldre una segona invitació. Deu minuts bastaren per completar la seva toaleta, i al final d’aquell temps es trobava al costat del vell cavaller.

—Ep! —digué ara el senyor Pickwick, veient que el seu company anava armat amb una escopeta, i que n’hi havia una altra a punt a l’herba—. Què es prepara?

—Doncs que el vostre amic i jo —respongué l’amfitrió—, sortirem a caçar gralles abans d’esmorzar. És molt bon tirador, oi?

—Li he sentit dir que és magnífic —respongué el senyor Pickwick—, però mai no l’he vist apuntar a res.

—Doncs —digué l’amfitrió— tant de bo ja vingués. Joe… Joe!

El noi gras, que sota l’excitant influència del matí no semblava tenir més de tres parts i una fracció adormides, sortí de la casa.

—Puja i crida el cavaller, i digue-li que ens trobarà a mi i al senyor Pickwick als arbres de les gralles. Acompanya el cavaller fins allà; que em sents?

El noi se n’anà a complir l’encàrrec; i l’amfitrió, amb totes dues escopetes, com un segon Robinson Crusoe, sortí del jardí.

—És aquí —digué el vell cavaller, aturant-se al cap d’uns minuts de caminar, en una avinguda d’arbres. La informació era innecessària; perquè els crits incessants de les inconscients gralles bastaven prou per indicar el seu parador.

El vell cavaller posà una escopeta a terra, i carregà l’altra.

—Ja vénen —digué el senyor Pickwick; i, mentre parlava, les formes del senyor Tupman, el senyor Snodgrass i el senyor Winkle aparegueren en la distància. El noi gras, com que no estava gaire segur de quin cavaller havia de cridar, amb una sagacitat peculiar, i per impedir la possibilitat de qualsevol error, els havia cridat a tots.

—Veniu —cridà el vell cavaller, adreçant-se al senyor Winkle—; una mà destra com la vostra és el que ens hauria calgut fa temps, ni que fos per a una feina tan mediocre com aquesta.

El senyor Winkle respongué amb un somriure forçat, i agafà l’escopeta sobrant amb una expressió de rostre semblant a la que podria adoptar una gralla metafísica que tingués un presagi de la seva propera mort violenta. Podria haver estat entusiasme, però s’assemblava extraordinàriament al patiment. El vell cavaller assentí; i dos nens espellifats que havien desfilat cap a aquell lloc sota la direcció del Lambert infant, començaren immediatament a enfilar-se a dos dels arbres.

—Què hi fan aquests nanos? —preguntà de sobte el senyor Pickwick. Estava bastant alarmat; perquè no estava del tot segur que la misèria de la vida camperola, de la qual havia sentit explicar sovint moltes coses, no hagués obligat els nens que depenien de la terra a guanyar-se una subsistència precària i arriscada fent de diana per a esportistes inexperts.

—Només aixecar la caça —respongué el senyor Wardle, rient.

—Què? —preguntà el senyor Pickwick.

—Ves, dit en llenguatge planer, espantar les gralles.

—Ah, això és tot?

—Esteu satisfet?

—Totalment.

—Molt bé. Començo?

—Sisplau —digué el senyor Winkle, content de qualsevol respir.

—Aparteu-vos, doncs. Som-hi.

El noi cridà, i sacsejà una branca amb un niu. Mitja dotzena de gralles joves enmig d’una violenta conversa, volaren per demanar què passava. El vell cavaller disparà a tall de resposta. Un ocell caigué i els altres s’allunyaren.

—Recull-lo, Joe —digué el vell cavaller.

Hi havia un somriure al rostre del jove en avançar. Visions confuses de pastís de gralla flotaven per la seva imaginació. En retirar-se amb l’ocell reia… era un de ben molsut.

—Au, senyor Winkle —digué l’amfitrió, recarregant la seva pròpia escopeta—. Foc.

El senyor Winkle avançà i apuntà l’arma. El senyor Pickwick i els seus amics s’agemoliren involuntàriament per escapar dels danys a causa de la intensa pluja de gralles que de ben segur ocasionaria el tret devastador del seu amic. Hi va haver una pausa solemne… un crit… un batec d’ales… un clic feble.

—Ei! —digué el vell cavaller.

—No dispara? —preguntà el senyor Pickwick.

—Fallat —digué el senyor Winkle, molt pàl·lid… probablement de la decepció.

—Que estrany —digué el vell cavaller, agafant l’escopeta—. No sabia que mai n’hagués fallat cap. I ara! No veig gens de fulminant.

—Senyor Déu meu! —digué el senyor Winkle—. M’he oblidat del fulminant!

Rectificaren aquella lleugera omissió. El senyor Pickwick es tornà a ajupir. El senyor Winkle avançà amb aire de determinació i resolució; i el senyor Tupman mirà des de darrere un arbre. El noi cridà; quatre ocells volaren. El senyor Winkle disparà. Se sentí un xiscle com d’un individu —no pas una gralla— amb un dolor físic agut. El senyor Tupman havia salvat la vida d’innombrables ocells inofensius rebent una part de la càrrega al braç esquerre.

Descriure la confusió que seguí seria impossible. Explicar com el senyor Pickwick, en els primers èxtasis d’emoció, cridava al senyor Winkle: «Desgraciat», mentre el senyor Tupman jeia prostrat a terra; i com el senyor Winkle s’agenollà horroritzat al seu costat; com el senyor Tupman cridava deconcertat algun nom de pila femení, i després obria primer un ull, i després l’altre, per tornar a caure enrere i tancar-los tots dos… tot això seria tan difícil de descriure amb detall, com ho seria descriure la recuperació gradual del dissortat individu, l’embenat del braç amb mocadors de butxaca, i el trasllat de tornada a petits trams, sostingut pels braços dels seus angoixats amics.

S’aproparen a la casa. Les dames eren a la porta del jardí, esperant la seva arribada i l’esmorzar. La tieta conca aparegué; va somriure i els féu signes que caminessin més ràpid. Era evident que no coneixia el desastre. Pobra! Hi ha moments en què la ignorància és certament benaurança.

S’aproparen més.

—Ei, què li passa al vell cavaller? —digué Isabella Wardle. La tieta conca no parà atenció en el comentari; pensà que es referia al senyor Pickwick. Als seus ulls Tracy Tupman era jove; ella veia els seus anys a través d’un vidre reductor.

—No us espanteu —cridà el vell amfitrió, tement alarmar les seves filles. El petit grup s’havia congregat tan completament al voltant del senyor Tupman, que encara no podien distingir clarament la naturalesa de l’accident.

—No us espanteu —digué l’amfitrió.

—Què passa? —xisclaven les dames.

—El senyor Tupman ha tingut un petit accident; això és tot.

La tieta conca deixà anar un xiscle agut, prorrompé en una riallada histèrica i caigué enrere en braços de les seves nebodes.

—Tireu-li una mica d’aigua freda —digué el vell cavaller.

—No, no —murmurà la tieta conca—; ara ja estic millor. Bella, Emily… un cirurgià! Està ferit? És mort? Està… ha, ha, ha! —Ara la tieta conca patí l’atac número dos de rialles histèriques alternades amb xiscles.

—Calmeu-vos —digué el senyor Tupman, afectat gairebé fins a les llàgrimes per aquesta expressió de compassió amb els seus sofriments—. Estimada, estimada senyora, calmeu-vos.

—És la seva veu! —exclamà la tieta conca; i immediatament es presentaren forts símptomes de l’atac número tres.

—No us agiteu, us ho suplico, estimada senyora —féu el senyor Tupman tranquil·litzador—. És ben poca cosa, us ho asseguro.

—Llavors no sou mort! —exclamà la histèrica senyora—. Oh, digueu que no sou mort!

—No siguis beneita, Rachael —intervingué el senyor Wardle, bastant més tosc del que era consistent amb la naturalesa poètica de l’escena—. De què diantre serveix que ell et digui que no és mort?

—No, no, no sóc mort —confirmà el senyor Tupman—. No em cal cap altra ajuda que la vostra. Deixeu-me recolzar en el vostre braç. —I afegí, en un murmuri—: Oh, senyoreta Rachael! —l’agitada dona avançà i oferí el seu braç. Entraren al saló d’esmorzar. El senyor Tracy Tupman es portà gentilment la mà de la dona als llavis i es deixà caure al sofà.

—Esteu marejat? —preguntà l’ansiosa Rachael.

—No —respongué el senyor Tupman—. No és res. Estaré millor aviat. —Tancà els ulls.

—Dorm —murmurà la tieta conca. (Els seus òrgans de visió havien estat tancats gairebé vint segons)—. Estimat… estimat… senyor Tupman!

El senyor Tupman s’incorporà d’un salt.

—Oh, digueu una altra vegada aquelles paraules! —exclamà.

La senyora se sobresaltà.

—No deveu pas haver-les sentides! —digué, avergonyida.

—Sí, i tant! —respongué el senyor Tupman—. Repetiu-les. Si voleu que em recuperi, repetiu-les.

—Xxt! —digué la dama—. El meu germà. —El senyor Tracy Tupman tornà a la seva posició anterior; i el senyor Wardle, acompanyat d’un cirurgià, entrà a la sala.

El braç fou examinat, la ferida embenada i declarada molt lleu; i tranquil·litzats així els pensaments dels presents, procediren a satisfer els seus apetits amb rostres als quals havia tornat una expressió d’alegria. Només el senyor Pickwick estava silenciós i reservat. El dubte i la desconfiança es mostraven en el seu rostre. La seva confiança en el senyor Winkle havia quedat afectada —molt afectada— pels fets del matí.

—Sabeu jugar al criquet? —preguntà el senyor Wardle al tirador.

En qualsevol altre moment, el senyor Winkle hauria respost afirmativament. Adonant-se que la seva situació era delicada, respongué modestament:

—No.

—I vós, senyor? —preguntà el senyor Snodgrass.

—En sabia temps enrere —respongué l’amfitrió—; però ara ho he deixat. Estic subscrit al club d’aquí, però no hi jugo.

—Avui és el gran partit, crec —intervingué el senyor Pickwick.

—Sí —respongué l’amfitrió—. Naturalment us agradaria veure’l.

—Jo, senyor —respongué el senyor Pickwick—, estic encantat de veure qualsevol esport que pugui resultar segur, i on els intents malaguanyats de persones inexpertes no posin en perill la vida humana. —El senyor Pickwick féu una pausa i mirà fixament el senyor Winkle, que s’encongí sota la mirada escrutadora del seu guia. El gran home retirà els ulls al cap d’uns minuts i afegí:

—Se’ns disculparà que deixem el nostre amic ferit a cura de les dames?

—No podeu deixar-me en millors mans —digué el senyor Tupman.

—Del tot impossible —digué el senyor Snodgrass.

Convingueren per tant que deixarien el senyor Tupman a casa, a càrrec de les dones; i que la resta de convidats, sota la direcció del senyor Wardle, es dirigirien cap al lloc on havia de tenir lloc aquella prova de destresa, que havia desvetllat tot Muggleton de la seva apatia i inoculat a Dingley Dell una febre d’excitació.

Com que la caminada, que no era pas de més de dues milles, passava per camins ombrius i senders solitaris, i com que la conversa es decantà cap a l’encantador paisatge que els envoltava per cada banda, el senyor Pickwick gairebé se sentia inclinat a lamentar l’expedició que havien fet, quan es trobà al carrer principal de la ciutat de Muggleton. Tothom qui tingui un geni amb inclinació topogràfica sap perfectament bé que Muggleton és una ciutat corporativa, amb alcalde, ciutadans i homes lliures; i qualsevol que hagi consultat els discursos de l’alcalde als homes lliures, o dels homes lliures a l’alcalde, o de tots alhora a la corporació, o tots tres al Parlament, hi aprendrà el que ja hauria d’haver sabut, que Muggleton és un municipi antic i lleial, on es barregen una apassionada defensa dels principis cristians amb una fidel adhesió als drets comercials; per demostrar-ho, l’alcalde, la corporació i altres habitants, han presentat, en diverses ocasions, no menys de mil quatre-centes vint peticions contra la continuïtat de l’esclavatge de negres a l’estranger, i un nombre igual contra qualsevol interferència en el sistema fabril de casa; seixanta-vuit en favor de la venda de beneficis a l’Església i vuitanta-sis per abolir el comerç dominical al carrer.

El senyor Pickwick era al carrer principal d’aquesta il·lustre ciutat, i mirava amb aire de curiositat, no del tot mancada d’interès, els objectes del seu voltant. Hi havia una plaça pública per al mercadal; i al centre, una gran posada amb un senyal al davant que mostrava un objecte molt comú en l’art, però que rarament es troba a la natura: a saber, un lleó blau, amb tres potes arquejades en l’aire, mantenint l’equilibri sobre la punta de l’urpa central de la seva quarta pota. Hi havia, a la vista, l’establiment d’un subhastador i corredor d’assegurances contra incendis, el d’un agent de venda de cereals, el d’un draper de lli, el d’un corretger, el d’un destil·lador, el d’un adroguer i una sabateria —aquesta última botiga també es dedicava a la difusió de barrets, capells, vestimenta, paraigües de cotó i coneixements útils. Hi havia una casa de maons vermells amb un petit pati enllosat al davant, que qualsevol devia saber que pertanyia a l’advocat; i hi havia, d’altra banda, un altra casa de maons vermells amb persianes venecianes i una gran placa de bronze a la porta amb un anunci molt llegible que pertanyia al cirurgià. Uns quants nois es dirigien cap al camp de criquet; i dos o tres botiguers drets a la porta feien cara de tenir ganes d’anar al mateix lloc, com de fet podrien haver fet, segons tots els indicis, sense perdre gaire volum de negoci. El senyor Pickwick, després d’aturar-se a fer aquestes observacions, per anotar-les en un moment més convenient, s’afanyà a reunir-se amb els seus amics, que havien sortit del carrer principal, i ja eren a la vista del camp de batalla.

Els wickets ja estaven plantats, com també un parell d’envelats per al descans i refresc dels equips contrincants. El joc encara no havia començat. Dos o tres jugadors de Dingley Dell, i de Muggleton, es divertien amb un aire majestuós tirant la pilota distretament de mà en mà; i uns quants cavallers més, vestits com ells, amb barrets de palla, jaquetes de franel·la i pantalons blancs —una vestimenta amb què semblaven paletes aficionats— estaven escampats al voltant de les tendes, cap a una de les quals el senyor Wardle conduí el grup.

Unes quantes dotzenes de «Com esteu?» saludaren l’arribada del vell cavaller; i un alçament general de barrets de palla, i d’inclinacions de les jaquetes de franel·la seguiren la presentació que féu dels seus convidats com uns cavallers de Londres que tenien moltíssimes ganes de presenciar els fets del dia, dels quals, no en tenia cap dubte, quedarien sumament encantats.

—Crec que seria millor que entréssiu a l’envelat, senyor —digué un cavaller molt cepat, el cos i les cames del qual semblaven mig rotlle gegantí de franel·la, encimbellat sobre un parell de coixineres inflades.

—Ho trobarà molt més agradable, senyor —recomanà un altre cavaller cepat, que recordava fortament l’altra meitat del rotlle de franel·la abans esmentat.

—Sou molt amable —digué el senyor Pickwick.

—Per aquí —digué el primer que havia parlat—; aquí dintre anoten els punts… és el millor lloc en tot el camp. —I el jugador, després de deixar anar un esbufec, els precedí cap a la tenda.

—Un joc fabulós… un esport elegant… un magnífic exercici… molt —foren les paraules que arribaren a orelles del senyor Pickwick en entrar a la tenda; i el primer objecte que trobaren els seus ulls fou el seu amic de la jaqueta verda de la diligència de Rochester, garlant, per a delectació i edificació d’un cercle selecte d’elegits de l’equip del Tot Muggleton. El seu vestit havia millorat una mica i duia botes; però no hi havia possibilitat de confondre’l.

El desconegut reconegué immediatament els seus amics; abalançant-se cap a ells i agafant el senyor Pickwick de la mà, l’arrossegà a un seient amb el seu ímpetu habitual, parlant tota l’estona com si tot plegat es trobés sota el seu patrocini i direcció especials.

—Per aquí… per aquí… un passatemps fabulós… molta cervesa… bocois; rodons de bou… bou; mostassa… carretades; un dia gloriós… avall… poseu-vos còmode… estic content de veure-us… molt.

El senyor Pickwick s’assegué tal com li demanava, i el senyor Winkle i el senyor Snodgrass també obeïren les indicacions del seu misteriós amic. El senyor Wardle s’ho mirava silenciós i admirat.

—El senyor Wardle… un amic meu —digué el senyor Pickwick.

—Amic vostre! Benvolgut senyor, com esteu? Amic del meu amic… doneu-me la mà, senyor. —I el desconegut estrenyé la mà del senyor Wardle amb tot el fervor d’una amistat íntima de molts anys, reculà una passa o dues com per inspeccionar plenament la seva cara i figura i encaixà una altra vegada amb ell, si era possible, més ferventment que abans.

—I doncs; com heu arribat fins aquí? —digué el senyor Pickwick, amb un somriure en què la benevolència lluitava amb la sorpresa.

—He arribat —respongué el desconegut—, m’he aturat al Crown… al Crown de Muggleton… he trobat un grup… jaquetes de franel·la… pantalons blancs… entrepans d’anxova… ronyó picant… uns paios esplèndids… magnífics.

El senyor Pickwick estava prou versat en el sistema d’estenografia del desconegut per inferir a partir d’aquesta ràpida i inconnexa comunicació que, d’alguna manera o altra, havia fet coneixença amb els jugadors del Tot Muggleton, coneixença que havia transformat, per un sistema peculiar d’ell, en aquella camaraderia en què es pot trobar fàcilment una invitació general. Satisfeta la seva curiositat, es posà les ulleres i es preparà per observar el joc que justament començava.

Tot Muggleton feia la primera entrada; i l’interès esdevingué molt gran quan el senyor Dumkins i el senyor Podder, dos dels membres més cèlebres d’aquell insigne club, avançaren, bat en mà, cap als seus respectius wickets. El senyor Luffey, la gran estrella de Dingley Dell, fou designat per llançar la pilota contra el temible Dumkins, i el senyor Struggles fou seleccionat per fer la mateixa funció davant del fins ara imbatut Podder. Diversos jugadors foren situats, per guaitar en diferents parts del camp, i cadascun es col·locà en l’actitud escaient, amb una mà a cada genoll i molt inclinats, com si fessin de cavallets en un joc de «saltar i parar» per a principiants. Tots els jugadors habituals fan aquesta mena de coses; de fet tothom considera que és totalment impossible guaitar correctament en qualsevol altra posició.

Els àrbitres estaven col·locats darrere dels wickets; els anotadors estaven preparats per apuntar les curses; es produí un silenci tens. El senyor Luffey es retirà unes passes darrere del wicket del passiu Podder i s’apropà la pilota a l’ull dret durant uns segons. Dumkins esperava confiat la seva arribada amb els ulls fixos en els moviments de Luffey.

—Joc! —cridà de sobte el llançador. La pilota volà de la seva mà directa i rabent cap al pal central del wicket. El circumspecte Dumkins estava alerta: caigué damunt la punta del bat, i botà molt lluny per damunt del cap dels guaites, que s’havien inclinat prou per deixar-la volar per damunt d’ells.

—Corre… corre… una altra. Ara, tira-la amunt… amunt… para allà… una altra… no… sí… no… tira-la amunt, tira-la amunt! —aquests eren els crits que seguiren el cop; i a la conclusió dels quals Tot Muggleton havia fet dos punts. Tampoc Podder anava endarrerit a l’hora de guanyar llorers per a ell mateix i Muggleton. Blocava les pilotes dubtoses, no tocava les dolentes, agafava les bones i les enviava volant a totes les parts del camp. Els guaites estaven acalorats i cansats; els llançadors canviaven i llançaven pilotes fins que els braços els feien mal; però Dumkins i Podder restaven imbatuts. Si un vell cavaller intentava aturar el progrés de la pilota, li rodava entre les cames o se li esmunyia entre els dits. Si un cavaller esvelt intentava atrapar-la, li anava a parar al nas, i sortia disparada amb una violència renovada, mentre els ulls del cavaller esvelt s’omplien d’aigua i la seva forma es contorçava de dolor. Si la tiraven directament al wicket, Dumkins hi havia arribat abans que la pilota. En poques paraules, quan van aturar Dumkins, i el wicket de Podder hagué caigut, Tot Muggleton havia anotat unes cinquanta-quatre curses, mentre que la puntuació dels de Dingley Dell estava tan en blanc com les seves cares. L’avantatge era massa gran per remuntar. En va l’àvid Luffey, i l’entusiasta Struggles, feren tot el que habilitat i experiència els suggerien per recuperar el terreny que Dingley Dell havia perdut en la contesa: no serví de res; i en una fase primerenca del joc decisiu, Dingley Dell es donà per vençut, i acceptà la destresa superior de Tot Muggleton.

El desconegut, mentrestant, havia menjat, begut i xerrat sense parar. A cada cop bo expressava la seva satisfacció i aprovació del jugador d’una manera d’allò més condescendent i superior, que no podia deixar de resultar altament gratificant per a la part al·ludida; mentre que a cada intent dolent de capturar la pilota, i cada fracàs a aturar-la, desfogava el seu enuig personal contra el cap del lleial individu amb denúncies com ara: «Ah, ah! Estúpid… dits de mantega… poca traça… farsant», i altres coses, exclamacions que semblaven confirmar-lo en l’opinió de tots els que l’envoltaven com un jutge d’allò més excel·lent i innegable en tot l’art i misteri del noble joc del criquet.

—Un partit fabulós… ben jugat… alguns cops admirables —digué el desconegut, quan tots dos bàndols s’aglomeraven a la tenda, a la conclusió del joc.

—Hi heu jugat, senyor? —preguntà el senyor Wardle, molt divertit amb la seva loquacitat.

—Jugat! I tant… milers de vegades… no aquí… a les Índies Occidentals… emocionant… intens… molt.

—Deus entrar en calor jugant-hi en aquell clima —comentà el senyor Pickwick.

—Entrar en calor! Acabes cremat… abrusat… incandescent. Una vegada vaig jugar un partit… un sol wicket… amic del coronel… Sir Thomas Blazo… a veure qui faria el nombre més gran de curses. Vaig guanyar el sorteig… primera entrada… les set del matí… sis nadius per vigilar… entro; continuo… calor intensa… els nadius tots marejats… se’ls emporten… en fan venir mitja dotzena més… també es maregen… Blazo fa els llançaments… suportat per dos nadius… no va poder eliminar-me… també marejat… s’enduen el coronel… no volia donar-se per vençut… un fidel assistent… Quanko Samba… l’últim que quedava… el sol tan calent, al bat li surten butllofes, la pilota socarrada… cinc-centes setanta curses… força exhaust… Quanko treu forces d’allà on pot… m’elimina… em vaig prendre un bany i vaig sortir a sopar.

—I què se’n va fer de com-se-digui, senyor? —preguntà un vell cavaller.

—Blazo?

—No… l’altre cavaller.

—Quanko Samba?

—Sí, senyor.

—Pobre Quanko… mai se’n va recuperar… llançava i llançava pilotes… va morir, senyor. —Aquí el desconegut enterrà el rostre en una gerra marró, però si ho féu per amagar la seva emoció o per absorbir-ne el contingut, no ho podem afirmar amb precisió. Només sabem que de sobte s’aturà, féu una llarga i profunda alenada i mirà ansiosament, mentre dos dels principals membres del club de Dingley Dell s’apropaven al senyor Pickwick i deien:

—Anem a participar en un sopar senzill al Lleó Blau, senyor; comptem que hi vindreu amb els vostres amics.

—Naturalment —digué el senyor Wardle—, entre els nostres amics incloem el senyor… —i mirà cap al desconegut.

—Jingle —digué aquell versàtil cavaller, acceptant la insinuació de seguida—. Jingle… Alfred Jingle, Esq. de Can Ningú, Enlloc.

—Em farà molt feliç, n’estic segur —digué el senyor Pickwick.

—A mi també —digué el senyor Alfred Jingle, agafant de bracet el senyor Pickwick i el senyor Wardle, mentre xiuxiuejava confidencialment a l’orella del primer cavaller:

—Un sopar diabòlicament bo… fred, però fabulós… he fet un cop d’ull a la sala aquest matí… aus i pastissos, i tota aquesta mena de coses… gent agradable, aquesta… saben comportar-se, a més… molt.

Com que no hi havia més preliminars a fer, els presents es dispersaren per la ciutat en petits grups de dos i de tres; i al cap d’un quart d’hora tots eren asseguts a la gran sala de l’hostal del Lleó Blau, Muggleton. El senyor Dumkins actuava de president, i el senyor Luffey de vicepresident.

Se sentien moltíssimes converses i dringadissa de ganivets, forquilles i plats; moltes corredisses de tres cambrers cap-grossos, i ràpidament desapareixien les viandes substancials de la taula; a tots i cadascun d’aquests elements de confusió, el divertit senyor Jingle col·laborava almenys com mitja dotzena d’homes corrents. Quan tothom havia menjat tant com podia, van treure les estovalles, col·locaren ampolles, copes i postres damunt de la taula; i els cambrers es retiraren a «fer ne», o en altres paraules, a apropiar-se per al seu ús i benefici propi i privat de totes les restes de queviures i begudes que pogueren arreplegar.

Enmig del xivarri general d’alegria i converses que seguí, hi havia un homenet amb una cara botida de l’estil «no em diguis res o et contradir», que restava molt silenciós; ocasionalment mirava al seu voltant quan la conversa dequeia, com si considerés la possibilitat de fer alguna aportació molt important; i de tant en tant deixava anar una tos d’inexpressable grandeur. Finalment, durant un moment de silenci relatiu, l’homenet cridà amb una veu molta forta i solemne:

—Senyor Luffey!

Tothom guardà un silenci profund mentre l’individu anomenat responia:

—Senyor!

—Voldria dirigir-vos unes paraules, senyor, si voleu pregar als cavallers que omplin les copes.

El senyor Jingle articulà un condescendent: «Escolteu, escolte», que la resta dels presents obeí: i després d’omplir les copes, el vicepresident assumí un aire de saviesa en un estat de profunda atenció; i digué:

—Senyor Staple.

—Senyor —digué l’homenet, aixecant-se—. Voldria dirigir el que haig de dir a vós i no pas al nostre benemèrit president, perquè el nostre benemèrit president és en certa mesura… puc dir que en un grau destacat… el tema del que haig de dir, o podria dir el que haig de… de…

—Exposar —suggerí el senyor Jingle.

—Sí, d’exposar —digué l’homenet—. Agraeixo al meu honorable amic, si em permet anomenar-lo així (quatre «escoltes» i un «i tant» del senyor Jingle), la indicació. Senyor, sóc originari de Dell… de Dingley Dell (aclamacions). No puc reivindicar l’honor de formar part de la població de Muggleton; com tampoc, ho admeto francament, senyor, cobejo aquest honor: i us diré per què, senyor (escolteu); a Muggleton concedeixo de bon grat tots aquests honors i distincions que pot justament reivindicar: són massa nombrosos i massa coneguts per necessitar ajuda o recapitulació de part meva. Però, senyor, mentre recordem que Muggleton ha donat naixença a un Dumkins i un Podder, no oblidem mai que Dingley Dell pot vanagloriar-se de tenir un Luffey i un Struggles. (Aclamacions vociferants). No voldria que consideréssiu que desitjo rebaixar els mèrits dels cavallers anteriors. Senyor, els envejo el luxe dels seus propis sentiments en aquesta ocasió. (Aclamacions). Tot els que em senten probablement ja coneixen la resposta feta per un individu, que, per utilitzar una figura corrent d’expressió, vivia en una bóta, a l’emperador Alexandre: «Si no fos Diògenes», digué «seria Alexandre». Puc imaginar aquests cavallers dient: «Si no fos Dumkins seria Luffey; si no fos Podder seria Struggles». (Entusiasme). Però, senyors de Muggleton, és només en criquet que els vostres conciutadans són figures destacades? Mai heu sentit parlar de Dumkins i la determinació? Us han ensenyat mai a associar Podder amb propietat? (Grans aplaudiments). Us han reduït mai, quan lluitàveu pels vostres drets, per les vostres llibertats i els vostres privilegis, ni que fos per un instant, a la inquietud i la desesperació? I quan heu estat així abatuts, el nom de Dumkins no ha tornat a encendre en el vostre pit el foc que acabava d’apagar-se; i mai una paraula d’aquell home l’ha tornat a il·luminar amb tanta brillantor com si mai hagués expirat? (Grans aclamacions). Cavallers, us demano que envolteu amb una rica aurèola d’aclamacions entusiàstiques els noms units de «Dumkins i Podder».

Aquí s’aturà l’homenet, i aquí els presents començaren a aixecar la veu i a picar les taules, i això durà, amb poques interrupcions, durant la resta del vespre. Begueren altres brindis. El senyor Luffey i el senyor Struggles, el senyor Pickwick i el senyor Jingle, foren, per torn, objecte d’elogis incondicionals; i cadascun en el seu moment donà les gràcies per l’honor.

Entusiasmats com estem en la noble causa a la qual ens hem dedicat, hauríem sentit una sensació d’orgull inexpressable, i una consciència d’haver fet alguna cosa per merèixer la immortalitat de la qual ara estem privats, si haguéssim pogut presentar davant dels nostres fervents lectors ni que fos el perfil més vague d’aquests discursos. El senyor Snodgrass, com de costum, prengué una gran quantitat de notes, que sens dubte ens haurien proporcionat la informació més útil i valuosa, si no fos perquè l’ardent eloqüència de les paraules o la febril influència del vi convertiren la mà d’aquell cavaller en extremament insegura, fins al punt de fer la seva escriptura gairebé inintel·ligible, i el seu estil absolutament. A força d’investigació pacient, hem pogut interpretar alguns caràcters que tenen una pàl·lida semblança als noms dels parlants; i només podem distingir una entrada d’una cançó (suposadament a càrrec del senyor Jingle), en què les paraules «bo», «escumós», «brillant» i «vi» es repeteixen sovint a breus intervals. Imaginem, a més, que podem distingir just al final de les notes, alguna referència imprecisa a «ossos rostits»; i també hi apareixen les paraules «fred» i «sense»: però com que qualsevol hipòtesi que poguéssim fonamentar-hi ha de reposar necessàriament en meres conjectures, no estem disposats a recrear-nos en cap de les especulacions a què podrien donar peu.

Tornem per tant al senyor Tupman; i simplement afegirem que aquella nit, pocs minuts abans de les dotze, es va sentir cantar l’assemblea d’eminències de Dingley Dell i Muggleton, amb gran sentiment i èmfasi, el bonic i patètic aire nacional de:


No anirem a casa fins al matí,

no anirem a casa fins al matí,

no anirem a casa fins al matí,

fins que arribi la claror de dia.





VIII

Altament il·lustratiu de la posició

que la via de l’amor autèntic

no és una via fèrria.


El discret aïllament de Dingley Dell, la presència de tants membres del bell sexe i la sol·licitud i ansietat que mostraren per ell, tot fou favorable al naixement i creixement d’aquells sentiments tendres que la natura havia implantat profundament en el pit del senyor Tracy Tupman, i que ara semblaven destinats a centrar-se en un objecte preciós. Les joves dames eren boniques, les seves maneres encantadores, els seus temperaments irreprotxables; però hi havia una dignitat en l’aire, un caminar de «mira’m i no em toqui», una majestat en la mirada de la tieta conca, als quals elles, en el període de la vida en què es trobaven, no podien aspirar, i allò la distingia de qualsevol dona que el senyor Tupman hagués contemplat mai. Que hi havia alguna cosa anàloga en els seus caràcters, alguna cosa similar en les seves ànimes, alguna cosa misteriosament afí en els seus pits, era un fet evident. El nom d’ella fou el primer que brollà dels llavis del senyor Tupman quan jeia ferit a l’herba; i la seva rialla histèrica fou el primer so que copsaren les seves orelles quan l’ajudaven a arribar a la casa. Però la seva agitació ¿havia sorgit d’una sensibilitat afable i femenina que hauria estat igualment irresistible en qualsevol cas? ¿O havia estat inspirat per un sentiment més ardent i apassionat, que únicament ell, entre tots els homes vius, podia despertar? Aquests eren els dubtes que turmentaven el seu cervell mentre jeia estès al sofà; aquests eren els dubtes que decidí resoldre d’una vegada per totes.

Era el vespre. Isabella i Emily havien sortit a passejar amb el senyor Trundle; la vella senyora sorda s’havia adormit a la cadira; els roncs del noi gras arribaven en un so baix i monòton des de la cuina distant; les rodanxones criades gandulejaven a la porta lateral, gaudint d’aquella hora tan agradable i de les delícies d’un flirteig, sobre principis molt bàsics, amb certs animals maldestres vinculats a la granja; i allí seia la interessant parella, abandonada per tothom, sense importar-los ningú, i somiant només en ells mateixos; allí seien, en poques paraules, com un parell guants de cabrit curosament plegats, embolicats l’un amb l’altre.

—M’he oblidat de les flors —digué la tieta conca.

—Regueu-les ara —digué el senyor Tupman, amb accents de persuasió.

—Agafareu fred amb l’aire del vespre —protestà afectuosament la tieta conca.

—No, no —digué el senyor Tupman, aixecant-se—; m’anirà bé. Deixeu que us acompanyi.

La dama s’aturà per arranjar el cabestrell del braç esquerre del jove, i agafant-li el dret l’acompanyà al jardí.

Hi havia una glorieta a l’extrem més allunyat, amb xuclamel, llessamí i plantes enfiladisses —un d’aquells dolços recers que els humans compassius erigeixen per a l’acomodament de les aranyes.

La tieta conca agafà una gran regadora que hi havia en un racó i estava a punt de sortir de la glorieta. El senyor Tupman la retingué, i la va atreure cap a un seient al seu costat.

—Senyoreta Wardle! —digué.

La tieta conca tremolà fins que algunes pedretes que havien caigut accidentalment a la gran regadora trontollaven com el sonall d’un infant.

—Senyoreta Wardle —digué el senyor Tupman—, sou un àngel.

—Senyor Tupman! —exclamà Rachael, enrojolant-se del mateix vermell que la mateixa regadora.

—Sí —digué l’eloqüent pickwickià—, ho sé prou bé.

—Totes les dones són àngels, diuen —murmurà jovialment la dama.

—Aleshores què podeu ser; o a què, sense presumpció, puc comparar-vos? —respongué el senyor Tupman—. On s’ha vist mai una dona que se us assembli? En quin altre lloc podria esperar trobar una combinació tan rara d’excel·lència i bellesa? En quin altre lloc podria jo pretendre… ah! —Aquí el senyor Tupman s’aturà, i estrenyé la mà que agafava el mànec de la feliç regadora.

La dama desvià el cap.

—Els homes són tan farsants —xiuxiuejà suaument.

—Ho són, ho són —exclamà el senyor Tupman—; però no tots els homes. Viu almenys un ésser que no pot canviar mai… un ésser que estaria content de dedicar tota la seva existència a la vostra felicitat… que només viu als vostres ulls… que només respira pels vostres somriures… que suporta la pesada càrrega de la vida mateixa només per vós.

—Si es pogués trobar un individu semblant… —digué la dama.

—Doncs se’l pot trobar —digué l’ardent senyor Tupman, interrompent-la—. Ja l’heu trobat. És aquí, senyoreta Wardle. —I abans que la dama s’adonés de la seva intenció, el senyor Tupman havia caigut de genolls als seus peus.

—Aixequeu-vos, senyor Tupman —digué Rachael.

—Mai! —fou la valerosa resposta—. Oh, Rachael! —Aferrà la seva mà passiva, i la regadora caigué a terra quan ell l’estrenyé contra els seus llavis—. Oh, Rachael! Digueu que m’estimeu.

—Senyor Tupman —digué la tieta conca, amb el cap desviat—, amb prou feines puc articular les paraules; però… però… no em sou totalment indiferent.

Tan aviat el senyor Tupman sentí aquesta confessió, procedí a fer allò que inspiraven les seves entusiastes emocions, i que, pel que sabem (perquè tenim un escàs coneixement d’aquests assumptes), fa sempre la gent en aquestes circumstàncies. S’aixecà d’un bot, i, passant el braç pel coll de la tieta conca, li estampà als llavis nombrosos petons, que després de la deguda mostra de lluita i resistència, ella rebé tan passivament, que vés a saber quants més n’hi podria haver fet el senyor Tupman, si la dama no hagués tingut un sobresalt ben sincer i no hagués exclamat en to espantat:

—Senyor Tupman, ens observen! Ens han descobert!

El senyor Tupman mirà al seu voltant. Allí era el noi gras, perfectament immòbil, amb els seus grans ulls rodons mirant cap la glorieta, però sense la més mínima expressió a la cara que el més expert fisonomista pogués atribuir a astorament, curiositat, o qualsevol altra passió coneguda que pertorbi el pit humà. El senyor Tupman contemplava el noi gras, i el noi gras el mirava a ell; i com més el senyor Tupman observava l’absoluta buidor del rostre del noi gras, més convençut quedava que, o bé no sabia res, o bé no comprenia res del que havia passat. Sota aquesta impressió, digué amb gran fermesa:

—Què voleu aquí, senyor?

—El sopar és a punt, senyor —fou la puntual resposta.

—Acabeu d’arribar, senyor? —preguntà el senyor Tupman, amb una mirada penetrant.

—Ara mateix —respongué el noi gras.

El senyor Tupman el mirà novament de manera molt fixa; però no hi havia ni un parpelleig als ulls, ni una corba a la cara.

El senyor Tupman agafà el braç de la tieta conca i caminà cap a la casa; el noi gras seguia al darrere.

—No sap res del que ha passat —xiuxiuejà.

—Res —repetí la tieta conca.

Al seu darrere se sentí un so, com d’una rialleta mal reprimida. El senyor Tupman es girà bruscament en rodó. No; no podia haver estat el noi gras; no hi havia ni una engruna d’hilaritat, ni de res a part de menjar en tot el seu rostre.

—Devia estar profundament adormit —xiuxiuejà el senyor Tupman.

—No en tinc el més petit dubte —respongué la tieta conca.

Tots dos rigueren amb ganes.

El senyor Tupman anava errat. El noi gras, per una vegada, no havia estat profundament adormit. Estava despert —ben despert— per veure el que havia passat.

El sopar va transcórrer sense cap intent de mantenir una conversa general. La vella dama se n’havia anat al llit; Isabella Wardle es dedicà exclusivament al senyor Trundle; les atencions de la tieta conca estaven reservades al senyor Tupman; i els pensaments d’Emily semblaven absorts en algun objecte distant —possiblement eren amb l’absent Snodgrass.

Les onze… les dotze… la una ja havia sonat i els cavallers no havien arribat. La consternació s’instal·là a totes les cares. Podrien haver estat atacats i robats? Havien d’enviar homes i llanternes en totes direccions per on poguessin haver fet el trajecte cap a casa? O haurien de… escolteu! Ja eren allí. Què els podria haver endarrerit tant? Una veu estranya, a més! A qui podia pertànyer? Es precipitaren cap a la cuina, on havien fet cap els troneres, i de seguida van tenir una visió prou clara de l’estat real del cas.

El senyor Pickwick, amb les mans a les butxaques i el barret enfonsat completament sobre l’ull esquerre, estava repenjat al bufet, bellugant el cap de banda a banda i mostrant una constant successió dels somriures més plàcids i benevolents sense cap causa ni pretensió perceptible; el vell senyor Wardle, amb un rostre altament inflamat, agafava la mà d’un estrany cavaller que murmurava protestes d’amistat eterna; el senyor Winkle, recolzat al rellotge de vuit dies, invocava feblement la destrucció sobre el cap de qualsevol membre de la família que suggerís la conveniència de retirar-se a passar la nit; i el senyor Snodgrass s’havia enfonsat en una cadira, amb una expressió de la misèria més abjecta i desesperançada que la ment humana pugui imaginar retratada en cada tret de la seva cara expressiva.

—Passa alguna cosa? —preguntaren les tres dames.

—Res d’importància —respongué el senyor Pickwick—. Es… estem… bé. D’això, Wardle, estem bé, oi?

—Diria que sí —respongué l’alegre amfitrió—. Estimades, el meu amic el senyor Jingle… amic del senyor Pickwick, el senyor Jingle ha vingut… una visiteta.

—Li passa alguna cosa al senyor Snodgrass, senyor? —preguntà Emily, amb gran inquietud.

—Res d’importància, senyora —respongué el desconegut—. Sopar del criquet… festa magnífica… cançons fabuloses… porto vell… claret… bo… molt bo… vi, senyora… vi.

—No ha estat el vi —murmurà el senyor Snodgrass, amb veu entretallada—. Ha estat el salmó. —(Per alguna raó o altra, no és mai el vi, en aquests casos).

—No seria millor que se n’anessin al llit, senyora? —preguntà Emma—. Dos dels nois portaran els cavallers a dalt.

—No penso anar al llit —digué fermament el senyor Winkle.

—Cap noi viu em portarà —digué resoludament el senyor Pickwick; i continuà somrient com abans.

—Hurra! —esbufegà feblement el senyor Winkle.

—Hurra! —repetí el senyor Pickwick, traient-se el barret i llançant-lo a terra, i tirant insensatament les ulleres al mig de la cuina. Davant aquesta proesa festiva va riure obertament.

—Be… beguem… una altra… ampolla —exclamà el senyor Winkle, començant en un to molt alt, i acabant en un de molt feble. El cap li caigué damunt del pit; i, murmurant la seva invencible determinació de no anar-se’n al llit, i una sanguinària recança de no haver «acabat amb el vell Tupman» al matí, quedà profundament adormit; en aquella condició fou traslladat a la seva cambra per dos joves gegants sota la supervisvisió personal del noi gras, a la protecció del qual el senyor Snodgrass confià poc després la seva pròpia persona. El senyor Pickwick acceptà el braç que li oferia el senyor Tupman i desaparegué discretament, somrient més que mai; i el senyor Wardle, després de prendre un comiat tan afectuós de tota la família com si estigués destinat a una execució immediata, concedí al senyor Trundle l’honor de transportar-lo a dalt, i es retirà, amb un intent ben inútil de semblar solemne i majestuós.

—Quina escena tan vergonyosa! —digué la tieta conca.

—Re-pugnant! —exclamaren totes dues joves dames.

—Terrible… terrible! —digué Jingle, amb un aspecte molt greu: duia una ampolla i mitja d’avantatge a qualsevol dels seus companys—. Un espectacle horripilant… molt!

—Quin home tan simpàtic! —xiuxiuejà la tieta conca al senyor Tupman.

—Ben plantat, a més! —xiuxiuejà Emily Wardle.

—Ah, decididament —comentà la tieta conca.

El senyor Tupman pensà en la vídua de Rochester, i se sentí capficat. La mitja hora de conversa següent no fou la més idònia per calmar el seu esperit trasbalsat. El nou visitant era molt enraonador, i el nombre de les seves anècdotes només quedava superat per l’abast de la seva cortesia. El senyor Tupman tenia la sensació que, a mesura que la popularitat de Jingle creixia, ell (Tupman) es retirava més en l’ombra. Les seves rialles eren forçades… la seva alegria simulada; i quan finalment va ajeure els membres adolorits entre els llençols, pensà, amb una horrible delectació, en la satisfacció que li proporcionaria tenir en aquell moment el cap de Jingle entre el llit de ploma i el matalàs.

L’infatigable desconegut es llevà d’hora l’endemà al matí, i, tot i que els seus companys romanien al llit vençuts per la dissipació de la nit prèvia, s’esforçà amb moltíssim èxit a fomentar la hilaritat de la taula d’esmorzar. Tan reeixits foren els seus esforços, que fins i tot la vella dama sorda insistí que li repetissin un o dos dels seus millors acudits a través de la trompeta; i fins i tot es dignà a comentar a la tieta conca que «ell» (referint-se a Jingle) «era un jove poca-vergonya»: un sentiment en què tots els seus parents que es trobaven allí en aquell moment coincidiren plenament.

La vella dama tenia per costum, els matins d’estiu amb bon temps, traslladar-se a la glorieta on el senyor Tupman ja s’havia significat, de la forma i manera següent: primer, el noi gras anava a buscar a un penjador de darrere de la porta de l’habitació de la vella, un capell tancat de setí negre, un xal de cotó d’abric i un bastó gruixut amb un mànec ample; i la vella dama, després de prendre’s el seu temps per posar-se el capell i el xal, recolzant una mà en el bastó i l’altra a l’espatlla del noi gras, passejava lentament cap a la glorieta, on el noi gras li deixava gaudir de l’aire fresc per espai de mitja hora; al final de la qual tornava i l’acompanyava una altra vegada a casa.

La vella dama era molt meticulosa i primmirada; i com que aquesta cerimònia s’havia observat durant tres estius successius sense la més mínima desviació de la forma habitual, no quedà pas poc sorpresa aquest matí concret quan va veure que el noi gras, en comptes d’anar-se’n de la glorieta, en sortia unes passes, mirava detingudament al seu voltant en totes direccions, i tornava cap a ella amb gran cautela i un aire del més profund misteri.

La vella dama era espantadissa —la majoria ho són— i la primera impressió fou que l’embotornat xicot estava a punt de causar-li algun deplorable dany corporal amb el propòsit d’apoderar-se de la seva xavalla. Hauria cridat demanant ajuda, però l’edat i la malaltia feia temps que l’havien privat de la capacitat de xisclar; per tant, observà els seus moviments amb sentiments d’intens horror que no minvaren en absolut quan ell s’hi apropà i li cridà a l’orella en un to agitat, i tal com li semblà a ella, amenaçador:

—Senyora!

Resulta que el senyor Jingle passejava en aquell moment pel jardí, prop de la glorieta. Ell també sentí els crits de «Senyor!», i s’aturà per seguir escoltant. Tenia tres raons per fer-ho. En primer lloc, estava ociós i encuriosit; en segon lloc, no era gens escrupolós; i finalment en tercer lloc, quedava ocult de la visió per alguns arbusts en flor. Així doncs allí es quedà, i allí escoltà.

—Senyora! —cridava el noi gras.

—I doncs, Joe? —digué la tremolosa dama—. Estic segura d’haver estat una bona mestressa amb tu, Joe. Se t’ha tractat invariablement amb molta amabilitat. Mai has hagut de fer massa coses; i sempre has tingut prou per menjar.

Aquesta última era una súplica a la part més sensible del noi gras. Semblava colpit, perquè respongué emfàticament:

—Ja ho sé.

—Aleshores què pots voler ara? —digué la vella dama, guanyant coratge.

—Vull fer esborronar la vostra carn —respongué el noi.

Això sonava una manera molt sanguinària de manifestar la pròpia gratitud; i com que la vella dama no entenia exactament el procediment pel qual s’arribaria a aquell resultat, tots els seus horrors anteriors tornaren.

—Què us sembla que vaig veure en aquesta mateixa glorieta ahir a la nit? —preguntà el noi.

—Senyor Déu meu! Què? —exclamà la vella, alarmada per les maneres solemnes del corpulent jove.

—L’estrany cavaller… el del braç ferit… besant i abraçant…

—A qui, Joe? Cap de les criades, espero.

—Pitjor que això —bramà el noi gras, a l’orella de la vella.

—No pas una de les meves nétes?

—Pitjor que això.

—Pitjor que això, Joe! —digué la vella dama, que havia considerat això el límit extrem de l’atrocitat humana—. Qui era, Joe? Insisteixo a saber-ho.

El noi gras mirà cautelosament al voltant, i després de concloure l’examen, cridà a l’orella de la vella:

—La senyoreta Rachael.

—Què! —digué la vella dama, en un to estrident—. Parla més fort.

—La senyoreta Rachael —bramà el noi gras.

—La meva filla!

El seguit de cops de cap que el noi gras féu a tall d’assentiment, provocà un moviment com de flam en les seves galtes grasses.

—I ella l’hi tolerava! —exclamà la vella. Una ganyota s’esmunyí en els trets del noi gras mentre deia:

—Vaig veure com li tornava els petons.

Si el senyor Jingle, des del seu amagatall, pogués haver contemplat l’expressió que assumí el rostre de la vella dama en sentir aquesta notícia, la probabilitat és que un esclat sobtat de rialles hagués traït la seva proximitat a la glorieta. Escoltà atentament. Fragments de frases plenes de ràbia com ara: «Sense el meu permís».… «A la seva edat…». «Miserable vella com jo». «Podria haver esperat fins que estigués mort», i altres de semblants, li arribaven a les orelles; i llavors sentí els talons de les botes del noi gras cruixint a la grava, mentre es retirava i deixava sola la vella dama.

Potser fou una extraordinària coincidència, però malgrat tot és un fet que el senyor Jingle, al cap de cinc minuts de la seva arribada a Manor Farm la nit anterior, havia resolt interiorment sotmetre a setge el cor de la tieta conca sense dilació. Tenia prou capacitat d’observació per veure que les seves maneres informals no resultaven en absolut desagradables al bell objecte del seu atac; i tenia més que una forta sospita que ella posseïa el més atractiu de tots els requisits: una petita independència. La necessitat imperiosa de desallotjar el seu rival per algun mitjà o altre li va passar pel cap ràpidament, i immediatament decidí adoptar certs procediments destinats a aquest fi i objecte, sense ni un moment de demora. Fielding ens diu que l’home és foc, la dona estopa i el Príncep de la Tenebra els posa en contacte. El senyor Jingle sabia que els joves, per a les tietes conques, són com gas encès per a la pólvora, i decidí assajar l’efecte d’una explosió sense pèrdua de temps.

Ple de reflexions sobre aquesta important decisió, sortí del seu amagatall, i, ocult entre els arbusts ja esmentats, s’apropà a la casa. La fortuna semblava decidida a afavorir el seu propòsit. El senyor Tupman i la resta dels cavallers sortien del jardí per la porta lateral just quan ell arribava per veure-ho; i les joves dames, ho sabia, havien sortit soles, poc després d’esmorzar. Tenia via lliure.

La porta de la sala d’esmorzar estava parcialment oberta. Hi féu un cop d’ull. La tieta conca feia mitja. Ell tossí; ella aixecà la mirada i somrigué. La vacil·lació no formava part del caràcter del senyor Alfred Jingle. Es posà misteriosament el dit als llavis, entrà i tancà la porta.

—Senyoreta Wardle —digué el senyor Jingle, amb una serietat afectada—, perdoneu la intrusió… fa poc que ens coneixem… no hi ha temps per fer compliments… tot descobert.

—Senyor! —digué la tieta conca, força astorada per la inesperada aparició i dubtant una mica del seny del senyor Jingle.

—Xxt! —digué el senyor Jingle, amb un xiuxiueig teatral—. Noi voluminós… cara de púding… ulls rodons… bergant! —Mogué expressivament el cap, i la tieta conca tremolà d’agitació.

—Suposo que es refereix a Joseph, senyor —digué la dama, fent un esforç per semblar assossegada.

—Sí, senyora… coi de Joe!… Gos traïdor, Joe… ho ha xerrat a la vella dama… vella dama furiosa… insensata… fora de polleguera… glorieta… Tupman… petons i abraçades… tota aquesta mena de coses… eh, senyora… eh?

—Senyor Jingle —digué la tieta conca—, si heu vingut aquí, senyor, a insultar-me…

—En absolut… de cap manera… —respongué el desimbolt senyor Jingle— ho he sentit casualment… he vingut a avisar-vos del perill… a oferir els meus serveis… impedir el rebombori. Tant se val… si penseu que és un insult… me’n vaig —i es girà, com per executar l’amenaça.

—Què faré! —digué la pobra conca, rompent a plorar—. El meu germà estarà furiós.

—I tant que sí —digué el senyor Jingle, i féu una pausa—. Ultratjant.

—Oh, senyor Jingle, què puc dir! —exclamà la tieta conca, enmig d’un altre torrent de desesperació.

—Digueu que ho ha somiat —respongué fredament el senyor Jingle.

Un raig de consol travessà el cap de la tieta conca en sentir aquest suggeriment. El senyor Jingle se n’adonà, i aprofità l’avantatge.

—Bah, bah! Res més fàcil… el noi un pocavergonya… dona encantadora… noi gras fuetejat… us creuen… final de l’assumpte… tothom tranquil.

Si la probabilitat d’escapar de les conseqüències d’aquest descobriment inoportú eren delicioses per als sentiments de la tieta conca, o si sentir-se descriure com una «dona encantadora», ablaní l’aspror de la seva pena, no ho sabem. Enrogí lleugerament i llançà una mirada d’agraïment al senyor Jingle.

Aquell malintencionat cavaller sospirà profundament, fixà els ulls en el rostre de la tieta conca durant un parell de minuts, tingué un sobresalt melodramàtic i de sobte els retirà.

—Sembleu infeliç, senyor Jingle —digué la dama, amb una veu planyívola—. Puc mostrar la meva gratitud per la vostra amable interferència, preguntant-ne la causa, amb vistes, si és possible, a pal·liar-la.

—Ha! —exclamà el senyor Jingle, amb un altre sobresalt—. Pal·liar-la! Pal·liar la meva infelicitat, i el vostre amor dedicat a un home que és insensible a aquesta benedicció… que fins i tot ara trama una maquinació sobre els afectes de la neboda de la criatura que… però no; és amic meu; no penso desemmascarar els seus vicis. Senyoreta Wardle… adéu! —Al final d’aquesta intervenció, la més seguida que se sap que pronunciés mai, el senyor Jingle es portà als ulls la resta d’un mocador a què ja es va fer referència i es dirigí cap a la porta.

—Quedeu-vos, senyor Jingle! —digué emfàticament la tieta conca—. Heu fet una al·lusió al senyor Tupman… expliqueu-la.

—Mai! —exclamà Jingle, amb un aire professional (o sigui, teatral)—. Mai! —I, per mostrar que no tenia gens de ganes que li fessin més preguntes, apropà una cadira a la de la tieta conca i s’hi assegué.

—Senyor Jingle —digué la tieta—, us ho suplico… us ho imploro, si hi ha cap misteri terrible relacionat amb el senyor Tupman, manifesteu-ho.

—Puc… —digué el senyor Jingle, fitant el rostre de la tieta— puc veure… preciosa criatura… sacrificada al santuari… avarícia despietada! —Semblà lluitar amb diverses emocions en conflicte durant uns segons, i llavors digué en veu baixa:

—Tupman només vol els vostres diners.

—El desgraciat! —exclamà la conca, amb una enèrgica indignació. (Els dubtes del senyor Jingle quedaren resolts. Sí que tenia diners).

—Més encara… —digué Jingle— n’estima una altra.

—Una altra! —exclamà la conca—. Qui?

—Noia baixa… ulls negres… neboda Emily.

Es produí una pausa.

Si hi havia algú en tot el món per qui la tieta conca sentia una mortal i arrelada gelosia, era precisament aquesta neboda. El color li envaí la cara i el coll, i brandà el cap en silenci amb un aire d’inefable menyspreu. Finalment, mossegant-se els llavis prims, i molt ofesa, digué:

—No pot ser. No m’ho crec.

—Observeu-los —digué Jingle.

—Ho faré —respongué la tieta.

—Observeu les seves mirades.

—Ho faré.

—Els seus xiuxiueigs.

—Ho faré.

—Ell s’asseurà a taula al seu costat.

—Que ho faci.

—L’adularà.

—Que ho faci.

—Li dedicarà totes les atencions possibles.

—Que ho faci.

—I us ignorarà.

—Ignorar-me a mi! —xisclà la tieta conca—. Ignorar-me a mi; això! —I tremolava de ràbia i decepció.

—Quedareu convençuda? —preguntà Jingle.

—I tant.

—Mostrareu el vostre coratge?

—Ho faré.

—I després no l’acceptareu?

—Mai.

—Acceptareu algú altre?

—Sí.

—Ho fareu.

El senyor Jingle caigué de genolls, restà així durant cinc minuts; i quan s’aixecà era l’amant reconegut de la tieta conca… a condició que el perjuri del senyor Tupman quedés clarament de manifest.

La càrrega de la prova requeia en el senyor Alfred Jingle; i aquest presentà l’evidència aquell mateix dia a l’hora de sopar. La tieta conca amb prou feines podia creure el que veien els seus ulls. El senyor Tracy Tupman, al costat d’Emily, feia l’ullet, xiuxiuejava i somreia davant del senyor Snodgrass. Ni una paraula, ni una mirada, ni un cop d’ull, dedicà a l’orgull del seu cor del vespre anterior.

—Coi de nano! —pensà interiorment el vell senyor Wardle. Havia sentit la història de llavis de la seva mare—. Coi de nano! Devia estar adormit. Tot és imaginació.

—Traïdor! —pensava la tieta conca—. L’estimat senyor Jingle no m’enganyava. Uf! Com odio aquell desgraciat!

La següent conversa pot servir per explicar als nostres lectors aquesta alteració aparentment inexplicable del comportament del senyor Tracy Tupman.

Tingué lloc al vespre; l’escenari el jardí. Hi havia dues figures caminant per un camí secundari; una era bastant baixa i robusta; l’altra alta i prima. Eren el senyor Tupman i el senyor Jingle. La figura robusta inicià el diàleg.

—Com me n’he sortit? —preguntà.

—Esplèndid… fabulós… ni jo mateix no podria actuar millor… heu de repetir el paper demà… cada vespre fins que us digui el contrari.

—Rachael encara ho desitja?

—Naturalment… no li agrada… però s’ha de fer… evitar sospites… por del seu germà… diu que no hi ha manera d’evitar-ho… només uns quants dies més… quan els vells estiguin ben encegats… el cim de la vostra felicitat.

—Cap missatge?

—Amor… el millor amor… gran estima… afecte inalterable. Puc dir res per vós?

—Estimat amic… —respongué el confiat senyor Tupman, estrenyent ferventment la mà del seu amic— porteu-li tot el meu amor, digueu-li quant em costa dissimular… digueu qualsevol cosa amable: però afegiu que sóc molt conscient de la necessitat del suggeriment que ella m’ha fet, a través vostre, aquest matí. Digueu que aplaudeixo la seva saviesa i admiro la seva discreció.

—Ho faré. Res més?

—Res, només afegiu que anhelo fervorosament el moment en què pugui anomenar-la meva, i tota dissimulació resulti innecessària.

—I tant, i tant. Res més?

—Ah, amic meu! —digué el pobre senyor Tupman, agafant una altra vegada la mà del seu company—. Rebeu el meu càlid agraïment per la vostra bondat desinteressada; i perdoneu-me si mai us he fet, ni que fos de pensament, la injustícia de suposar que podíeu interposar-vos en el meu camí. Estimat amic, us ho podré pagar mai?

—Ni parlar-ne —respongué el senyor Jingle. S’aturà de cop, com si de sobte recordés alguna cosa, i digué—: Per cert, no podeu pas prescindir de deu lliures, oi? Un propòsit molt concret… us ho pago en tres dies.

—Esclar que sí —respongué el senyor Tupman, amb el cor desbordant—. Tres dies, dieu?

—Només tres dies… aleshores tot acabat… cap més dificultat.

El senyor Tupman comptà els diners a la mà del seu company, i aquest els deixà moneda a moneda a la butxaca, mentre caminaven cap a la casa.

—Aneu amb compte… —digué el senyor Jingle— ni una mirada.

—Ni una picada d’ull —digué el senyor Tupman.

—Ni una síl·laba.

—Ni un murmuri.

—Totes les vostres atencions per a la neboda… més aviat descortès que altrament, amb la tieta… l’única manera d’enganyar els vells.

—Aniré amb compte —digué el senyor Tupman en veu alta.

—I jo també —digué el senyor Jingle internament; i entraren a la casa.

L’escena d’aquella tarda es repetí aquell vespre, i les tres tardes i vespres següents. El quart, l’amfitrió estava de molt bon humor, perquè s’havia convençut que no hi havia fonament per a la imputació contra el senyor Tupman. També n’estava el senyor Tupman, perquè el senyor Jingle li havia dit que el seu afer aviat arribaria a una crisi. També n’estava el senyor Pickwick, perquè rarament estava d’una altra manera. Però no pas el senyor Snodgrass, perquè s’havia posat gelós del senyor Tupman. Sí que n’estava la vella dama, perquè havia guanyat al whist. I també el senyor Jingle i la senyoreta Wardle, per raons de prou importància en aquesta atzarosa història per ser narrades en un altre capítol.





IX

Un descobriment i una persecució.


La taula de sopar ja estava parada, les cadires al voltant de la taula, les ampolles, gerres, i copes estaven arranjades al trinxant, i tot anunciava l’arribada del moment més festiu de totes les vint-i-quatre hores.

—On és Rachael? —digué el senyor Wardle.

—Sí, i Jingle? —afegí el senyor Pickwick.

—Ostres —digué l’amfitrió—, és estrany que no l’hagi trobat a faltar abans. I ara! Crec que no he sentit la seva veu almenys durant dues hores. Emily, estimada, toca la campana.

La campana sonà i aparegué el noi gras.

—On és la senyoreta Rachael? —No ho podia dir.

—On és el senyor Jingle, doncs? —No ho sabia.

Tothom semblava sorprès. Era tard… més de les onze. El senyor Tupman dissimulava amb la màniga les seves rialles. S’havien entretingut en algun lloc, parlant d’ell. Ha, ha! Una idea fabulosa, aquella… que divertit.

—Tant se val —digué Wardle, després d’una breu pausa—. Ja apareixeran aviat, suposo. Mai espero ningú a l’hora de sopar.

—Excel·lent norma, aquesta… —digué el senyor Pickwick— admirable.

—Sisplau, seieu —digué l’amfitrió.

—I tant —digué el senyor Pickwick; i així ho van fer.

Hi havia un rodó gegantí de carn de bou freda a la taula, i en serviren una porció abundant al senyor Pickwick. Havia aixecat la forquilla cap als llavis, i estava just a punt d’obrir la boca per rebre-hi un tros de carn, quan de sobte se sentí el xivarri de moltes veus a la cuina. S’aturà i deixà la forquilla. El senyor Wardle també s’aturà, i inconscientment deixà anar el ganivet de trinxar, que restà clavat a la carn. Mirà el senyor Pickwick. El senyor Pickwick el mirà a ell.

Unes passes pesants se sentiren al passadís; de sobte obriren la porta del saló d’una revolada; l’home que havia netejat les botes del senyor Pickwick el dia de la seva arribada entrà precipitadament a la sala, seguit del noi gras i tots els criats.

—Què diantre significa això? —exclamà l’amfitrió.

—No es deu pas haver calat foc a la xemeneia de la cuina, oi, Emma? —preguntà la vella.

—Caram, iaia! No! —xisclaren totes dues joves dames.

—Què passa? —bramà l’amo de la casa.

L’home esbufegà buscant alè, i exclamà feblement:

—Se n’han anat, senyor! Han desaparegut de cop, senyor! —(En aquest moment observaren com el senyor Tupman deixava el ganivet i la forquilla i es tornava molt pàl·lid).

—Qui se n’ha anat? —digué furiós el senyor Wardle.

—El senyor Jingle i la senyoreta Rachael, en un landó, des del Lleó Blau, Muggleton. Jo hi era; però no he pogut aturar-los; per això he vingut corrents a explicar-vos-ho.

—Jo he pagat les despeses! —digué el senyor Tupman, saltant desesperat—. Té deu lliures meves! Atureu-lo! M’ha estafat! No penso tolerar-ho! Se’m farà justícia, Pickwick!… No penso aguantar-ho! —I amb diverses exclamacions incoherents de naturalesa semblant, l’infeliç cavaller donava voltes i més voltes a l’estança, en un èxtasi de frenesí.

—Que Déu ens protegeixi! —exclamà el senyor Pickwick, ullant els extrordinaris gestos del seu amic amb aterrida sorpresa—. S’ha tornat boig! Què farem?

—Què farem! —digué el robust amfitrió, que només prestà atenció a les darreres paraules de la frase—. Enganxar el cavall a la calessa! Aconseguiré un landó al Lleó Blau i els seguirem de seguida. On… —exclamà, quan l’home corria a executar l’ordre— on és aquell pocavergonya de Joe?

—Sóc aquí! Però no sóc cap pocavergonya —respongué una veu. Era la del noi gras.

—Deixeu-me’l a mi, Pickwick —exclamà Wardle, llançant-se damunt del malfadat jove—. El va subornar aquell facinerós de Jingle, per posar-me sobre una pista falsa, explicant-me una rondalla de la vora del foc sobre la meva germana i el vostre amic Tupman! —Ara el senyor Tupman s’enfonsà en una cadira—. Deixeu-me’l a mi!

—No el deixeu anar! —xisclaven totes les dones, per damunt de les exclamacions de les quals el ploriqueig del noi gras resultava clarament audible.

—No m’aturarà ningú! —exclamava el vell—. Senyor Winkle, traieu-me les mans de sobre. Senyor Pickwick, deixeu-me anar!

Era una bonica visió, en aquell moment de tumult i confusió, contemplar l’expressió plàcida i filosòfica del rostre del senyor Pickwick, tot i que una mica enrojolat per l’esforç, amb els braços fermament agafats al voltant de l’ampla cintura del seu corpulent amfitrió, frenant així la impetuositat de la seva passió, mentre totes les dones congregades allí s’enduien de la sala el noi gras amb esgarrapades i empentes. Tan aviat havia deixat anar la seva presa, entrà l’home per anunciar que la calessa estava a punt.

—No el deixeu anar sol! —xisclaven les dones—. Matarà algú!

—Aniré amb ell —digué el senyor Pickwick.

—Sou un bon home, Pickwick —digué l’amfitrió, estrenyent-li la mà—. Emma, dóna al senyor Pickwick un xal per lligar-se al coll… afanya’t. Cuideu la vostra àvia, noies; s’ha marejat. Au vinga, esteu a punt?

Després d’embolicar precipitadament la boca i la barbeta del senyor Pickwick amb un gran xal, i de posar-li el barret al cap, i el pardessú per damunt del braç, respongué afirmativament.

Saltaren a la calessa.

—Dóna-li regna llarga, Tom —cridà l’amfitrió; i s’allunyaren pels camins estrets; saltant per les roderes i xocant contra les tanques a banda i banda, com si el carruatge hagués de saltar en mil bocins a cada moment.

—Quant avantatge ens porten? —cridà Wardle, quan arribaren a la porta del Lleó Blau, al voltant de la qual s’havia reunit una petita multitud, malgrat l’hora tardana.

—No pas més de tres quarts d’hora —fou la resposta de tothom.

—Un landó amb quatre cavalls de seguida! Vinga, fora! Després acomodareu la calessa.

—Vinga, nois! —cridà el dispeser—, un landó amb quatre cavalls… afanyeu-vos… ull viu allà!

Els mossos d’estable i els nois s’allunyaren corrents. Les llanternes brillaven dèbilment mentre els homes corrien amunt i avall; els cascs dels cavalls feien un gran estrèpit sobre el paviment desigual del pati; el landó retrunyí quan el treien de la cotxeria; i tot era soroll i enrenou.

—Au vinga! Aquest landó es per avui o per demà? —exclamà Wardle.

—Ara baixa pel pati, senyor —respongué el mosso d’estable.

El landó sortí, els cavalls quedaren enganxats, els nois saltaren cap a dalt i els viatgers pujaren.

—Ei… la parada de set milles en menys de mitja hora! —cridà Wardle.

—Endavant!

Els nois aplicaren fuet i esperó, els cambrers cridaven, els mossos d’estable victorejaven i ells s’allunyaren ràpidament i furiosa.

«Bonica situació», pensà el senyor Pickwick, quan havia tingut un moment de temps per a la reflexió. «Bonica situació per al president general del Club de Pickwick. Landó humit, cavalls estranys, quinze milles l’hora, i a les dotze de la nit».

Durant les primeres tres o quatre milles, cap dels cavallers no digué ni una paraula, cadascun d’ells massa encaboriat en les seves pròpies reflexions per dirigir cap comentari al seu company. Quan van haver fet aquell recorregut, però, i els cavalls escalfats començaren a fer la seva feina amb un estil realment bo, el senyor Pickwick s’estimulà massa amb la rapidesa del moviment per romandre més temps sense dir ni piu.

—Segur que els atrapem, diria —comentà.

—Així ho espero —respongué el seu company.

—Magnífica nit —féu el senyor Pickwick, mirant la lluna, molt brillant.

—Molt pitjor —replicà Wardle—; perquè hauran tingut tot l’avantatge del clar de lluna per distanciar-se de nosaltres, i això ens perjudica. S’haurà post d’aquí a una altra hora.

—Serà bastant desagradable anar a aquest pas a les fosques, oi? —preguntà el senyor Pickwick.

—Suposo que sí —respongué eixut el seu amic.

L’entusiasme temporal del senyor Pickwick començà a minvar una mica, en reflexionar sobre les incomoditats i perills de l’expedició en què s’havia embarcat tan impulsivament. El va desvetllar un fort crit del noi de la posta que anava al cavall de davant.

—Sooooooooooo! —féu el primer noi.

—Sooooooooooo! —féu el segon.

—Sooooooooooo! —repetí el vell Wardle en persona, amb tota la força, traient el cap i la meitat del cos per la finestra del carruatge.

—Sooooooooooo! —cridà el senyor Pickwick, assumint la força del crit, tot i que no tenia la més mínima noció del seu significat o objectiu. I enmig de tant «so», de tots quatre, el landó s’aturà.

—Què passa? —preguntà el senyor Pickwick.

—Hi ha una barrera —respongué el vell Wardle—. Aquí ens diran alguna cosa dels fugitius.

Després d’un període de cinc minuts, que passaren trucant i cridant incessantment, un vell amb camisa i pantalons sortí de la casa de la barrera i l’obrí.

—Quant temps fa que ha passat per aquí un landó de la posta? —preguntà el senyor Wardle.

—Quant temps?

—Sí.

—Caram, no ho sé del cert. No fa molta estona, però tampoc en fa poca… un entremig, potser.

—Ha passat realment algun landó?

—Sí, i tant, sí que n’ha passat un.

—Quant temps fa, amic meu? —intervingué el senyor Pickwick—. Una hora?

—Ah, suposo que podria ser —respongué l’home.

—O dues hores? —preguntà el noi del cavall de darrere.

—Doncs no m’estranyaria —respongué el vell, dubtós.

—Tireu endavant, nois —exclamà l’irascible vell cavaller—; no perdeu més temps amb aquell vell idiota!

—Idiota! —exclamà el vell amb una ganyota, al mig de la carretera amb la barrera mig tancada, observant com el landó s’empetitia ràpidament en la distància creixent—. No… i ara; heu perdut deu minuts aquí, i us en heu anat sabent el mateix que quan heu arribat, al capdavall. Si cada home de la línia a qui li donin una guinea, se la guanya la meitat de bé, no atrapareu l’altre landó fins per Sant Miquel, vell baix i gras. I amb una altra ganyota prolongada, el vell tancà la barrera, tornà a entrar a casa seva i passà el forrellat de la porta.

Mentrestant el landó avançava, sense afluixar el pas, cap a la conclusió de l’etapa. La lluna, tal com Wardle havia previst, davallava ràpidament; grans esquinçalls de núvols foscos i compactes, que s’havien escampat gradualment pel cel, ara formaven una única massa negra al damunt; i unes gotes grosses de pluja que tamborinejaven de tant en tant contra les finestres del landó semblaven advertir als viatgers de la ràpida aproximació d’una nit tempestuosa. El vent, a més, bufant en contra d’ells, assotava amb ràfegues furioses l’estreta carretera i udolava lúgubrement a través dels arbres que flanquejaven el camí. El senyor Pickwick s’abrigà més amb la jaqueta, s’arraulí més al racó del landó i caigué en un son profund, del qual només el despertà l’aturada del vehicle, el so de la campana del mosso d’estable, i un fort crit de «Cavalls de seguida».

Però ara es va produir un altre retard. Els nois dormien d’una manera tan misteriosament profunda, que trigaren cinc minuts a despertar cadascun dels dos. El mosso d’estable, per alguna raó o altra, havia extraviat la clau de l’estable, i fins i tot quan la trobaren, dos ajudants endormiscats posaren l’arnès equivocat sobre els cavalls equivocats, i calgué repetir tot el procés d’enganxar de bell nou. Si el senyor Pickwick hagués estat sol, aquests obstacles multiplicats haurien acabat tot seguit amb la persecució, però el vell Wardle no era dels que es descoratgen tan fàcilment; i col·laborava amb tan bona voluntat, clavant una bufetada a aquest home, i empenyent aquell; lligant una sivella per aquí, i agafant una anella per allà, que el landó estigué a punt en molt menys temps del que es podria haver esperat, amb tantes dificultats.

Reprengueren el viatge; i certament la perspectiva que tenien davant seu no era en absolut encoratjadora. L’etapa feia quinze milles, la nit era fosca, el vent fort i la pluja queia a bots i barrals. Era impossible fer gaire camí contra tants obstacles junts; ja era pràcticament la una; i gairebé trigaren dues hores a arribar al final de l’etapa. Aquí, però, aparegué un objecte que revifà les seves esperances i reanimà el seu ànim decaigut.

—Quan ha arribat aquest landó? —exclamà el vell Wardle, saltant del seu propi vehicle, i assenyalant-ne un, cobert de fang tendre, que hi havia al pati.

—No fa ni un quart d’hora, senyor —respongué el mosso d’estable a qui adreçà la pregunta.

—Una dama i un cavaller? —preguntà Wardle, gairebé panteixant d’impaciència.

—Sí, senyor.

—El cavaller alt… amb un conjunt… camallarg… cos prim?

—Sí, senyor.

—Senyora gran… cara prima… força escanyolida… eh?

—Sí, senyor.

—Per Déu, és la parella, Pickwick —exclamà el vell cavaller.

—Haurien arribat abans —digué el mosso d’estable—, però se’ls han trencat unes tirandes.

—Són ells! —digué Wardle—. Ho són, caram! Un landó amb quatre cavalls ara mateix! Encara els atraparem abans que arribin a la següent parada. Una guinea cadascun, nois, ull viu… moveu-vos… així m’agrada.

Amb admonicions com aquestes, el vell cavaller corria amunt i avall pel pati, i es bellugava cap aquí i cap allà, en un estat d’agitació que es contagià també al senyor Pickwick; sota la seva influència, aquell cavaller es féu un gran garbuix amb l’arnès, barrejant cavalls i rodes dels landós, de la manera més sorprenent, creient fermament que fent-ho contribuïa a avançar materialment els preparatius per reprendre el viatge.

—A dintre… a dintre! —cridava el vell Wardle, enfilant-se al landó, retirant els esglaons i tancant la porta de cop darrere seu—. Vinga! Afanyeu-vos! —I abans que el senyor Pickwick sabés exactament què feia, notà que l’obligaven a entrar per l’altra porta, amb una estirada del vell cavaller i una empenta del mosso d’estable; i ja tornaven a ser en camí.

—Ah! Ara ens movem —digué el vell cavaller exultant. Així era, com pogué comprovar prou bé el senyor Pickwick, per les constants col·lisions ara amb la fusta dura del landó, adés amb el cos del seu company.

—Dret! —digué el robust senyor Wardle, quan el senyor Pickwick enfonsà el cap en la seva folgada armilla.

—Mai en la vida m’havien sacsejat tant —es queixà el senyor Pickwick.

—Tant se val —respongué el seu company—, aviat s’haurà acabat. Aguanteu, aguanteu.

El senyor Pickwick es plantà al seu racó, tan ferm com pogué; i endavant rodà el landó més ràpid que mai.

Havien recorregut d’aquesta manera unes tres milles, quan el senyor Wardle, que havia estat mirant per la finestra durant dos o tres minuts, de sobte entrà la cara, coberta d’esquitxos, i exclamà amb desalenada impaciència:

—Aquí els tenim!

El senyor Pickwick tragué el cap per la seva finestra. Sí: hi havia un landó amb quatre cavalls, a poca distància davant seu, corrent a galop tirat.

—Endavant, endavant —xisclava gairebé el vell cavaller—. Dues guinees cadascun, nois… no deixeu que se’ns escapin… manteniu el ritme… manteniu el ritme.

Els cavalls del primer landó sortiren disparats a la màxima velocitat; i els del carruatge del senyor Wardle galoparen furiosament al seu darrere.

—Li veig el cap —exclamà el colèric vell—; maleït siga, li veig el cap.

—Jo també —digué el senyor Pickwick—; és ell.

El senyor Pickwick no anava errat. El rostre del senyor Jingle, completament cobert del fang que alçaven les rodes, era clarament perceptible a la finestra del seu landó; i el moviment del braç que brandava violentament cap als postillons denotava que estava encoratjant-los a augmentar l’esforç.

L’interès era intens. Camps, arbres i tanques semblaven passar pel seu costat amb la velocitat d’un remolí de vent, tan ràpid era el pas a què avançaven. Eren a prop del costat del primer landó. Es podia sentir clarament la veu de Jingle, per damunt del soroll de les rodes, donant pressa als nois. El vell senyor Wardle escumejava de ràbia i agitació. Deixava anar «pocavergonyes» i «bergants» a dotzenes, tancava el puny i el brandava expressivament cap a l’objecte de la seva indignació; però el senyor Jingle només responia amb un somriure despectiu, i contestava a les seves amenaces amb un crit de triomf quan els seus cavalls, en resposta a la creixent aplicació de fuet i esperó, encetaven un galop més ràpid, i deixaven enrere els perseguidors.

El senyor Pickwick acabava d’entrar el cap, i el senyor Wardle, exhaust de cridar, havia fet el mateix, quan una estrebada tremenda els llançà endavant contra la part frontal del vehicle. Hi hagué un xoc sobtat… un fort estrèpit… una roda es desprengué i el landó bolcà.

Al cap de molt pocs segons d’atordiment i confusió, en què no es pogué distingir res a part de la caiguda dels cavalls i el trencament de vidres, el senyor Pickwick se sentí expulsat violentament d’entre les restes del landó; i tan aviat com aconseguí posar-se dempeus, desembullar el cap dels faldons del seu pardessú, que li impedien materialment l’ús de les ulleres, pogué adonar-se de la magnitud del desastre.

El vell senyor Wardle, sense barret, amb la roba estripada per diversos llocs, era al seu costat, i els fragments del landó estaven escampats als seus peus. Els nois de la posta, que havien aconseguit tallar les tirandes, eren drets, desfigurats pel fang i desencaixats per la dura cavalcada, al costat del cap dels cavalls. Aproximadament cent iardes endavant hi havia l’altre landó, que s’havia aturat en sentir l’accident. Els postillons, cadascun amb un ample somriure desfigurant-los la cara, contemplaven l’adversari des de les selles, i el senyor observava el desastre des de la finestra del carruatge, amb satisfacció evident. Just aleshores es feia de dia, i tota l’escena resultava perfectament visible a la llum grisa del matí.

—Ei! —cridà el desvergonyit Jingle—. Algú ha pres mal? Senyor gran… no pas cap pes lleuger… feina perillosa… molt.

—Sou un bergant —bramà Wardle.

—Ha! ha! —respongué Jingle; i llavors afegí, amb una picada d’ull de complicitat, i un gest amb el dit gros cap a l’interior del landó—. D’això… ella està molt bé… us envia records… us prega que no us amoïneu… amor per a Tuppy… no voleu pujar al darrere? Endavant, nois.

Els postillons tornaren a adoptar les posicions apropiades, i mentre el landó s’allunyava trontollant, el senyor Jingle feia voleiar a tall de burla un mocador blanc per la finestra del carruatge.

Res en tota l’aventura, ni tan sols el capgirell, havia pertorbat el curs reposat i tranquil del temperament del senyor Pickwick. La vilesa, però, de demanar primer diners al seu fidel seguidor, i després abreujar el seu nom dient-li «Tupp» era més del que podia suportar pacientment. Aspirà amb força i envermellí fins a les mateixes puntes de les ulleres, mentre deia, lentament i emfàtica:

—Si mai torno a trobar aquell home, el…

—Sí, sí —interrompé Wardle—, tot això està molt bé; però mentre som aquí parlant, ells aconseguiran la llicència i es casaran a Londres.

El senyor Pickwick s’aturà, embotellà la seva venjança i la tapà amb suro.

—Quant falta per la següent parada? —preguntà el senyor Wardle a un dels nois.

—Sis milles, oi, Tom?

—Força més.

—Força més de sis milles, senyor.

—No hi ha cap altra solució —digué Wardle—, ho hem de fer caminant, Pickwick.

—No hi ha manera d’evitar-ho —respongué aquell autèntic gran home.

Així doncs, enviant endavant un dels nois a cavall, per procurar un nou landó i cavalls, i deixant l’altre enrere per tenir cura del que s’havia ferit, el senyor Pickwick i el senyor Wardle emprengueren virilment la caminada, primer lligant-se els xals al coll, i enfonsant-se el barret per escapar tant com poguessin del diluvi de pluja, que després d’una lleugera treva havia començat una altra vegada a caure de manera abundant.





X

Que aclareix tots els dubtes

(si en quedava cap)

sobre el caràcter desinteressat del senyor Jingle.


Existeixen a Londres diverses posades velles, el quarter general de cèlebres diligències en els dies en què les diligències realitzaven els seus viatges d’una manera més greu i més solemne que últimament; però que ara han degenerat en poc més que la parada i lloc de venda de bitllets dels carros rurals. El lector buscaria debades qualsevol d’aquestes antigues albergueries entre les Golden Cross i les Bull and Mouth, que aixequen les seves imponents façanes en els carrers rehabilitats de Londres. Si volgués trobar algun d’aquests llocs antics, hauria de dirigir les seves passes cap als barris més foscos de la ciutat, i allí, en alguns racons apartats, en trobarà unes quantes, encara dretes amb una mena d’obscura tenacitat, enmig de les innovacions modernes que les envolten.

Especialment al Borough, encara queden una mitja dotzena d’antigues posades, que han conservat els seus trets externs inalterats, i que també han escapat de la moda de les rehabilitacions públiques i dels abusos de l’especulació privada. Són llocs grans, laberíntics, estranys, amb galeries, passadissos i escales prou amples i antiquats per proporcionar materials per a cent històries de fantasmes, suposant que ens veiéssim reduïts a la lamentable necessitat d’inventar-ne alguna, i que el món existís prou temps per exhaurir les innombrables llegendes verídiques relacionades amb el vell Pont de Londres, i el seu barri adjacent per la banda de Surrey.

Era al pati d’una d’aquestes posades —d’una tan cèlebre com el Cérvol Blanc— que un home estava atrafegat raspallant la brutícia d’un parell de botes, a primera hora del matí, l’endemà dels esdeveniments narrats en l’últim capítol. Anava vestit amb una armilla tosca de ratlles, amb mànigues negres d’indiana i botons blaus de vidre; pantalons grisos i polaines. Portava un mocador d’un vermell brillant lligat de manera molt baldera i espontània al coll, i un vell barret blanc decantat despreocupadament cap a una banda. Hi havia dues files de botes davant seu, unes de netes i unes altres de brutes, i cada vegada que n’afegia una a la fila neta, aturava la feina i contemplava els resultats amb satisfacció evident.

El pati no presentava aquell bullici i activitat que són les característiques habituals d’una gran parada de diligències. Tres o quatre carros feixucs, cadascun amb una pila d’articles sota la seva lona àmplia, aproximadament de l’alçada d’una finestra de la segona planta d’una casa corrent, estaven arrecerats sota un sostre grandiós que cobria una banda del pati; i un altre, que probablement havia d’empendre el viatge aquell matí, estava aparcat a fora, a l’espai obert. Una doble filera de galeries de dormitoris, amb baranes antigues i tosques, ocupaven dues bandes d’aquella zona dispersa, i una doble fila de campanes corresponents, protegides de la intempèrie per un teuladí inclinat, penjava damunt de la porta que duia al bar i a la sala de cafè. Dues o tres calesses i landós estaven aparcats sota diferents coberts i rafals petits; i el trepig ocasional d’un cavall de tir, o el soroll metàl·lic d’una cadena a l’extrem més allunyat del pati, anunciaven a tot aquell que ho volgués saber que l’estable quedava per aquella banda. Quan afegim que uns quants nois amb guardapols jeien adormits damunt de paquets pesants, saques de llana i altres articles escampats damunt de piles de palla, haurem descrit tan bé com cal l’aspecte general del pati de la fonda del Cérvol Blanc, a High Street, al Borough, el matí en qüestió.

Un fort repic d’una de les campanes va anar seguit de l’aparició a la galeria de domitoris de dalt d’una elegant minyona de cambra, que, després de trucar a una de les portes, i rebre una petició des de dins, cridà per damunt de les baranes:

—Sam!

—Ei —respongué l’home del barret blanc.

—El del número vint-i-dos vol les seves botes.

—Demana al número vint-i-dos si les vol ara o si espero fins que vingui a recollir-les —fou la resposta.

—Vinga, no siguis ximple, Sam —digué la noia, afalagadora—, el cavaller vol les seves botes de seguida.

—Doncs sí que anem bé, noia —digué el cirabotes—. Mira aquestes botes… onze parells de botes; i una sabata que pertany al número sis, el de la cama de fusta. Les onze botes me les reclamaran a dos quarts de nou i la sabata a les nou. Qui és el número vint-i-dos, per passar al davant de tots els altres? No, no; cadascú quan li toqui, tal com deia el botxí Jack Ketch quan lligava els homes. Em sap greu fer-lo esperar, senyor, però l’atendré de seguida.

Dient això, l’home del barret blanc es posà a treballar en una bota alta amb una assiduïtat renovada.

Se sentí un altre repic fort; i l’activa mestressa del Cérvol Blanc féu la seva aparició a la galeria contrària.

—Sam —exclamà la mestressa—, on és aquell gandul, mandrós… ei, Sam… ah, ets allà; per què no contestes?

—No seria educat contestar fins que haguéssiu acabat de parlar —respongué Sam toscament.

—Au, neteja aquestes sabates per al número disset de seguida, i porta-les a la sala d’estar privada número cinc, primera planta.

La mestressa llançà un parell de sabates de senyora al pati i se n’anà amb aire atrafegat.

—La número cinc —digué Sam, mentre recollia les sabates, i traient un tros de guix de la butxaca, anotà la seva destinació a les soles—. Sabates de senyora i sala d’estar privada! Imagino que aquesta no ha vingut amb transport públic.

—Ha arribat a primera hora d’aquest matí —cridà la noia, que encara estava repenjada a la barana de la galeria—, amb un cavaller en un cotxe de lloguer, i és ell qui vol les seves botes, i valdria més que les fessis, vet aquí.

—Per què no ho has dit abans? —digué Sam, amb gran indignació, separant les botes en qüestió del munt de davant seu—. També em podia pensar que era un dels habituals tres penics. Sala privada! I a més una dama! Si té res de cavaller, em donarà un xíling al dia, encàrrecs a banda.

Estimulat per aquesta inspiradora reflexió, el senyor Samuel raspallà amb tan bona voluntat, que al cap de pocs minuts les botes i les sabates, amb un llustre que hauria causat enveja a l’ànima de l’afable senyor Warren (perquè utilitzaven Day & Martin, al Cérvol Blanc), ja havien arribat a la porta del número cinc.

—Endavant —digué una veu d’home, en resposta al truc de Sam a la porta. Sam féu la seva millor reverència i entrà en presència d’una dama i un cavaller asseguts per esmorzar. Després de dipositar sol·lícitament les botes dreta i esquerra del cavaller als seus peus, i les sabates de la dama dreta i esquerra als peus d’ella, anà de recules cap a la porta.

—Cirabotes —digué el cavaller.

—Senyor —digué Sam, tancant la porta, i mantenint la mà al pom.

—Coneixes… com se diu?… el col·legi de doctors en lleis?

—Sí, senyor.

—On és?

—Cementiri de Paul, senyor; arcada baixa a la banda del carruatge, llibreter en una cantonada, hotel a l’altra, i dos porters al mig que ofereixen llicències.

—Que ofereixen llicències! —digué el cavaller.

—Ofereixen llicències —respongué Sam—. Dos individus amb davantals blancs… es toquen el barret quan entres… «Llicència, senyor, llicència». Gent estrafolària, i els seus amos, també, senyor… procuradors dels tribunals… i poca broma.

—Què fan? —preguntà el cavaller.

—Què fan! T’estafen, senyor! I això no és el pitjor. Fiquen coses al cap de la gent que no haurien somiat mai. El meu pare, senyor, era cotxer. Vidu, i prou gras per qualsevol cosa… gras fora del corrent, i tant. Mor la seva dona, i li deixa quatre-centes lliures. Va cap al col·legi, a veure l’advocat i treure la pasta… molt elegant… botes altes… pom de flors al trau… barret d’ala ampla… xal verd… tot un senyor. Travessa l’arcada, pensant com invertiria els diners… se li apropa el de fora, es toca el barret… «Llicència, senyor, llicència».… «Què és això», diu el pare. «Llicència, senyor», fa l’altre… «Quina llicència», diu el pare… «Llicència de matrimoni», diu el gestor. «Quina badada», diu el pare. «No se m’ha acudit en cap moment». «Crec que en necessita una, senyor», diu el gestor. El pare calla i pensa una mica… «No», diu «maleït siga, sóc massa vell, i a més moltes talles massa grans», diu… «Ni una mica, senyor», diu el gestor… «Creu que no», diu el pare… «N’estic segur», diu l’altre; «vam casar un senyor que en feia dos com vós, dilluns passat». «De veritat?», va dir el pare… «I tant, que sí», diu el gestor, «sou un bebè, comparat amb ell… per aquí, senyor… per aquí», i com hi ha món que el pare el segueix, com un mico domesticat darrere d’un orgue, cap a una petita oficina de darrere, on un caixer seia enmig de papers bruts i capses de llauna, fent creure que estava enfeinat. «Prengui seient sisplau, mentre faig la declaració jurada, senyor», diu l’advocat… «Gràcies, senyor», diu el pare, i s’asseu, mirant amb tots els ulls, i la boca ben oberta, els noms de les capses. «Com es diu, senyor?», pregunta l’advocat… «Tony Welle», diu el pare… «Parròquia?», diu l’advocat. «Belle Savage», diu el pare; perquè s’hi havia aturat quan venia i no sabia res de parròquies, i ca!… «I com es diu la senyora», diu l’advocat. El pare va quedar amb un pam de nas. «Tant de bo ho sabés», diu… «Que no ho sap?», diu l’advocat. «No pas més que vós», diu el pare; «no l’hi puc afegir després». «Impossible!», diu l’advocat. «Molt bé», diu el pare, després de rumiar-hi un moment, «poseu-hi senyora Clarke». «Què Clarke?», diu l’advocat, submergint la ploma a la tinta. «Susan Clarke, Markis O’Granby, Dorkins», diu el pare; «ella m’acceptarà, si l’hi demano. D’això… no li he dit mai res, però m’acceptarà, ja ho sé». Van fer la llicència, i ella va acceptar-lo, i el que és pitjor, encara viu amb ell; i jo mai vaig rebre cap de les quatre-centes lliures, quina mala sort. Perdoneu, senyor —digué Sam, quan hagué acabat—, però quan arribo a aquesta injustícia, m’embalo com una carreta amb les rodes greixades. —Després de dir allò, i de fer un instant de pausa per veure si el necessitaven per a alguna cosa més, Sam sortí de l’estança.

—Dos quarts de deu… l’hora justa… marxem de seguida —digué el cavaller, a qui pràcticament ja no cal presentar com el senyor Jingle.

—Hora… de què? —digué la tieta conca, coqueta.

—La llicència, estimadíssim àngel… amonestació a l’església… dir-vos meva, demà —digué el senyor Jingle, i estrenyé la mà de la tieta conca.

—La llicència! —digué Rachael, ruboritzant-se.

—La llicència… —repetí el senyor Jingle—. De pressa, volant a buscar una llicència, de pressa, ding dong ja he tornat.

—Com corres —digué Rachael.

—Córrer… res comparat amb les hores, dies, setmanes, mesos, anys, quan estiguem units… córrer… volaran… rabents… veloços… una màquina de vapor… com mil cavalls de força… res comparat amb allò.

—No ens podem casar abans de demà al matí? —preguntà Rachael.

—Impossible… no pot ser… amonestació a l’església… deixarem la llicència avui… la cerimònia, demà.

—Estic tan aterrida que el meu germà ens descobreixi! —digué Rachael.

—Descobrir… ximpleries… massa afectat per l’accident… a més… extrema cautela… vam deixar el landó de la posta… vam continuar caminant… vam agafar un cotxe de lloguer… vam venir al Borough… l’últim lloc del món on ell ens buscaria… ha! ha! Una idea fabulosa, aquella… molt.

—No triguis gaire —digué la conca afectuosament, quan el senyor Jingle es calà el barret al cap.

—Gaire temps apartat de tu?… Cruel encisadora. —I el senyor Jingle anà saltant jovialment cap a la tieta conca, estampà un petó cast als seus llavis i sortí ballant de la sala.

—Estimat! —digué la conca, quan la porta es tancà darrere seu.

—Solterona estrafolària! —exclamà el senyor Jingle, mentre anava pel passadís.

Resulta dolorós reflexionar sobre la perfídia de la nostra espècie; i no seguirem, per tant, el fil de les meditacions del senyor Jingle, quan s’encaminava cap al col·legi de doctors en lleis. Bastarà per al nostre propòsit relatar que, fugint de les temptacions dels dracs amb davantals blancs que guarden l’entrada d’aquella regió encantada, arribà sense entrebancs a l’oficina del delegat general i, després de procurar-se un memorial sumament afalagador sobre pergamí, de l’Arquebisbe de Canterbury, als seus «fidels i estimats Alfred Jingle i Rachael Wardle, salutació», guardà amb compte el místic document a la butxaca i reféu les seves passes triomfalment cap al Borough.

Encara era de camí cap al Cérvol Blanc, quan dos cavallers rodanxons i un de prim entraren al pati i miraren al seu voltant cercant alguna persona autoritzada a qui poguessin fer unes quantes preguntes. El senyor Samuel Weller casualment es trobava en aquell moment ocupat traient llustre d’un parell de botes altes pintades, propietat personal d’un pagès que s’estava refrescant amb un dinar lleuger de dues o tres lliures de carn de bou freda i una gerra o dues de cervesa negra, després de les fatigues del mercat al Borough; i cap a ell avançà immediatament el cavaller prim.

—Amic meu —digué el cavaller prim.

«Sou dels que volen consells gratis», pensà Sam, «o no em demostraríeu tanta amistat de seguida». Però només digué:

—I doncs, senyor?

—Amic meu —digué el cavaller prim, amb un «ehem» conciliador—. Teniu gaire gent allotjada aquí, ara? Força atrafegat. Eh?

Sam dirigí un cop d’ull furtiu a l’autor de la pregunta. Era un home menut i eixut, amb una cara fosca i xuclada i ulls negres petits, inquiets, que parpellejaven i pestanyejaven a cada banda del seu nasset inquisitiu. Anava vestit tot de negre, amb botes tan brillants com els seus ulls, un mocador de coll blanc baix i una camisa neta amb un farbalà. Una cadena de rellotge d’or, i segells, penjaven del seu butxacó. Portava guants de cabrit negres. Entre mans, i no pas posats; i mentre parlava, introduïa els punys als faldons de la jaqueta, amb l’aire de qui té l’hàbit de plantejar alguna pregunta difícil.

—Força atrafegat, eh? —digué l’homenet.

—Oh, ja va bé, senyor —respongué Sam—, no anirem a la bancarrota, però tampoc farem cap fortuna. Mengem el xai bullit sense tàperes, i no ens agraden els raves quan podem menjar carn de bou.

—Ah —digué l’homenet—, sou un bromista, oi?

—El meu germà gran en patia, d’aquesta malaltia —digué Sam—; potser és contagiosa… solia dormir amb ell.

—És curiosa aquesta casa vella que teniu —digué l’homenet, mirant al seu voltant.

—Si haguéssiu fet saber que vindríeu, l’hauríem feta reparar —respongué l’impertorbable Sam.

L’homenet semblà bastant perplex per aquestes repulses, i una breu consulta tingué lloc entre ell i els dos cavallers rodanxons. En concloure, l’homenet agafà un pessic de rapè d’una capsa de plata rectangular, i aparentment estava a punt de reprendre la conversa, quan un dels cavallers rodanxons, que a més d’un rostre benevolent, posseïa unes ulleres i unes polaines negres, intervingué:

—El fet és —digué el benevolent cavaller—, que aquest meu amic (assenyalant l’altre cavaller rodanxó) us donarà mitja guinea, si responeu una o dues…

—Ei, benvolgut senyor… benvolgut senyor —digué l’homenet—, sisplau, permeteu-me… benvolgut senyor, el primer principi a observar en aquests casos, és aquest: si poseu l’assumpte en mans d’un professional, no heu d’interferir de cap manera en el progrés de l’assumpte; heu de donar-li una confiança implícita. De debò, senyor… —es girà cap a l’altre cavaller rodanxó i afegí—: No recordo el nom del vostre amic.

—Pickwick —digué el senyor Wardle, perquè no era altre que aquell jovial personatge.

—Ah, Pickwick… de debò, senyor Pickwick, benvolgut senyor, disculpeu-me… em farà feliç de rebre qualsevol suggeriment privat vostre, com a amicus curiae, però cal que vegeu la inconveniència d’interferir en la meva conducta en aquest cas, amb un argument tan ad captandum com l’oferta de mitja guinea. De debò, benvolgut senyor, de debò. —I l’homenet prengué un convincent pessic de rapè, amb aire molt profund.

—El meu únic desig, senyor —digué el senyor Pickwick—, era portar aquest desagradable assumpte a un final tan ràpid com sigui possible.

—Entesos… entesos —digué l’homenet.

—Amb aquest propòsit —continuà el senyor Pickwick—, he fet ús de l’argument que la meva experiència sobre els homes m’ha ensenyat que és el que té més probabilitats d’èxit en qualsevol cas.

—Sí, sí —digué l’homenet—, molt bé, molt bé, certament; però m’ho hauríeu d’haver suggerit a mi. Benvolgut senyor, estic convençut que no podeu ignorar l’abast de la confiança que cal dipositar en els professionals. Si cal alguna autoritat sobre aquest punt, benvolgut senyor, deixeu que us remeti al conegut cas de Barnwell i…

—Tant se val George Barnwell —interrompé Sam, que havia escoltat perplex aquest breu col·loqui—; tothom sap quina mena de cas era el seu, tot i que jo sempre he estat de l’opinió, fixeu-vos, que la jove mereixia una pallissa molt més que no pas ell. Sigui com sigui, això no treu cap a res. Voleu que accepti mitja guinea. Molt bé, ja hi estic d’acord: no puc pas ser més raonable, oi, senyor? —(El senyor Pickwick somrigué). La següent pregunta és, què diantre voleu de mi, tal com va dir l’home quan va veure el fantasma?

—Volem saber… —digué el senyor Wardle.

—Ei, benvolgut senyor… benvolgut senyor —intervingué l’actiu homenet.

El senyor Wardle arronsà les espatlles i restà en silenci.

—Volem saber —digué solemnement l’homenet—; i us ho preguntem a vós, per tal de no despertar recels a dintre… volem saber qui teniu en l’actualitat en aquesta casa?

—Qui hi ha a la casa! —digué Sam, en la ment del qual els residents sempre eren representats per aquella particular peça de vestir que depenia de la seva immediata supervisió—. Hi ha una pota de fusta al número sis; hi ha un parell de hessianes al tretze; dos parells de botines a la comercial; hi ha aquestes botes altes pintades a la sala de descans de dintre el bar; i cinc botes altes més a la sala de cafè.

—Res més? —digué l’homenet.

—Espereu una mica —respongué Sam, recordant de sobte—. Sí; hi ha un parell de Wellingtons molt gastades, i unes sabates de senyora al número cinc.

—Quina mena de sabates? —preguntà ràpidament Wardle, que, com el senyor Pickwick, s’havia perdut en la perplexitat davant aquell singular catàleg de visitants.

—De camp —respongué Sam.

—El nom d’algun fabricant?

—Brown.

—D’on?

—Muggleton.

—Són ells —exclamà Wardle—. Per Déu, els hem trobat.

—Xxt! —digué Sam—. Les Wellingtons han anat al Col·legi de doctors.

—No —digué l’homenet.

—Sí, a buscar una llicència.

—Hi som a temps —exclamà Wardle—. Ensenyeu-nos l’habitació; no podem perdre ni un moment.

—Sisplau, benvolgut senyor… sisplau —digué l’homenet—; prudència, prudència. Tragué de la butxaca una bossa vermella de seda, i mirà Sam molt fermament mentre treia un sobirà.

Sam somrigué expressivament.

—Ensenyeu-nos l’habitació de seguida, sense anunciar-nos —digué l’homenet—, i serà vostre.

Sam tirà les botes altes pintades en un racó i els acompanyà per un passadís fosc, i amunt per una escala àmplia. S’aturà al final d’un segon passadís, i allargà la mà.

—És aquí —xiuxiuejà l’advocat, mentre dipositava els diners a la mà del guia.

L’home avançà unes passes, seguit dels dos amics i el seu conseller legal. S’aturà en una porta.

—És aquesta l’habitació? —murmurà el menut cavaller.

Sam assentí amb el cap.

El vell Wardle obrí la porta; i tots tres entraren a l’estança just quan el senyor Jingle, que havia tornat en aquell moment, acabava de mostrar la llicència a la tieta conca.

La conca proferí un fort xiscle, i deixant-se caure en una cadira, es tapà la cara amb les mans. El senyor Jingle rebregà la llicència i se l’entaforà a la butxaca de la jaqueta. Els inoportuns visitants avançaren cap al mig de l’habitació.

—Sou… sou un simpàtic pocavergonya, oi? —exclamà Wardle, panteixant de passió.

—Benvolgut senyor, benvolgut senyor —digué l’homenet, deixant el barret a la taula—. Sisplau, feu-vos càrrec… sisplau. Difamació de caràcter: demanda per danys. Calmeu-vos, benvolgut senyor, sisplau…

—Com goseu arrencar la meva germana de casa meva? —digué el vell.

—Sí… sí… molt bé —digué el petit cavaller—, podeu demanar això. Com goseu, senyor?… Eh, senyor?

—Qui diantre sou, vós? —preguntà el senyor Jingle, en un to tan furiós, que el menut cavaller reculà involuntàriament una passa o dues.

—Qui és, pocavergonya —intervingué Wardle—. És el meu advocat, el senyor Perker, de Gray’s Inn. Perker, faré processar aquest individu… el faré inculpar… el faré… el… l’arruïnaré. I tu… —continuà el senyor Wardle, girant-se abruptament cap a la seva germana— tu, Rachael, en una època de la vida en què ja hauries de saber el que et convé, què pretens fugint amb un vagabund, deshonrant la teva família i fent-te tu mateixa una desgraciada? Posa’t el capell i torna. Crideu un cotxe de lloguer, de seguida, i porteu la factura d’aquesta senyora, em sentiu… em sentiu?

—I tant, senyor —respongué Sam, que havia respost al violent al repic de campana de Wardle amb un grau de celeritat que devia semblar meravellós a qualsevol que no sabés que havia llucat pel forat del pany durant tota l’entrevista.

—Posa’t el capell —repetí Wardle.

—No facis res d’això —digué Jingle—. Sortiu de l’habitació, senyor… no hi feu res, aquí… la senyora és lliure d’actuar com vulgui… més de vint-i-un anys.

—Més de vint-i-un anys! —exclamà Wardle despectiu—. Més de quaranta-un!

—No és veritat —digué la tieta conca, en qui la indignació vencia sobre la decisió de desmaiar-se.

—Sí que ho és —respongué Wardle—; en tens cinquanta si alguna edat tens.

Ara la tieta conca proferí un fort xiscle i quedà sense coneixement.

—Un got d’aigua —digué l’humà senyor Pickwick, cridant la mestressa.

—Un got d’aigua! —protestà l’abrandat Wardle—. Porteu una galleda, i tireu-l’hi per sobre; li anirà bé i se la ben mereix.

—Ei, bèstia! —exclamà la bondadosa mestressa—. La pobra —i amb diverses exclamacions d’«Au, així m’agrada… beu una mica d’això… t’anirà bé… no et rendeixis així… això està bé», etc. etc, la mestressa, ajudada per una cambrera, procedí a posar vinagre al front, picar de mans, pessigollejar el nas, descordar la cotilla de la tieta conca i administrar els altres reconstituents que generalment apliquen les dones compassives a les dames que s’escarrassen a provocar-se un atac d’histèria.

—El cotxe és a punt, senyor —digué Sam, apareixent a la porta.

—Vinga —exclamà Wardle—. La portaré a baix.

En sentir aquesta proposició, la histèria es presentà amb una violència renovada. La mestressa estava a punt d’iniciar una protesta molt violenta contra aquest procediment, i ja havia preguntat una indignada si el senyor Wardle es considerava un senyor de la creació, quan el senyor Jingle intervingué:

—Cirabotes —digué—, busqueu-me un oficial.

—Espereu, espereu —digué el petit senyor Perker—. Rumieu, senyor, rumieu.

—No penso rumiar res —respongué Jingle—. És mestressa de si mateixa… a veure qui gosa emportar-se-la… a no ser que ella ho desitgi.

—No se m’emportaran —murmurà la tieta conca—. No és el que desitjo. (Ara hi hagué una terrible recaiguda).

—Benvolgut senyor… —digué l’homenet, en to baix, agafant el senyor Wardle i el senyor Pickwick a part—. Benvolgut senyor, estem en una situació ben galdosa. És un cas preocupant… molt; mai me n’he vist de tan fresques; però en realitat, benvolgut senyor, en realitat no tenim cap capacitat per controlar les accions d’aquesta dama. Us ho vaig advertir abans de venir, benvolgut senyor, que no es podia buscar altra cosa que un compromís.

Es produí una breu pausa.

—Quina mena de compromís recomanaríeu? —preguntà el senyor Pickwick.

—Caram, benvolgut senyor, el nostre amic es troba en una posició desagradable… molt. Ens hem d’acontentar a patir alguna pèrdua pecuniària.

—El que calgui, abans que sotmetre’s a aquesta deshonra, i deixar, ximpleta com és, que en facin una desgraciada de per vida —digué Wardle.

—Diria que ens en podem sortir —digué l’actiu homenet—. Senyor Jingle, vol entrar amb nosaltres per un moment a l’habitació del costat?

El senyor Jingle assentí, i el quartet entrà en una cambra buida.

—Doncs bé, senyor —digué l’homenet, tancant amb compte la porta—, no hi ha cap manera de resoldre aquest assumpte… per aquí, senyor, un moment… cap a aquesta finestra, senyor, on puguem estar sols… allà, senyor, allà, seieu sisplau, senyor. Doncs bé, benvolgut senyor, entre vós i jo, sabem molt bé, benvolgut senyor, que heu fugit amb aquesta senyora pels seus diners. No feu mala cara, senyor, no feu mala cara; tal com dic, entre vós i jo, ho sabem. Tots dos som homes de món, i sabem molt bé que els nostres amics d’aquí, no ho són… eh?

El rostre del senyor Jingle es relaxà gradualment; i alguna cosa que semblava remotament una picada d’ull li ballà per un instant a l’ull esquerre.

—Molt bé, molt bé —digué l’homenet, observant la impressió que havia causat—. Doncs, el fet és que a part d’uns quants centenars, la dama té poc o res fins a la mort de la seva mare… una magnífica vella dama, benvolgut senyor.

—Vella —digué el senyor Jingle de manera breu però emfàtica.

—Sí, esclar —digué l’advocat, amb una tos lleugera—. Teniu raó, benvolgut senyor, és força vella. Ve d’una família molt vividora, benvolgut senyor; en tots els sentits de la paraula. El fundador d’aquella família arribà a Kent quan Juli Cèsar va envair Gran Bretanya; només un membre de la família no va viure fins als vuitanta-cinc, i va ser decapitat per un dels Henry. La vella dama encara no en té setanta-tres, benvolgut senyor. —L’homenet féu una pausa, i agafà un pessic de rapè.

—I bé —exclamà el senyor Jingle.

—I doncs, benvolgut senyor… vós no preneu rapè!… Ah! Molt millor… un hàbit car… doncs bé, benvolgut senyor, sou un jove magnífic, home de món… capaç de crear la vostra fortuna, si tinguéssiu capital, eh?

—I…—digué novament el senyor Jingle.

—Em capteu?

—No del tot.

—No creieu… benvolgut senyor, us ho plantejo clarament… no creieu que cinquanta lliures i la llibertat serien millors que la senyoreta Wardle i l’expectativa?

—Ni parlar-ne… ni doblant l’oferta! —digué el senyor Jingle, aixecant-se.

—Encara diria més, benvolgut senyor —protestà el menut advocat, agafant-lo pel botó—. Són una bona suma… un home com vós podria triplicar-la en un tres i no res… es poden fer moltes coses amb cinquanta lliures, benvolgut senyor.

—Encara se’n poden fer més amb cent cinquanta —respongué fredament el senyor Jingle.

—Doncs bé, benvolgut senyor, no perdrem temps en foteses —continuà l’homenet—, diguem… diguem… setanta.

—Ni parlar-ne —respongué el senyor Jingle.

—No us en aneu, benvolgut senyor… sisplau no correu —digué l’homenet—. Vuitanta; vinga: li emplenaré un xec de seguida.

—Ni parlar-ne —respongué el senyor Jingle.

—Bé, benvolgut senyor, bé —digué l’homenet, encara retenint-lo—; senzillament digueu-me quant cal.

—M’ha sortit car —digué el senyor Jingle—. Despeses corrents… transport, nou lliures; llicència, tres… això fa dotze… compensació, cent… cent dotze… insult a l’honor… i pèrdua de la dama…

—Sí, benvolgut senyor, sí —digué l’homenet, amb una mirada de complicitat—, tant se valen aquest dos últims punts. Això fa cent dotze… diguem cent… vinga.

—Cent vint —digué el senyor Jingle.

—Au, au li emplenaré un xec —digué l’homenet; i s’assegué a taula amb aquella intenció—. El faré pagador demà passat —digué l’homenet, amb una mirada cap al senyor Wardle—; i mentrestant ens podem emportar la dama. —El senyor Wardle assentí adustament amb el cap.

—Cent —digué l’homenet.

—Cent vint —digué el senyor Jingle.

—Benvolgut senyor —protestà l’homenet.

—Doneu-els-hi —intervingué el senyor Wardle—, i que se’n vagi.

El menut cavaller va emplenar el xec i el senyor Jingle se l’embutxacà.

—Ara sortiu d’aquesta casa immediatament! —digué Wardle, aixecant-se de cop.

—Benvolgut senyor —instà l’homenet.

—I recordeu —digué el senyor Wardle—, que res no m’hauria induït a arribar a aquest compromís… ni tan sols una consideració per la meva família… si no hagués sabut que en el moment que tinguéssiu diners en aquesta butxaca vostra, us n’aniríeu al diable més ràpid, si és possible, del que ho faríeu sense…

—Benvolgut senyor —instà una altra vegada l’homenet.

—Calleu, Perker —continuà Wardle—. Sortiu de l’habitació, senyor.

—De seguida —digué el desvergonyit Jingle—. Adéu, Pickwick. —Si algun espectador desapassionat pogués haver contemplat el rostre de l’il·lustre home, el nom del qual constitueix el tret més destacat del títol d’aquesta obra, durant la darrera part d’aquesta conversa, gairebé s’hauria meravellat que el foc indignat que li sortia dels ulls no li fongués els vidres de les ulleres… tan sublim era la seva ira. Els seus narius es dilataren i els punys es van cloure involuntàriament, en sentir que el malvat se li adreçava. Però una vegada més es contingué… no va pulveritzar-lo.

—Ei —continuà l’insensible traïdor, tirant la llicència a peus del senyor Pickwick—; feu canviar el nom… porteu la dama a casa… Tuppy encara el pot aprofitar.

El senyor Pickwick era un filòsof, però els filòsofs només són homes amb armadura, al capdavall. El dard li havia arribat i havia penetrat en el seu arnès filosòfic fins al mateix cor. En el frenesí de la seva ràbia, llançà follament l’escrivania i la seguí ell mateix. Però el senyor Jingle havia desaparegut, i es trobà atrapat en els braços de Sam.

—Ei —digué aquell excèntric servent—, els mobles deuen ser molt barats al lloc d’on veniu, senyor. És tinta que escriu sola, la que tenim aquí; ha escrit la vostra marca a la paret, vell senyor. Quiet, senyor; de què serveix córrer darrere d’un home que ja ha tocat pirandó i és a l’altre cap del Borough, a hores d’ara?

La ment del senyor Pickwick, com la de tots els veritables grans homes, estava oberta a deixar-se convèncer. Era un raonador ràpid i convincent; i un moment de reflexió bastà per recordar-li la inutilitat de la seva ràbia. Va amainar tan ràpid com havia estat excitada. Panteixà buscant alè i mirà benignament els seus amics.

Cal que expliquem les lamentacions que seguiren quan la senyoreta Wardle es trobà abandonada pel deslleial Jingle? Cal que reproduïm la magistral descripció que féu el senyor Pickwick d’aquella commovedora escena? Tenim obert davant nostre el seu quadern, tacat amb llàgrimes d’humanitat compassiva; una paraula, i serà a mans de l’impressor. Però, no! Serem ferms! No torturarem el cor del públic amb la descripció d’aquell sofriment!

Lentament i trista els dos amics i la dama abandonada tornaren l’endemà en la pesant diligència de Muggleton. Les tètriques ombres d’una nit d’estiu havien caigut, incertes i fosques, quan tornaren a ser a Dingley Dell i a l’entrada de Manor Farm.





XI

On consta un altre viatge i un descobriment d’antiquari;

on es consigna la determinació del senyor Pickwick

a ser present en unes eleccions;

i que conté un manuscrit del vell clergue.


Una nit de quietud i repòs en el silenci profund de Dingley Dell, i respirar una hora el seu aire fresc i fragant l’endemà al matí, recuperaren completament el senyor Pickwick dels efectes de la fatiga del cos i l’ansietat de la ment. Aquell home il·lustre havia passat dos dies sencers separat dels seus amics i seguidors; i fou amb un gran plaer i satisfacció, que cap imaginació vulgar pot concebre adequadament, que s’avançà a saludar el senyor Winkle i el senyor Snodgrass, en trobar aquells cavallers de tornada del seu passeig matinal. El plaer fou mutu; perquè qui podia contemplar mai la cara somrient del senyor Pickwick sense experimentar aquesta sensació? Però damunt dels seus companys encara semblava penjar un núvol al qual aquell gran home no podia deixar de ser sensible, i que de cap manera podia explicar-se. Hi havia un aire misteriós al seu voltant, tan inusual com alarmant.

—I com… —digué el senyor Pickwick, quan hagué agafat els seus seguidors de la mà, i intercanviat càlides salutacions de benvinguda— com està Tupman?

El senyor Winkle, a qui anava adreçada més especialment la pregunta, no féu cap resposta. Desvià el cap i semblà absort en tristes reflexions.

—Snodgrass —digué el senyor Pickwick, seriós—, com està el nostre amic… no deu pas estar malalt?

—No —respongué el senyor Snodgrass; i una llàgrima tremolà en la seva sentimental parpella, com una gota de pluja en el marc d’una finestra—. No; no està pas malalt.

El senyor Pickwick s’aturà i esguardà per torn cadascun dels seus amics.

—Winkle… Snodgrass —digué el senyor Pickwick—; què significa això? On és el nostre amic? Què ha passat? Parleu… us ho suplico, us ho prego… no, us ho mano, parleu.

Hi havia una solemnitat, una dignitat, en l’aire del senyor Pickwick que no admetia rèplica.

—Se n’ha anat —digué el senyor Snodgrass.

—Que se n’ha anat! —exclamà el senyor Pickwick—. Anat!

—Anat —repetí el senyor Snodgrass.

—On! —exclamà el senyor Pickwick.

—Només podem fer suposicions, a partir d’aquesta comunicació —respongué el senyor Snodgrass, traient una carta de la butxaca i col·locant-la a la mà del seu amic—. Ahir al matí, quan es va rebre una carta del senyor Wardle, manifestant que a la nit seríeu a casa amb la seva germana, vam veure que la tristesa que havia planat sobre el nostre amic durant tot el dia anterior augmentava. Poc després va desaparèixer: va estar absent durant tot el dia, i al vespre el mosso d’estable del Crown, a Muggleton, va portar aquesta carta. L’hi havien donat al matí, amb una ordre estricta de no lliurar-la fins a la nit.

El senyor Pickwick obrí l’epístola. Estava escrita amb la lletra del seu amic i aquest n’era el contingut:



Estimat PICKWICK… vós, estimat amic, us trobeu més enllà de l’abast de moltes febleses i debilitats mortals que les persones corrents no podem vèncer. No sabeu el que és, d’un sol cop, ser abandonat per una criatura preciosa i fascinant i caure víctima dels artificis d’un pocavergonya, que amagava la ganyota de la murrieria sota la màscara de l’amistat. Espero que mai ho sapigueu.

Qualsevol carta adreçada a mi al Leather Bottle, Cobham, Kent, em serà tramesa… suposant que encara existeixi. Fujo de la visió d’aquest món, que se m’ha fet odiós. Si en fugís del tot, per compassió… perdoneu-me. La vida, estimat Pickwick, se m’ha fet insuportable. L’esperit que crema a l’interior nostre, és el carretó d’un portamaletes, sobre el qual reposa la feixuga càrrega d’ànsies i preocupacions mundanes; i quan aquest esperit ens falla, la càrrega és massa pesant per suportar-la. Ens aixafa. Ho podeu explicar a Rachael… Ah, aquest nom!…

Tracy Tupman



—Hem de marxar d’aquest lloc de seguida —digué el senyor Pickwick, tot doblegant la nota—. No seria correcte romandre aquí, sota cap circumstància, després del que ha passat; i ara hem de seguir la recerca del nostre amic. —I dient això, obrí el camí cap a la casa.

Ràpidament comunicà la seva intenció. Les súpliques perquè es quedés foren insistents, però el senyor Pickwick fou inflexible. La feina, digué, requeria la seva immediata assistència.

El vell clergue es trobava present.

—No us en deveu pas anar de veritat? —digué ell, agafant el senyor Pickwick a part.

El senyor Pickwick reiterà la seva primera determinació.

—Llavors aquí teniu —digué el vell cavaller—, un petit manuscrit que havia esperat tenir el plaer de llegir-vos jo mateix. El vaig trobar a la mort d’un amic meu, un metge que treballava al manicomi del nostre comtat, enmig d’una gran varietat de papers, que jo tenia l’opció de destruir o conservar, tal com considerés escaient. Amb prou feines puc creure que el manuscrit sigui genuí, tot i que segur que no és la lletra del meu amic. De totes maneres, si és el producte genuí d’un boig, o es basa en els deliris d’algun ésser infeliç (la qual cosa jo trobo més probable), llegiu-lo i jutgeu-ho vós mateix.

El senyor Pickwick rebé el manuscrit i s’acomiadà del benevolent cavaller amb moltes expressions de bona voluntat i estima.

Fou una tasca més difícil acomiadar-se dels residents de Manor Farm, de qui havien rebut tanta hospitalitat i amabilitat. El senyor Pickwick besà les joves dames —estàvem a punt de dir, com si fossin les seves pròpies filles, però, com que ell possiblement va infondre una mica més de calidesa a la salutació, la comparació no seria del tot apropiada— abraçà la vella dama amb cordialitat filial; i tustà les galtes rosades de les criades d’una manera més patriarcal, mentre deixava esmunyir a les mans de cadascuna alguna expressió més substancial de la seva aprovació. L’intercanvi de cordialitats amb el seu vell amfitrió i amb el senyor Trundle fou encara més sincer i prolongat; i no fou fins que hagueren reclamat diverses vegades el senyor Snodgrass, i aquest finalment sortí d’un passadís fosc seguit de prop per Emily (els ulls brillants de la qual semblaven inusualment enterbolits), que els tres amics pogueren separar-se dels seus cordials amfitrions. Moltes ullades enrere feren cap a la granja, mentre s’allunyaven caminant lentament; i molts petons envià el senyor Snodgrass en l’aire, en reconèixer alguna cosa molt semblant a un mocador de dama, que onejava en una de les finestres superiors, fins que un tombant del camí amagà l’antiga casa de la seva visió.

A Muggleton es procuraren un vehicle fins a Rochester. Quan arribaren a aquest últim lloc, la violència de la seva pena havia minvat prou per permetre que fessin un excel·lent dinar; i després de procurar-se la informació necessària en relació a la carretera, a la tarda els tres amics tornaren a posar-se en camí cap a Cobham.

Fou una passejada encantadora; perquè feia una tarda agradable de juny, i el seu camí transcorria a través d’un bosc pregon i ombriu, refrescat per la brisa que feia remorejar suaument l’espès fullatge i animat pels cants dels ocells encimbellats a les branques. L’heura i la molsa creixien en masses compactes damunt dels vells arbres, i el suau herbei verd recobria el terra com una estora de seda. Anaren a parar a un parc obert, amb una antiga casa de camp que mostrava la singular i pintoresca arquitectura de l’època elizabetiana. Llargues panoràmiques de roures i oms imponents es veien a cada banda; grans ramats de cérvols arranaven l’herba fresca; i ocasionalment una llebre alarmada passava corrent, amb la rapidesa de les ombres projectades pels núvols lleugers que travessaven el paisatge assolellat com una alenada passatgera d’estiu.

—Si això —féu el senyor Pickwick, mirant al seu voltant— si això fos el lloc on vinguessin a parar tots els que estan afligits per la malaltia del nostre amic, imagino que el seu vell afecte a aquest món ben aviat tornaria.

—Jo també ho penso —digué el senyor Winkle.

—I realment —afegí el senyor Pickwick, després que mitja hora de caminar els hagués dut al poble—, realment, per ser la tria d’un misantrop, aquest és un dels llocs de residència més bonics i atractius que he conegut mai.

En aquesta opinió també expressaren la seva coincidència tant el senyor Winkle com el senyor Snodgrass; i després d’haver estat encaminats cap al Leather Bottle, una neta i espaiosa cerveseria de poble, els tres viatgers hi entraren i preguntaren de seguida per un cavaller amb el nom de Tupman.

—Acompanya els cavallers al saló, Tom —digué la mestressa.

Un robust xicot de pagès obrí una porta al final del passadís i els tres amics entraren en una sala llarga, de sostre baix, moblada amb un gran nombre de cadires de respatller alt de cuir, de formes capricioses, i adornat amb una gran varietat de retrats antics i gravats toscament acolorits de certa antiguitat. A l’extrem superior de la sala hi havia una taula, amb unes estovalles blanques, ben proveïda d’au rostida, cansalada viada, cervesa i qui-sap-lo; i a taula seia el senyor Tupman, amb un aspecte tan diferent com sigui possible al d’un home que s’ha acomiadat del món.

En entrar els seus amics, aquell cavaller deixà el ganivet i la forquilla, i amb un aire malenconiós s’avançà a rebre’ls.

—No esperava veure-us per aquí —digué, en estrènyer la mà del senyor Pickwick—. Sou molt amables.

—Ah! —digué el senyor Pickwick, asseient-se i eixugant-se la suor del front que havia provocat la caminada—. Acabeu-vos el sopar, i sortiu amb mi. Desitjo parlar amb vós a soles.

El senyor Tupman féu el que li demanava; i el senyor Pickwick, després de refrescar-se amb una abundant tirada de cervesa, esperà el seu amic. El sopar fou enllestit ràpidament i sortiren plegats.

Durant mitja hora, les seves formes es van poder veure passejant amunt i avall pel cementiri, mentre el senyor Pickwick intentava combatre la resolució del seu company. Qualsevol repetició dels seus arguments seria inútil; perquè quin llenguatge podria transmetre aquella energia i força que hi imprimien l’estil del seu gran creador? Si el senyor Tupman ja estava cansat del retir, o si fou totalment incapaç de resistir l’eloqüent crida, tant se val, però finalment no va oposar-hi cap resistència.

«Li importava poc», digué «on llanguia durant la miserable resta dels seus dies; i ja que el seu amic posava tanta insistència a comptar amb la seva humil companyia, estava disposat a compartir les seves aventures».

El senyor Pickwick somrigué; encaixaren les mans i tornaren a reunir-se amb els seus companys.

Fou en aquest moment que el senyor Pickwick féu aquell immortal descobriment, que ha estat l’orgull i la vanaglòria dels seus amics, i l’enveja de tots els antiquaris d’aquest o qualsevol altre país. Havien passat la porta de la seva posada, i caminat una mica pel poble, abans de recordar el lloc precís on es trobava. En tornar enrere, els ulls del senyor Pickwick es fixaren en una petita pedra trencada, parcialment enterrada a terra, davant de la porta d’una casa de camp. S’aturà.

—Això és molt estrany —digué el senyor Pickwick.

—Què és estrany? —preguntà el senyor Tupman, mirant amb impaciència tots els objectes que hi havia prop seu, tret del que li indicava—. Alabat siga Déu, què passa?

Aquesta última era una exclamació d’irresistible sorpresa, en veure el senyor Pickwick, en el seu entusiasme pel descobriment, caure de genolls davant la pedra, i començar a netejar-ne la pols amb el seu mocador de butxaca.

—Hi ha un inscripció aquí —digué el senyor Pickwick.

—És possible? —preguntà el senyor Tupman.

—Puc distingir… —continuà el senyor Pickwick, fregant amb tota la seva força, i mirant atentament per les ulleres— puc distingir una creu, i un 13, i després una T. Això és important —continuà el senyor Pickwick, aixecant-se de cop—. És alguna inscripció molt antiga, que existia potser molt abans que les antigues cases d’almoina d’aquest lloc. No es pot perdre.

Trucà a la porta de la casa de camp. Un treballador l’obrí.

—Sabeu com ha arribat aquí aquesta pedra, amic meu? —preguntà el benevolent senyor Pickwick.

—No, no ho sé, senyor —respongué l’home educadament—. Era aquí molt abans que nasqués jo, o qualsevol de nosaltres.

El senyor Pickwick va fer un cop d’ull triomfant al seu company.

—No… no… no hi teniu cap interès en particular, suposo —digué el senyor Pickwick, tremolant d’ansietat—. No us faria res vendre-la, doncs?

—Ah! Però qui la compraria? —preguntà l’home, amb una expressió de cara que ell probablement intentava que fos molt astuta.

—Us en donaré deu xílings, ara mateix —digué el senyor Pickwick—, si me la desenterreu.

La sorpresa del poble es pot imaginar fàcilment, quan (després de treure la petita pedra amb una palada) el senyor Pickwick, amb un gran esforç personal, la dugué amb les seves pròpies mans a la posada, i un cop ben rentada, la diposità damunt de la taula.

L’exultació i joia dels pickwickians no conegué límits, quan la seva paciència i assiduïtat, rentant i fregant, es van veure coronades per l’èxit. La pedra era rugosa i escantellada, i les lletres desordenades i irregulars, però es podia desxifrar clarament el següent fragment d’una inscripció:



†

BILST

UM

ASE

VAM A

RCA



Els ulls del senyor Pickwick espurnejaven de satisfacció, assegut allí recreant-se en el tresor que havia descobert. Havia assolit un dels objectius més grans de la seva ambició. En un comtat conegut per les abundants restes d’èpoques primitives; en un poble on encara existien alguns memorials de l’edat antiga, ell… ell, el president del Club de Pickwick havia descobert una estranya i curiosa inscripció d’inqüestionable antiguitat, que havia escapat totalment a l’observació dels molts homes doctes que l’havien precedit. Amb prou feines podia confiar en l’evidència dels seus sentits.

—Això… això —digué— em fa decidir. Demà tornarem a ciutat.

—Demà! —exclamaren els seus admirats seguidors.

—Demà —confirmà el senyor Pickwick—. Aquest tresor ha de ser dipositat de seguida on pugui ser investigat a fons i entès correctament. Tinc una altra raó per a aquest pas. D’aquí a uns quants dies, tindran lloc unes eleccions pel municipi d’Eatanswill, en les quals el senyor Perker, un cavaller a qui vaig conèixer fa poc, és l’agent d’un dels candidats. Contemplaren i examinarem minuciosament una escena tan interessant per a tot anglès.

—Així serà —fou el crit animat de tres veus.

El senyor Pickwick mirà al seu voltant. L’afecte i el fervor dels seus seguidors il·luminà una lluïssor d’entusiasme dins seu. Era el seu guia, i ho sentia.

—Commemorem aquesta feliç trobada amb una copa festiva —digué. Aquesta proposta, com l’altra, fou rebuda amb un aplaudiment unànime. Després de dipositar ell mateix la important pedra en una petita capsa de fusta de pi, adquirida a la mestressa amb aquest propòsit, es col·locà en una butaca, al cap de taula; i dedicaren el vespre a la festa i a la conversa.

Eren més de les onze —una hora tardana per al petit poble de Cobham— quan el senyor Pickwick es retirà a l’habitació que havien preparat per a la seva recepció. Obrí d’una revolada la finestra vidriera i, deixant el llum sobre la taula, caigué en un seguit de meditacions sobre els apressats esdeveniments dels dos dies precedents.

L’hora i el lloc eren tots dos favorables a la contemplació; el senyor Pickwick fou desvetllat pel rellotge de l’església quan tocava les dotze. La primera campanada de l’hora sonà solemnement a la seva orella, però quan la campana cessà, la quietud li semblà insuportable —gairebé ho experimentà com si hagués perdut un company. Estava nerviós i excitat; i despullant-se d’una esgarrapada i col·locant la llum a la llar de foc, es ficà al llit.

Tothom ha experimentat aquell desagradable estat d’ànim en què una sensació de cansament físic lluita debades contra una incapacitat per dormir. Aquella era la condició del senyor Pickwick en aquest moment: es regirava primer cap a una banda i després cap a l’altra; i perseverava a tancar els ulls com per propiciar el son. No servia de res. Tant si era l’inusitat esforç que havia realitzat, com si era la calor, el conyac amb aigua o el llit estrany —fos el que fos, els seus pensaments tornaven sempre ben incòmodament a les imatges severes de baix, i les velles històries a què havien donat peu durant el vespre. Després de mitja hora de regirar-se, arribà a la poc falaguera conclusió que no servia de res intentar dormir; així doncs es llevà i es vestí parcialment. Qualsevol cosa, pensava, era millor que estar ajagut allà imaginant tota mena d’horrors. Mirà per la finestra… era molt fosc. Passejà per la cambra… era molt solitària.

Havia fet unes quantes voltes de la porta cap a la finestra, i de la finestra cap a la porta, quan el manuscrit del clergue li passà pel cap per primera vegada. Era una bona idea. Si no aconseguia interessar-lo, podria fer-li venir son. El tragué de la butxaca de la jaqueta, i estirant una tauleta cap al costat del llit, espavilà el llum, es posà les ulleres i es preparà per llegir. Era una lletra estranya, i el paper estava molt brut i tacat. El títol li causà també un brusc sobresalt; i no pogué evitar fer un cop d’ull capficat per l’habitació. Reflexionant sobre l’absurditat de cedir a aquests sentiments, però, espavilà una altra vegada el llum, i llegí el que segueix:

MANUSCRIT D’UN BOIG

«Sí! D’un boig! Com m’hauria arribat al cor aquesta paraula, molts anys enrere! Com hauria desvetllat el terror que em venia a vegades, fent que la sang em xiulés i formiguegés per les venes, fins que la freda rosada de la por em formava grans gotes a la pell, i els genolls xocaven entre ells de pànic. En canvi ara m’agrada. És un nom magnífic. Mostreu-me un monarca la mirada encoleritzada del qual fos mai tan temuda com la lluor de l’ull d’un boig, o la corda i la destral del qual fossin la meitat de segures que les mans d’un boig. Ho! Ho! És una gran cosa ser boig! Ser llambregat com un lleó salvatge a través dels barrots de ferro, fer carrisquejar les dents i udolar, durant la llarga nit de quietud, acompanyat del tritlleig alegre d’una feixuga cadena, i rodolar i rebolcar-se entre la palla, transportat per aquesta música magnífica. Hurra pel manicomi! Oh, és un lloc rar!

»Recordo dies en què tenia por d’estar boig; dies en què em despertava sobresaltat del son, i queia de genolls, i pregava que m’estalviessin la maledicció de la meva nissaga; i fugia de la visió de l’alegria o de la felicitat per amagar-me en algun lloc solitari i exhaurir les pesades hores observant el progrés de la febre que havia de consumir-me el cervell. Sabia que duia la bogeria barrejada a la mateixa sang, en el moll de l’os! Que havia passat una generació sense que la pesta aparegués entre ells, i que jo era el primer en qui reviuria. Sabia que havia de ser així: que així havia estat sempre, i que així seria sempre: i quan m’agemolia en algun racó obscur d’una sala atapeïda de gent, i veia els homes xiuxiuejar, assenyalar i girar els ulls cap a mi, sabia que parlaven del boig predestinat; i jo una vegada més m’esquitllava furtivament per donar voltes en solitud als meus negres pensaments.

»Ho vaig fer durant anys; van ser anys llargs, molt llargs. Les nits aquí a vegades es fan llargues, molt llargues; però no són res comparades amb les nits de desassossec i els somnis espantosos que tenia en aquell temps. Em fa venir fred recordar-me’n. Grans formes obscures amb cares astutes i burletes, agotzonades als racons de l’habitació, i inclinant-se de nit sobre el meu llit, temptant-me a la bogeria. Em deien en fluixos murmuris que el terra de l’antiga casa on havia mort el pare, estava tacat amb la seva pròpia sang, vessada per la seva pròpia mà enmig de la follia desbocada. Em ficava els dits a les orelles, però ells em xisclaven al cap fins que l’habitació ressonava amb aquelles paraules, que una generació abans que ell la bogeria havia restat adormida, però que el seu avi havia viscut durant anys amb les mans encadenades a terra per impedir que es destrossés ell mateix. Sabia que deien la veritat… ho sabia bé. Ho havia descobert anys abans, tot i que havien intentat amagar-m’ho. Ha! Ha! Jo era massa astut per a ells, per molt boig que em consideressin.

»Finalment va arribar, i em vaig preguntar com podia mai haver-ho temut. Ara podia entrar en el món, i riure i cridar amb els millors entre ells. Jo sabia que estava boig, però ells ni ho sospitaven. Com em petava de riure, en pensar en el subtil engany a què els sotmetia, després de tant assenyalar-me i mirar, quan no estava boig, sinó només espantat que un dia pogués tornar-me’n! I com reia d’alegria, quan estava sol i pensava que havia guardat molt bé el meu secret, i la rapidesa amb què els meus bondadosos amics s’haurien apartat de mi, si haguessin sabut la veritat. Podria haver xisclat d’èxtasi quan sopava sol amb algun individu sorollós, de pensar com s’hauria tornat de pàl·lid, i que ràpid hauria corregut, si hagués sabut que l’estimat amic que seia a prop d’ell, esmolant un ganivet lluent i brillant, era un boig amb tota la capacitat, i part de la voluntat, d’enfonsar-l’hi al cor. Ah, era una vida ben alegre!

»La riquesa esdevenia meva, els diners m’arribaven a cabassos, i jo m’excedia en plaers incrementats mil vegades per la consciència del meu secret ben guardat. Vaig heretar una finca. La llei, la llei amb ulls d’àguila, havia estat enganyada, i havia posat uns disputats milers a mans d’un boig. On era l’agudesa dels homes de visió esmolada i cap assenyat? On la destresa dels advocats, àvids de descobrir una esquerda? L’astúcia del boig els havia enganyat a tots.

»Tenia diners. Com m’anaven al darrere! Els gastava a mans plenes. Com em lloaven! Com aquells tres germans orgullosos i altius s’humiliaven davant meu! El vell pare de cabells blancs, també… quina deferència… quin respecte… quina lleial amistat… em venerava! El vell tenia una filla, i els joves una germana; i tots cinc eren pobres. Jo era ric; i quan vaig casar-me amb la noia, vaig veure un somriure de triomf en les cares dels seus parents necessitats, en pensar en el seu pla ben tramat i el seu magnífic premi. Era jo qui havia de somriure. Somriure! Riure obertament, arrencar-me els cabells, i rodolar per terra amb xiscles d’alegria. Poc es pensaven que l’havien casada amb un foll.

»Espera. L’haurien salvat, si ho haguessin sabut? La felicitat d’una germana contra l’or del seu marit. La ploma més lleugera que jo bufés a l’aire, contra l’alegre cadena que adorna el meu cos!

»En una cosa vaig ser enganyat malgrat tota la meva astúcia. Si no hagués estat boig —perquè tot i que els bojos tenim un enginy prou agut, a vegades quedem desconcertats— hauria sabut que la noia preferia que la fiquessin, rígida i freda, en un gris taüt, abans que l’enviessin com una núvia envejada a la meva casa rica i brillant. Hauria sabut que el seu cor era amb el noi d’ulls foscos el nom del qual vaig sentir-li murmurar una vegada enmig del seu son contorbat; i que l’havien sacrificat a mi per mitigar la pobresa del vell de cabells blancs i dels arrogants germans.

»Ara no recordo formes ni cares, però sé que la noia era bonica. Sé que ho era; perquè en les radiants nits de clar de lluna, quan em desperto sobresaltat del meu son, i tot està silenciós al meu voltant, veig, encara dreta i immòbil en un racó d’aquesta cel·la, una figura prima i consumida amb llargs cabells negres, que, en baixar-li per l’esquena, es belluguen amb un vent que no és terrenal, i uns ulls que fixen el seu esguard en mi i mai parpellegen ni es tanquen. Xxt! La sang em glaça el cor en escriure-ho… aquella forma és seva; el rostre és molt pàl·lid i els ulls tenen una brillantor vidriosa; però els conec prou bé. Aquella figura no es mou mai; mai arrufa les celles ni belluga els llavis com fan altres que a vegades omplen aquest lloc; però això és molt més terrible per a mi, més i tot que els esperits que em temptaven fa molts anys —arriba fresca de la tomba; i recorda ben bé la mort.

»Durant gairebé un any vaig veure empal·lidir aquella cara; durant gairebé un any vaig veure les llàgrimes rodolar per les galtes tristes, i mai en vaig saber la causa. Però finalment la vaig descobrir. No podien amagar-m’ho gaire temps. Jo mai li havia agradat; mai m’ho havia pensat: ella menyspreava la meva riquesa i odiava l’esplendor en què vivia; però en això, jo no hi havia comptat. N’estimava un altre. Això mai m’ho havia pensat. Estranys sentiments m’envaïren, i uns pensaments, imposats per alguna força secreta, s’arremolinaven en el meu cervell. No l’odiava, tot i que odiava el noi per qui encara plorava. Compadia —sí, compadia— la vida malaurada a què els seus freds i egoistes parents l’havien condemnada. Sabia que ella no podia viure gaire temps; però la idea que abans de la seva mort pogués donar a llum algun ésser malfadat, destinat a transmetre la bogeria a la seva descendència, em va fer prendre un determini. Vaig decidir matar-la.

»Durant moltes setmanes vaig pensar en verí, llavors en l’ofegament i després en el foc. Un magnífic espectacle, l’esplèndida casa en flames i l’esposa del boig carbonitzant-se. Penseu en la broma d’una gran recompensa, a més, i d’algun home sensat gronxant-se al vent per un fet que mai no va cometre, i tot per l’astúcia d’un boig! Sovint hi pensava, però finalment ho deixava córrer. Ah! Quin plaer, afilar la navalla dia rere dia, palpar-ne el fil esmolat, i pensar en la incisió que deixaria un cop amb el seu tall prim i brillant! Finalment el vell esperit que tan sovint havia estat amb mi em xiuxiuejà a l’orella que l’hora havia arribat i em posà la navalla oberta a la mà. Vaig agafar-la fermament, em vaig aixecar a poc a poc del llit i em vaig inclinar damunt de la meva esposa adormida. Tenia la cara enterrada entre les mans. Vaig retirar-les-hi delicadament i li caigueren lànguidament al pit. Havia plorat; perquè el rastre de les llàgrimes encara era humit a la galta. Tenia la cara calmada i plàcida; i fins i tot, quan la mirava, un somriure pacífic il·luminava els seus trets pàl·lids. Vaig posar-li la mà suaument a l’espatlla. Tingué un sobresalt —només era un somni passatger. Em vaig tirar una altra vegada cap endavant. Ella xisclà i es despertà.

»Un moviment de la meva mà, i ella mai no tornaria a articular cap crit ni cap so. Però jo estava espantat, i em vaig fer enrere. Tenia els ulls fixos als meus. Jo no sabia com, però m’intimidaven i aterrien; i em vaig esporuguir. Ella s’aixecà del llit, mirant-me encara de fit a fit. Jo tremolava; tenia la navalla a la mà, però no em podia moure. Ella féu cap a la porta. En apropar-s’hi, es girà i retirà els ulls de la meva cara. L’encanteri estava trencat. Vaig saltar endavant i vaig aferrar-la pel braç. Proferint un xiscle i un altre, ella es deixà caure a terra.

»La podria haver mort sense lluita; però la casa estava alarmada. Vaig sentir el trepig de passes a les escales. Vaig tornar a col·locar la navalla al calaix habitual, vaig treure la balda i vaig cridar fort demanant ajuda.

»Van venir, la van alçar i van col·locar-la al llit. Ella va jeure inanimada durant hores; i quan la vida, la mirada i la parla tornaren, el seu seny l’havia abandonada i desvariejava de manera frenètica i furiosa.

»Van cridar metges, grans homes que arribaren fins a la meva porta en còmodes carruatges, amb magnífics cavalls i criats llampants. Van ser a l’espona del seu llit durant setmanes. Feren una gran reunió i deliberaren junts en veus baixes i solemnes en una altra sala. Un, el més intel·ligent i cèlebre entre ells, em dugué a part, i demanant-me que em preparés per al pitjor, m’explicà —a mi, al boig!— que la meva dona estava boja. Era a prop meu, al costat d’una finestra oberta, els seus ulls mirant-me a la cara i la mà sobre el meu braç. Amb una embranzida, el podria haver llançat al carrer de sota. Hauria estat un passatemps fora del corrent; però el meu secret estava en joc i el vaig deixar anar. Uns dies més tard, em van dir que havia de prendre amb ella alguna precaució: havia d’aconseguir-li un vigilant. Jo! Vaig anar a camp obert on ningú podia sentir-me i vaig riure fins que l’aire ressonava amb els meus crits!

»Va morir l’endemà. El vell de cabells blancs la seguí a la tomba, i els orgullosos germans vessaren una llàgrima sobre el cadàver insensible d’aquella els sofriments de la qual havien contemplat en vida amb músculs de ferro. Tot això era aliment per a la meva alegria secreta, i jo reia darrere del mocador blanc que aguantava davant de la cara quan vam tornar cap a casa, fins que les llàgrimes em van venir als ulls.

»Però tot i que havia dut a terme el meu objectiu i l’havia morta, estava alterat i inquiet, i sentia que abans que passés gaire temps el meu secret havia de saber-se. No podia amagar l’alegria i la hilaritat insensates que bullien a dintre meu, i que em feien, quan estava sol, a casa, saltar i picar de mans, i ballar fent voltes i més voltes, i cridar ben fort. Quan sortia, i veia les multituds atrafegades afanyant-se pels carrers; o quan anava al teatre i sentia el so de la música i contemplava la gent ballant, experimentava tanta alegria, que podria haver-me precipitat cap a ells i esquarterar-los udolant d’èxtasi. Però feia carrisquejar les dents, picava de peus a terra i em clavava les ungles esmolades a les mans. Em controlava; i ningú sabia encara que era un boig.

»Recordo —tot i que és una de les últimes coses que puc recordar: perquè ara barrejo la realitat amb els meus somnis, i com que tinc tant a fer, i aquí sempre vaig tant atabalat, no tinc temps per separar les dues coses, per alguna estranya confusió entre elles— recordo com finalment em vaig deixar anar. Ha! Ha! Encara ara em sembla veure les seves mirades esfereïdes, i noto la facilitat amb què els vaig apartar de mi, com els vaig clavar el puny clos a les cares blanques, i després vaig fugir com el vent, vaig deixar-los xisclant i cridant molt enrere. Em ve la força d’un gegant en pensar-hi. Fixeu-vos, mireu com aquest barrot de ferro es torça per la meva estirada furiosa. Podria trencar-lo com un branquilló, però aquí hi ha llargues galeries amb moltes portes… no crec que pogués trobar-hi el camí; i encara que pogués, sé que hi ha reixes de ferro que mantenen tancades i barrades. Saben quin boig tan llest he estat, i estan orgullosos de tenir-me aquí, per mostrar-me.

»A veure: sí, havia sortit. Era de nit, tard, quan vaig arribar a casa, i vaig trobar el més orgullós dels tres orgullosos germans esperant per veure’m… un assumpte urgent, va dir: ho recordo bé. Odiava aquell home amb tot l’odi d’un boig. Moltes i moltes vegades els meus dits s’havien delit per destrossar-lo. Em van dir que era allí. Vaig córrer ràpid cap a dalt. Tenia un encàrrec per donar-me. Vaig acomiadar els criats. Era tard, i estàvem sols… per primera vegada.

»Al principi anava amb compte de desviar els ulls d’ell, perquè sabia que poc es pensava ell —i aquest coneixement em feia exultar— que la llum de la follia hi brillava com foc. Vam seure en silenci durant unes minuts. Finalment ell parlà. La meva recent dissipació, i estranys comentaris que havia fet tan poc temps després de la mort de la seva germana, eren un insult a la seva memòria. Ajuntant moltes circumstàncies que al principi havien escapat a la seva observació, pensava que jo no l’havia tractada bé. Desitjava saber si tenia raó de concloure que jo tenia intenció de llançar deshonra damunt del seu record, i manca de respecte sobre la seva família. L’uniforme que duia el feia mereixedor d’aquesta explicació.

»Aquest home tenia un càrrec a l’exèrcit, un càrrec, adquirit amb els meus diners i el sofriment de la seva germana! Aquest era l’home que havia estat capdavanter en el complot per enganyar-me i fer-se amb la meva riquesa. Aquest era l’home que havia estat l’instrument principal per forçar la seva germana a casar-se amb mi; sabent bé que ella havia donat el cor a aquell noi gemegaire. A causa del seu uniforme! La vestidura de la seva degradació! Vaig girar els ulls cap a ell —no ho vaig poder evitar— però no vaig dir ni una paraula.

»Vaig adonar-me del canvi sobtat que experimentava sota la meva mirada. Era un home valent, però el color li desaparegué de la cara, mentre tirava enrere la cadira. Vaig arrossegar la meva més a prop d’ell; i vaig riure —estava molt alegre en aquell moment—, vaig veure com s’estremia. Vaig sentir com la follia creixia a dintre meu. Em tenia por.

»—Estimaves molt la teva germana quan era viva —vaig dir—. Molt.

»Mirà intranquil al seu voltant, i vaig veure com amb la mà agafava el respatller de la cadira; però no digué res.

»—T’he enxampat, canalla —vaig dir—, vaig descobrir els vostres complots infernals contra mi; sé que el cor de la noia estava fixat en algú altre abans que l’obliguéssiu a casar-se amb mi. Ho sé… ho sé.

»Ell de cop i volta saltà de la cadira, la brandà i em manà que em quedés enrere —perquè jo m’hi anava apropant constantment mentre parlava.

»Jo xisclava més que no pas parlar, perquè sentia passions tumultuoses arremolinant-se per les meves venes, i els antics esperits xiuxiuejant i incitant-me a arrencar-li el cor.

»—Maleïtsiga —vaig dir, aixecant-me de cop i abraonant-me damunt d’ell—; vaig matar-la. Sóc un foll. Me les pagaràs! Sang, sang! Estàs perdut!

»Vaig desviar amb un cop la cadira que em llançà enmig del seu terror, i vaig entrar-hi en una lluita cos a cos; i amb un fort estrèpit vam rodolar per terra junts.

»Fou una bona batussa; perquè era un home alt i fort, que lluitava per la seva vida; i jo, un boig puixant, assedegat de destruir-lo. Sabia que cap fortalesa podia igualar la meva, i tenia raó. Tenia raó una altra vegada, tot i ser un boig! La seva resistència minvava. Em vaig agenollar sobre el seu pit i vaig aferrar-li fermament la gola musculosa amb totes dues mans. La seva cara es tornà morada; els ulls li sortien del cap i treia la llengua com si volgués burlar-se de mi. Vaig estrènyer més fort.

»La porta va obrir-se de sobte amb un fort soroll i una multitud de gent van córrer cap a nosaltres, cridant l’un a l’altre que immobilitzessin el boig.

»El meu secret s’havia descobert; i la meva única lluita era ara per conservar la llibertat. Vaig incorporar-me abans que em posessin una mà a sobre, em vaig llançar entre els meus atacants, obrint-me pas amb el meu fort braç, com si dugués una destraleta a la mà i els anés abatent davant meu. Vaig arribar a la porta, vaig saltar per damunt de la barana i en un instant era al carrer.

»Vaig córrer recte i veloç, i ningú no gosà aturar-me. Sentia el soroll de peus al darrere, i vaig reboblar la meva velocitat. Es va fer més i més feble en la distància, i finalment es va extingir del tot; però jo seguia endavant, per maresmes i rierols, per damunt de tanques i parets, amb un crit salvatge que repetien els estranys éssers que es congregaven al meu voltant a cada banda, i inflaven el so, fins que penetrava en l’aire. Era transportat en braços per dimonis que cavalcaven damunt del vent i s’enduien per davant tanques i tossals, i em feien rodar i rodar amb un brunzit i una velocitat tal, que el cap em donava voltes, fins que finalment es desferen de mi amb un xoc violent, i vaig caure pesadament a terra. Quan vaig despertar em vaig trobar aquí —aquí, en aquesta cel·la grisa, on rarament arriba la claror del sol, i la lluna s’hi esmuny amb raigs que només serveixen per mostrar les ombres fosques del meu voltant, i aquella figura silenciosa en el seu vell racó. Quan estic ajagut i despert, a vegades puc sentir xiscles i crits estranys des de parts distants d’aquest gran lloc. Què són, no ho sé; però ni vénen d’aquella forma pàl·lida, ni ella els fa cas. Perquè des de les primeres ombres del crepuscle fins a la primera llum del matí, s’està immòbil al mateix lloc, escoltant la música de la meva cadena de ferro i observant les meves tombarelles al llit de palla».

Al final del manuscrit hi havia escrita, amb una altra lletra, aquesta nota:

«L’infeliç els deliris del qual es detallen més amunt, era un exemple deplorable dels funestos resultats d’energies mal dirigides en la vida primerenca, i d’excessos continuats fins que les seves conseqüències ja no van tenir remei. L’orgia irreflexiva, la dissipació i el llibertinatge dels seus dies de joventut produïren febre i deliris. Els primers efectes d’aquests foren l’estranya il·lusió, fonamentada en una coneguda teoria mèdica, fortament defensada per alguns, i atacada amb la mateixa força per altres, que hi havia una bogeria hereditària a la seva família. Això produí una malenconia arrelada, que amb el temps desenvolupà una demència mòrbida i finalment acabà en bogeria delirant. Hi ha bones raons per creure que els esdeveniments que hi detallà, tot i que distorsionats a la descripció per la seva imaginació malaltissa, van tenir lloc realment. És només un motiu de perplexitat per a aquells que van conèixer els vicis de la seva vida primerenca, que les seves passions, quan ja no es trobaren sotmeses al control de la raó, no el duguessin a cometre actes encara més esfereïdors».

L’espelma del senyor Pickwick estava acabant de consumir-se a l’encaix quan ell va concloure la lectura del manuscrit del vell clergue; i quan la llum de sobte s’apagà, sense cap vacil·lació prèvia per avisar-lo, va causar un sobresalt considerable al seu cos agitat. Traient-se precipitadament les peces de roba que s’havia engiponat quan s’aixecà del seu llit intranquil, i llançant una mirada aprensiva al seu voltant, s’entaforà un altre cop entre els llençols i aviat quedà profundament adormit.

El sol brillava intensament a la seva cambra quan es despertà, i el matí estava força avançat. El pessimisme que l’havia aclaparat la nit anterior havia desaparegut amb les ombres fosques que amortallaven el paisatge, i els seus pensaments i sentiments eren tan lluminosos i alegres com el mateix matí. Després d’esmorzar amb molta gana, els quatre cavallers emprengueren el camí cap a Gravesend, seguits d’un home que duia la pedra a la seva capsa de fusta de pi. Arribaren a la ciutat aproximadament a la una (havien donat ordres d’enviar l’equipatge a la ciutat, des de Rochester), i com que foren prou afortunats per aconseguir llocs a l’exterior d’un cotxe, arribaren a Londres animats i en bon estat de salut, aquella mateixa tarda.

Els següents tres o quatre dies foren ocupats amb els preparatius necessaris per al viatge al municipi d’Eatanswill. Com que qualsevol referència a aquella importantíssima tasca exigeix un capítol separat, podem dedicar les poques línies que resten d’aquest a narrar, amb molta brevetat, la història del descobriment de l’antiquari.

Sembla doncs, a partir de les Actes del Club, que el senyor Pickwick féu una conferència sobre el descobriment en una Reunió General del Club, convocada la nit després del seu retorn, i entrà en una varietat d’enginyoses i erudites especulacions sobre el significat de la inscripció. També sembla que un expert artista executà un fidel esbós de la curiositat, que fou gravat en pedra, i presentat a la Reial Societat d’Antiquaris i altres doctes personalitats: que nasqueren incomptables enveges i gelosies per controvèrsies rivals que es formularen sobre el tema; i que el senyor Pickwick en persona escrigué un opuscle, amb noranta-sis pàgines de lletra molt petita, i vint-i-set lectures diferents de la inscripció: que tres vells senyors desheretaren els seus hereus amb un xíling cadascun per presumir de dubtar de l’antiguitat del fragment; i que un entusiasta acabà prematurament amb els seus dies, desesperat per la incapacitat de penetrar en el seu significat: que el senyor Pickwick fou elegit membre honorari de disset societats del país i estrangeres, per haver fet el descobriment; que cap de les disset pogué treure’n l’entrellat; però que totes disset acordaren que era ben extrordinari.

El senyor Blotton, certament —i aquest nom quedarà predestinat a l’immortal menyspreu d’aquells que cultiven el misteriós i el sublim— el senyor Blotton, diem, amb el dubte i la tendència a buscar raons típica de les ments vulgars, va pretendre exposar una visió del cas tan degradant com ridícula. El senyor Blotton, amb un desig mesquí d’entelar el llustre de l’immortal nom de Pickwick, fins i tot va empendre un viatge a Cobham en persona, i de tornada, comentà sarcàsticament en un discurs al club, que havia vist l’home a qui havien comprat la pedra; que l’home presumia que la pedra era antiga, però negava solemnement l’antiguitat de la inscripció —donat que ell mateix l’havia gravada per matar el temps, amb la intenció ni més ni menys d’escriure: «BILL STUMPS, LA SEVA MARCA»; i que el senyor Stumps, com que no tenia gaire l’hàbit d’escriure pel seu compte, i estava més avesat a guiar-se pel so de les paraules que per les regles estrictes de l’ortografia, havia omès la «L» final del seu nom de pila.

El Club de Pickwick (tal com es podria esperar d’una institució tan il·lustre) rebé aquesta declaració amb el menyspreu que mereixia, expulsà el presumptuós i malèvol Blotton de la societat i concedí al senyor Pickwick unes ulleres d’or, en senyal de la seva confiança i aprovació: a canvi de les quals, el senyor Pickwick féu pintar un retrat seu i el penjà a la sala del club.

El senyor Blotton fou expulsat però no vençut. També escrigué un opuscle, adreçat a les disset societats erudites, del país i estrangeres, que contenia una repetició de la declaració que ja havia fet, i deixava prou palesa la seva opinió que les disset societats erudites eren uns altres «fraus». En conseqüència, desvetllada la virtuosa indignació de les disset societats erudites, aparegueren diversos nous opuscles; les societats erudites estrangeres intercanviaren correspondència amb les societats erudites del país; les societats erudites del país traduïren a l’anglès els opuscles de les societats erudites estrangeres; les societats erudites estrangeres traduïren els opuscles de les societats erudites del país a tota mena de llengües; i així començà aquella cèlebre discussió científica tan ben coneguda per tots els homes com la controvèrsia Pickwick.

Però aquest vil intent de perjudicar el senyor Pickwick es va regirar contra el cap del seu calumniós autor. Les disset societats erudites proclamaren unànimement el presumptuós Blotton com un ignorant manifasser, i es posaren immediatament a treballar en més tractats que mai. I fins avui la pedra continua sent un monument il·legible a la grandesa del senyor Pickwick, i un record perdurable de la petitesa dels seus enemics.





XII

Que descriu un fet molt important del senyor Pickwick;

una fita tan transcendental en la seva vida,

com en aquesta història.


Les estances del senyor Pickwick a Goswell Street, tot i ser de dimensions limitades, eren no tan sols molt pulcres i còmodes, sinó peculiarment adaptades per a la residència d’un home del seu geni i capacitat d’observació. La seva sala d’estar era a la part de davant de la primera planta, el dormitori a la part de davant de la segona planta; i així, tant si seia a l’escriptori del saló, com si es trobava dret davant del mirall del seu dormitori, tenia una oportunitat semblant de contemplar la naturalesa humana en totes les nombroses facetes que exhibeix, en aquell artèria no pas més populosa que popular. La mestressa, la senyora Bardell —vídua i única testamentària d’un oficial de duana difunt— era una dona atractiva, d’aire atrafegat i aparença agradable, amb un geni natural per a la cuina, convertit a base d’estudi i una llarga pràctica en un talent exquisit. No hi havia mainada, ni criats ni ocells. Els altres únics inquilins de la casa eren un home gros i un noi menut; el primer un hoste, el segon una producció de la senyora Bardell. L’home gros sempre era a casa exactament a les deu de la nit, una hora en què habitualment s’enquibia en els límits d’un diminut llit francès al saló de la part posterior; i els passatemps infantils i els exercicis gimnàstics del senyoret Bardell es restringien exclusivament a les voreres i reguerots veïns. La netedat i el silenci regnaven arreu de la casa; i la voluntat del senyor Pickwick hi era la llei.

Per a qualsevol que conegués aquests punts de l’economia domèstica de la institució, i l’admirable regulació de la ment del senyor Pickwick, el seu aspecte i comportament el matí previ al fixat per al viatge a Eatanswill hauria resultat d’allò més misteriós i inexplicable. Anava amunt i avall per la sala amb passes apressades, treia el cap per la finestra a intervals d’uns tres minuts cadascun, consultava constantment el rellotge i exhibia moltes altres manifestacions d’impaciència ben poc habituals en ell. Era evident que hi havia alguna cosa de gran importància en perspectiva, però de què es tractava, ni tan sols la senyora Bardell ho havia pogut descobrir.

—Senyora Bardell —digué finalment el senyor Pickwick, quan aquella afable senyora arribava al final d’un llarg procés per treure la pols de la cambra.

—Senyor —digué la senyora Bardell.

—El vostre fill fa molt que se n’ha anat.

—Hi ha molt tros fins al Borough, senyor —protestà la senyora Bardell.

—Ah —digué el senyor Pickwick—, és ben veritat; és així. —El senyor Pickwick tornà a caure en el silenci, i la senyora Bardell es tornà a posar a espolsar.

—Senyora Bardell —digué el senyor Pickwick, al cap d’uns minuts.

—Senyor —digué novament la senyora Bardell—. Creieu que és una despesa molt més gran mantenir dues persones, que no pas una?

—Renoi, senyor Pickwick —digué la senyora Bardell, envermellint fins al mateix límit de la còfia, mentre imaginava observar una espècie de guspireig matrimonial en els ulls del seu estadant—; renoi, senyor Pickwick, quina pregunta!

—Sí, però què en penseu? —preguntà el senyor Pickwick.

—Això depèn —digué la senyora Bardell, apropant molt l’espolsador al colze del senyor Pickwick, plantat damunt de la taula—. Això depèn molt de la persona, ja ho sabeu, senyor Pickwick; i si és una persona estalviadora i prudent, senyor.

—Això és ben cert —digué el senyor Pickwick—, però crec que la persona en qui tinc posats els ulls (i mirà amb molta intensitat la senyora Bardell) posseeix aquestes qualitats; i té, d’altra banda, un coneixement considerable del món, i molta agudesa, senyora Bardell, la qual cosa em pot ser d’utilitat material.

—Renoi, senyor Pickwick —digué la senyora Bardell, amb el color carmesí enfilant-se-li una altra vegada fins a la còfia.

—És així —digué el senyor Pickwick, posant-se enèrgic, tal com tenia per costum quan parlava d’un tema que li interessava—. Ho penso realment; i per dir-vos la veritat, senyora Bardell, ja estic decidit.

—Ostres, senyor —exclamà la senyora Bardell.

—Trobareu molt estrany ara —digué l’afable senyor Pickwick, amb una mirada jovial a la seva companya— que mai us hagi consultat sobre aquest assumpte, ni mai l’hagi ni tan sols esmentat, fins que he fet sortir el vostre fill aquest matí… eh?

La senyora Bardell només pogué respondre amb una mirada. Durant molt temps havia adorat el senyor Pickwick a certa distància, però ara, de cop i volta, es veia elevada a un pinacle al qual les seves esperances més insensates i extravagants mai havien gosat aspirar. El senyor Pickwick estava a punt de declarar-se-li… i amb un pla deliberat, a més… havia enviat el seu fill al Borough, per treure’l del mig del pas… que previsor… que considerat!

—I doncs —digué el senyor Pickwick—, què en penseu?

—Ah, senyor Pickwick —respongué la senyora Bardell, tremolant d’agitació—, sou molt amable, senyor.

—Us estalviarà molts problemes, oi? —digué el senyor Pickwick.

—Ah, mai no m’han importat gens els problemes, senyor —respongué la senyora Bardell—; i, naturalment, aleshores hauria de prendre’m més maldecaps per complaure-us que mai; però és molt amable de part vostra, senyor Pickwick, tenir tanta consideració per la meva solitud.

—Ah, i tant —digué el senyor Pickwick—; això no se m’ha acudit en cap moment. Quan sigui a la ciutat, sempre tindreu algú amb qui seure. I tant, és així.

—Estic segura que hauria de ser una dona molt feliç —digué la senyora Bardell.

—I el vostre fill… —digué el senyor Pickwick.

—Que Déu el beneeixi! —interrompé la senyora Bardell, amb un sanglot maternal.

—També ell tindrà un company —continuà el senyor Pickwick—, un d’animat, que li ensenyarà coses, n’estic segur, més trucs en una setmana del que aprendria mai en un any. —I el senyor Pickwick somrigué plàcidament.

—Ah, que bé… —digué la senyora Bardell.

El senyor Pickwick se sobresaltà.

—Ah, que amable, bo i alegre que sou —digué la senyora Bardell; i sense més preàmbuls, s’aixecà de la cadira i passà els braços pel coll del senyor Pickwick, amb una cascada de llàgrimes i un cor de sanglots.

—Senyor Déu meu! —exclamà l’astorat senyor Pickwick—; senyora Bardell, bona dona… ostres, quina situació… sisplau, recapaciteu… Senyora Bardell, no ho feu… si entrés algú…

—Ah, que vinguin —exclamà la senyora Bardell frenètica—; mai us deixaré… ànima bondadosa i estimada. —I, amb aquestes paraules, la senyora Bardell l’estrenyé amb més força.

—Per clemència —digué el senyor Pickwick, debatent-se violentament—, sento algú que puja les escales. Prou, prou, sigueu bona minyona, prou. —Però súpliques i protestes eren igualment inútils; perquè la senyora Bardell s’havia desmaiat en braços del senyor Pickwick; i abans que tingués temps per deixar-la en una cadira, el senyoret Bardell entrà a la sala, acompanyat del senyor Tupman, el senyor Winkle i el senyor Snodgrass.

El senyor Pickwick quedà mut i immòbil. Encara tenia la seva preciosa càrrega en braços, esguardant embadocat els rostres dels seus amics, sense fer el més mínim intent de reconeixement o explicació. Ells, pel seu compte, l’esguardaven a ell; i el senyoret Bardell mirava fixament tothom.

La sorpresa dels pickwickians era tan absorbent, i la perplexitat del senyor Pickwick era tan extrema, que podrien haver restat exactament en la mateixa situació fins que la dama inanimada tornés en si, si no hagués estat per una expressió d’allò més bonica i commovedora d’afecte filial per part del seu jove fill. Vestit amb un estret conjunt de pana, adornat amb botons de llautó d’una mida molt considerable, ell al principi restà a la porta esbalaït i indecís; però gradualment, la impressió que la seva mare devia haver patit algun dany personal impregnà la seva ment parcialment desenvolupada, i considerant el senyor Pickwick l’agressor, engegà una mena d’udol espantós i semiterrenal i, amb el cap per davant, començà a atacar aquell cavaller immortal per l’esquena i les cames, amb tals cops i pessics com la fortalesa del seu braç, i la violència de la seva agitació, li permetien.

—Emporteu-vos aquest petit galifardeu —digué l’angoixat senyor Pickwick—, és boig.

—Què passa? —preguntaren els tres pickwickians amb la llengua travada.

—No ho sé —respongué el senyor Pickwick, malhumorat—. Emporteu-vos el noi. —El senyor Winkle s’emportà l’interessant noi, xisclant i debatent-se, a l’extrem més allunyat de la cambra—. Ara ajudeu-me, porteu aquesta dona a baix.

—Ah, ara ja estic millor —digué feblement la senyora Bardell.

—Deixeu que us acompanyi a baix —digué el sempre galant senyor Tupman.

—Gràcies, senyor… gràcies —exclamà la senyora Bardell, histèrica. I cap a baix la van dur, acompanyada pel seu afectuós fill.

—No em puc imaginar… —digué el senyor Pickwick quan tornà el seu amic— no em puc imaginar el que li ha passat a aquella dona. Simplement li havia anunciat la meva intenció d’agafar un criat, quan ha caigut en l’extrordinari paroxisme en què l’heu trobat. Que extrordinari.

—Molt —digueren els tres amics.

—M’ha posat en una situació extremament incòmoda —continuà el senyor Pickwick.

—Molt —fou la resposta dels seus seguidors, mentre tossien lleugerament, i es miraven recelosos l’un a l’altre.

Aquest comportament no se li va escapar, al senyor Pickwick. S’adonà de la seva incredulitat. Evidentment sospitaven d’ell.

—Hi ha un home al passadís, ara —digué el senyor Tupman.

—És l’home de qui us he parlat —digué el senyor Pickwick—; he enviat a buscar-lo al Borough aquest matí. Tingueu la bondat de cridar-lo, Snodgrass.

El senyor Snodgrass féu el que li demanava; i el senyor Samuel Weller es presentà immediatament.

—Ah… em recordes, suposo? —digué el senyor Pickwick.

—Esclar que sí —respongué Sam, amb una picada d’ull condescendent—. Quin sagal aquell! Li ha muntat un bon escàndol! Una mica massa decidit i tot, el nano, eh?

—Tant se val això ara —digué ràpidament el senyor Pickwick—; vull parlar amb tu d’una altra cosa. Seu.

—Gràcies, senyor —digué Sam. I s’assegué sense fer-se insistir, després de deixar prèviament el vell barret blanc al replà de fora la porta—. No fa de gaire bon veure —digué Sam—, però va de conya per portar-lo; i abans de perdre l’ala, era un barret de copa molt elegant. Sigui com sigui, ara és més lleuger, per una banda, i cada forat deixa entrar una mica d’aire, per l’altra… xarxa de ventilació, en dic jo. —Després d’expressar aquesta opinió, el senyor Weller somrigué agradablement als pickwickians reunits.

—Doncs bé, parlem de l’assumpte pel qual jo, amb l’acord d’aquests cavallers, t’he enviat a buscar —digué el senyor Pickwick.

—Així m’agrada, senyor —intervingué Sam—; ja ho pots treure, com va dir el pare al seu fill, quan va empassar-se un quart de penic.

—Volem saber, en primer lloc —digué el senyor Pickwick—, si tens cap raó per estar descontent amb la teva feina actual.

—Abans de respondre aquesta pregunta, senyor —respongué el senyor Weller—, m’agradaria saber, en primer lloc, si me’n proporcionareu una de millor.

Un raig de sol de plàcida benevolència ballà pels trets del senyor Pickwick mentre deia:

—Tinc mig decidit contractar-te jo mateix.

—Ah, sí? —féu Sam.

El senyor Pickwick assentí amb el cap.

—Salari? —preguntà Sam.

—Dotze lliures l’any —respongué el senyor Pickwick.

—Roba?

—Dos conjunts.

—Feina?

—Ocupar-te de mi; i viatjar amb mi i aquests cavallers.

—Ja podem signar —digué emfàticament Sam—. Sóc servidor d’un sol cavaller, i les condicions estan pactades.

—Acceptes la feina? —preguntà el senyor Pickwick.

—I tant —respongué Sam—. Si la roba m’escau la meitat de bé que la feina, ja m’anirà bé.

—Deus poder aconseguir una recomanació —digué el senyor Pickwick.

—Pregunteu-ho a la mestressa del Cérvol Blanc, senyor —respongué Sam.

—Pots venir aquest vespre?

—Em posaré la roba ara mateix, si és aquí —digué Sam, amb gran celeritat.

—Truca aquest vespre a les vuit —digué el senyor Pickwick—; i si les indagacions són satisfactòries, te la donarem.

Amb l’única excepció d’una simpàtica indiscreció en què una minyona ajudant també havia participat, la història de la conducta del senyor Weller era tan irreprotxable, que el senyor Pickwick es va sentir plenament justificat per tancar el contracte aquell mateix vespre. Amb la puntualitat i energia que caracteritzava no tan sols els fets públics, sinó totes les accions privades d’aquest home extrordinari, de seguida acompanyà el seu nou servent a un d’aquells pràctics magatzems on es pot adquirir roba de cavallers nova i de segona mà, i on s’executa la molesta i inconvenient formalitat de prendre mesures; i abans que fos negra nit, el senyor Weller fou proveït amb una jaqueta grisa amb el botó C. P, un barret negre amb escarapel·la, una armilla rosa de ratlles, pantalons clars i polaines, i una gran varietat d’altres coses necessàries, massa nombrosa per recapitular-les.

—Doncs bé —digué aquell individu, de cop i volta transformat, prenent seient l’endemà al matí a l’exterior del cotxe d’Eatanswill—; em pregunto si haig de fer de lacai, de mosso d’estable, de guardabosc o de venedor de llavors. Semblo una mena de barreja de tot plegat. Tant se val; hi ha un canvi d’aires, molt a veure i poca cosa a fer; i això em va de conya; per tant, llarga vida als Pickwick, dic jo!





XIII

Alguna explicació sobre Eatanswill;

sobre l’estat dels partits allí;

i sobre l’elecció d’un membre

per servir al parlament en nom d’aquell antic,

lleial i patriòtic municipi.


Reconeixerem francament que, fins al període de la nostra primera immersió en els voluminosos papers del Club Pickwick, no havíem sentit parlar mai d’Eatanswill; amb la mateixa franquesa admetrem que hem buscat en va proves de l’existència real de tal lloc en l’actualitat. Coneixent la profunda confiança que cal dipositar en cada nota i declaració del senyor Pickwick, i sense pretendre confrontar el nostre record amb les declaracions enregistrades d’aquell gran home, hem consultat totes les autoritats sobre el tema a què ens podíem remetre. Hem rastrejat cada nom a les llistes A i B, sense trobar el d’Eatanswill; hem examinat minuciosament cada racó dels mapes de butxaca del comtat que han publicat en benefici de la societat els nostres distingits editors, i la nostra investigació ha donat el mateix resultat. Hem de creure per tant que el senyor Pickwick, amb aquell desig ansiós de no ofendre ningú, i amb aquells delicats sentiments que el van fer tan eminentment insigne entre tots aquells que en tenien una gran coneixença, va substituir a propòsit per una designació fictícia el nom autèntic del lloc on van tenir lloc les seves observacions. Aquesta opinió queda confirmada per una petita circumstància, aparentment insignificant i trivial per si mateixa, però quan s’examina segons aquest punt de vista, mereixedora d’un cert esment. Al quadern del senyor Pickwick podem justament trobar una anotació segons la qual es van reservar llocs per a ell i els seus seguidors al cotxe de Norwich; però aquesta entrada més endavant fou ratllada, com si tinguessin el propòsit d’ocultar fins i tot la direcció en què està situat el municipi. No ens aventurarem, per tant, a fer conjectures al respecte, sinó que prosseguirem tot seguit amb aquesta història, satisfets amb els materials que els seus personatges ens han proporcionat.

Sembla, doncs, que la gent d’Eatanswill, com la gent de moltes altres ciutats petites, es consideraven a si mateixos de la major i més gran importància, i que tots els homes d’Eatanswill, conscients del pes que es donava al seu exemple, se sentien obligats a militar, en cos i ànima, en un dels dos grans partits que dividien la ciutat: els Blaus i els Grocs. Els Blaus no perdien cap oportunitat per oposar-se als Grocs, i els Grocs no perdien cap oportunitat per oposar-se als Blaus; i la conseqüència era que sempre que els Grocs i els Blaus es trobaven en una reunió pública, ajuntament, fira o mercat, sorgien disputes i paraules gruixudes entre ells. Amb aquestes dissensions és gairebé superflu dir que a Eatanswill de tot se’n feia una qüestió de partit. Si els Grocs proposaven construir una claraboia nova al mercat, els Blaus organitzaven mítings i denunciaven el fet; si els Blaus proposaven aixecar una bomba addicional a High Street, els Grocs s’alçaven com un sol home i es mostraven esgarrifats davant d’aquella atrocitat. Hi havia botigues dels Blaus i botigues dels Grocs, fondes dels Blaus i fondes dels Grocs… fins hi havia una nau per als Blaus i una nau per als Grocs a la mateixa església.

Naturalment era essencial i indispensable que cadascun d’aquests poderosos partits tingués el seu òrgan escollit i representatiu: i, d’acord amb això, hi havia dos diaris a la ciutat: la Gazeta d’Eatanswill i l’Independent d’Eatanswill; el primer defensava els principis dels Blaus, i el segon tenia una direcció decididament groga. Déu n’hi do, quins diaris. Quins articles destacats, quins atacs tan impetuosos! «El nostre indigne contemporani, la Gazet», «Aquell vergonyós i miserable diari, l’Independent», «Aquella mentidera i injuriosa publicació, l’Independent», «aquell vil i calumniós difamador, la Gazet»; aquestes, i altres turbulentes denúncies omplien les columnes de cadascun, a cada número, i animaven els sentiments de plaer i indignació més intensos en el pit dels ciutadans.

El senyor Pickwick, amb la seva habitual previsió i sagacitat, havia escollit un moment especialment adequat per fer la seva visita al municipi. Mai s’havia vist una contesa semblant. L’honorable Samuel Slumkey, de Slumkey Hall, era el candidat blau; i Horatio Fizkin, Esq, de Fizkin Lodge, a prop d’Eatanswill, havia estat persuadit pels seus amics per representar els interessos grocs. La Gazeta advertia els electors d’Eatanswill que els ulls, no tan sols d’Anglaterra, sinó de tot el món civilitzat, estaven fixos en ells; i l’Independent exigia imperiosament saber si l’electorat d’Eatanswill estava constituït per persones tan dignes com sempre havien pensat, o per instruments infames i servils, que no mereixien el nom d’anglesos ni les benediccions de la llibertat. Mai havia somogut la ciutat una commoció semblant.

Fou cap a finals del vespre que el senyor Pickwick i els seus acompanyants, assistits per Sam, baixaren del sostre de la diligència d’Eatanswill. Grans banderes blaves de seda onejaven a les finestres de la fonda Town Arms, i a cada marc hi havia fulls notificant, en lletres gegantines, que el comitè de l’honorable Samuel Slumkey s’hi reunia diàriament. Una multitud d’ociosos s’aplegaven a la carretera, mirant un home enrogallat del balcó, que aparentment s’encenia molt parlant a favor del senyor Slumkey; però la força i l’interès dels seus arguments quedaven una mica debilitats pel continu redoblament de quatre grans tambors que el comitè del senyor Fizkin havia situat a la cantonada del carrer. Hi havia un homenet atrafegat al seu costat, però, que es treia el barret a intervals i incitava la gent a aplaudir, cosa que ells feien regularment, amb d’allò més entusiasme; i com que el cavaller caravermell continuava parlant fins a quedar més vermell que mai, semblava respondre al seu propòsit pràcticament tan bé com si ningú no l’hagués sentit.

Tan bon punt els pickwickians van baixar del vehicle, es veieren envoltats per una gentada de ciutadans honestos i independents, que immediatament llançaren tres visques eixordadors, que en ser respostos per la multitud sencera (perquè no cal en absolut que una multitud sàpiga què és el que victoreja), es convertiren en un enorme crit de triomf, que aturà fins i tot l’home caravermell del balcó.

—Hurra! —cridà la multitud, al final.

—Un altre visca —xisclà el menut portaveu del balcó, i una vegada més la multitud cridà, com si els pulmons fossin de ferro fos, amb forja d’acer.

—Slumkey per sempre més! —bramaven els honestos i independents.

—Slumkey per sempre més! —corejà el senyor Pickwick, traient-se el barret.

—Fora Fizkin! —retrunyia la multitud.

—Fora! —cridà el senyor Pickwick.

—Hurra! —I llavors arribaren uns altres crits, com els de tota una casa de feres quan l’elefant ha tocat la campana reclamant la teca.

—Qui és Slumkey? —xiuxiuejà el senyor Tupman.

—No ho sé —respongué el senyor Pickwick, en el mateix to—. Silenci. No feu preguntes. Sempre és millor en aquestes ocasions fer el que fa la multitud.

—Però imagineu que hi hagi dues multituds —insinuà el senyor Snodgrass.

—Crideu amb la més gran —respongué el senyor Pickwick.

No es podria haver dit més amb volums sencers.

Entraren a la casa, la multitud apartant-se a dreta i esquerra per deixar-los passar i aclamant-los a grans crits. El primer objecte de consideració fou trobar allotjament per a la nit.

—Hi ha llits disponibles, aquí? —preguntà el senyor Pickwick, cridant el cambrer.

—No ho sé, senyor —respongué l’home—; temo que ho tenim ple, senyor… ho preguntaré, senyor. —Amb aquell propòsit se n’anà, i aviat tornà per demanar si el cavaller era «Blau».

Com que ni el senyor Pickwick ni els seus companys tenien cap interès vital en la causa de cap dels dos candidats, la pregunta era bastant difícil de respondre. En aquest dilema el senyor Pickwick es recordà del seu nou amic, el senyor Perker.

—Coneixeu un cavaller amb el nom de Perker? —preguntà el senyor Pickwick.

—I tant, senyor; el representant de l’honorable senyor Samuel Slumkey.

—És Blau, crec.

—Sí, i tant, senyor.

—Aleshores nosaltres som Blaus —digué el senyor Pickwick; però adonant-se que l’home mirava de manera bastant recelosa aquest conciliador anunci, li donà la seva targeta i li pregà que la presentés tot seguit al senyor Perker, si casualment es trobava a la casa. El cambrer es retirà; i reapareixent quasi immediatament amb una petició que el senyor Pickwick el seguís, l’acompanyà a una gran sala de la primera planta, on, assegut en una taula llarga coberta de llibres i papers hi havia el senyor Perker.

—Ah… ah, benvolgut senyor —digué l’homenet, avançant-se a rebre’l—; molt feliç de veure-us, benvolgut senyor, molt. Seieu, sisplau. Així doncs heu complert la vostra intenció. Heu vingut aquí a veure unes eleccions… eh? —El senyor Pickwick respongué afirmativament.

—Una lluita aferrissada, benvolgut senyor —digué l’homenet.

—Estic encantat de sentir-ho —digué el senyor Pickwick, fregant-se les mans—. M’agrada veure patriotisme tenaç, del bàndol que sigui… i així doncs hi ha una lluita aferrissada?

—Sí, i tant —digué l’homenet—, moltíssim. Hem obert totes les tavernes de la població, i només hem deixat al nostre adversari les cerveseries… un cop d’estratègia magistral, benvolgut senyor, eh? —L’homenet somrigué complagut i agafà un gran pessic de rapè.

—I quines són les probabilitats pel que fa al resultat de la contesa? —preguntà el senyor Pickwick.

—Doncs, dubtoses, benvolgut senyor; força dubtoses per ara —respongué l’homenet—. La gent de Fizkin tenen trenta-tres votants tancats a la cotxeria del Cérvol Blanc.

—A la cotxeria! —digué el senyor Pickwick, força astorat davant d’aquest segon cop d’estratègia.

—Els hi tenen tancats fins que els necessitin —continuà l’homenet—. L’efecte d’això és, ja veieu, impedir que ens hi posem en contacte; i encara que poguéssim, no serviria de res, perquè els mantenen molt borratxos a propòsit. Un paio llest, el representant de Fizkin… molt i molt llest.

El senyor Pickwick el mirà, però no digué res.

—Estem força confiats, però —digué el senyor Perker, abaixant la veu gairebé fins a un murmuri—. Vam fer una petita festa de te aquí, ahir a la nit… quaranta-cinc dones, benvolgut senyor… i els vam donar a totes un para-sol verd quan se’n van anar.

—Un para-sol! —digué el senyor Pickwick.

—Autèntic, benvolgut senyor, autèntic. Quaranta-cinc para-sols verds, a set amb sis cadascun. A totes les dones els agrada el refinament… extrordinari l’efecte d’aquells para-sols. Ens vam assegurar tots els seus marits i la meitat dels germans… molt millor que les mitges, la franel·la i tota aquesta mena de coses. Idea meva, benvolgut senyor, totalment. Caigui pedra, pluja o faci sol, no es pot caminar mitja dotzena de iardes pel carrer, sense trobar mitja dotzena de para-sols verds.

Aquí l’homenet s’abandonà a una convulsió d’hilaritat, que només controlà l’entrada d’una tercera persona.

Era un home alt i prim, de cap vermellós que tirava a calb, i una cara en la qual la importància solemne es combinava amb una mirada de profunditat insondable. Anava vestit amb un llarg pardessú marró, una armilla de tela negra i pantalons grisos. Una doble lent li penjava de l’armilla; i al cap duia un barret de copa molt baixa i ala ampla. El nouvingut fou presentat al senyor Pickwick com el senyor Pott, director de la Gazeta d’Eatanswill. Després d’uns comentaris preliminars, el senyor Pott es girà cap al senyor Pickwick i digué amb solemnitat:

—Aquesta contesa desperta un gran interès a la metròpoli, senyor?

—Crec que sí —digué el senyor Pickwick.

—Tinc motius per saber… —digué Pott, mirant cap al senyor Perker, esperant que aquest el corroborés— tinc motius per saber que el meu article de dissabte passat hi va contribuir en cert grau.

—No en tinc el més petit dubte —respongué l’homenet.

—La premsa és una màquina poderosa, senyor —recalcà Pott.

El senyor Pickwick oferí la seva plena aprovació a la proposta.

—Però confio, senyor —digué Pott—, de no haver abusat mai de l’enorme poder que tinc a les mans. Confio, senyor, que mai he esmolat el noble instrument que tinc entre mans per anar contra el centre sagrat de la vida privada, o el tendre nucli de la reputació individual; confio, senyor, que he dedicat les meves energies a… a afanys… que poden ser humils, humils ja sé que ho són… a infondre aquells principis de… que… són…

Com que el director de la GAZETA d’Eatanswill semblava perdre el fil, el senyor Pickwick el vingué a socórrer, dient:

—I tant.

—I quin és, senyor… —preguntà Pott— quin és, senyor, deixeu-me que us ho pregunti com un home imparcial, l’estat de l’opinió pública a Londres, en referència al meu enfrontament amb l’Independent?

—Estan sumament emocionats, sens dubte —intervingué el senyor Perker, amb una mirada de murrieria que molt probablement era accidental.

—L’enfrontament —digué Pott—, durarà mentre jo tingui salut i força, i aquella porció de talent amb què vaig ser dotat. D’aquest enfrontament, senyor, tot i que això pugui pertorbar els pensaments dels homes i esvalotar els seus sentiments, i fer-los incapaços d’executar les obligacions diàries de la vida corrent; d’aquest enfrontament, senyor, no me’n desdiré mai, fins que hagi clavat el taló sobre l’Independent d’Eatanswill. Voldria que la gent de Londres, i la gent d’aquest país sabés, senyor, que poden confiar en mi… que no penso abandonar-los, que estic decidit a resistir al seu costat, senyor, fins al final.

—La vostra conducta és d’allò més noble, senyor —digué el senyor Pickwick; i estrenyé la mà del magnànim Pott.

—M’adono, senyor, que sou un home amb seny i talent —comentà el senyor Pott, gairebé sense alè per la vehemència de la seva declaració patriòtica—. Estic d’allò més feliç, senyor, de fer coneixença amb un home així.

—I jo —digué el senyor Pickwick—, em sento profundament honorat per aquesta expressió de la vostra opinió. Permeteu-me, senyor, que us presenti els meus companys de viatge, els altres membres corresponsals del club que estic orgullós d’haver fundat.

—Estaré encantat —digué el senyor Pott.

El senyor Pickwick es retirà, i tornant amb els seus amics, els presentà formalment al director de la Gazeta d’Eatanswill.

—Doncs bé, estimat Pott —digué el petit senyor Perker—, la qüestió és, què farem amb els nostres amics?

—Ens podem instal·lar en aquesta casa, suposo —digué el senyor Pickwick.

—Ni un sol llit disponible a la casa, benvolgut senyor… ni un sol llit.

—Que empipador! —declarà el senyor Pickwick.

—Molt —digueren els seus companys de viatge.

—Tinc una idea al respecte —digué el senyor Pott—, que crec que pot anar molt bé. Tenen dos llits al Peacock, i m’atreveixo a dir, en nom de la senyora Pott, que estarà encantada d’allotjar el senyor Pickwick i qualsevol dels seus amics, si els altres dos cavallers i el seu criat no tenen cap objecció a traslladar-se, com millor els vagi, al Peacock.

Després que el senyor Pott hi insistís repetidament, i que el senyor Pickwick protestés una i altra vegada que no volia incomodar ni causar molèsties a la seva amable esposa, es va decidir que era l’única combinació factible. I així es va fer; després de sopar junts al Town Arms, els amics se separaren, el senyor Tupman i el senyor Snodgrass es traslladaren al Peacock i el senyor Pickwick i el senyor Winkle es dirigiren a la mansió del senyor Pott; prèviament convingueren tornar-se a trobar al Town Arms al matí i acompanyar la comitiva de l’honorable Samuel Slumkey al lloc de nominació.

El cercle domèstic del senyor Pott es limitava a ell mateix i la seva dona. Tots els homes a qui un gran geni ha elevat a una alçària destacada en aquest món, tenen generalment alguna petita feblesa que sembla més visible pel contrast que presenta amb el seu caràcter general. Si el senyor Pott tenia una feblesa, era, potser, el fet de ser massa submís al control i domini una mica despectius de la seva dona. No ens sentim particularment justificats per subratllar aquest fet, perquè en la present ocasió la senyora Pott rebé els dos cavallers amb les seves maneres més encantadores.

—Estimada —digué el senyor Pott—, el senyor Pickwick… el senyor Pickwick de Londres.

La senyora Pott rebé l’encaixada paternal del senyor Pickwick amb una encisadora simpatia; i el senyor Winkle, que no havia estat presentat, s’apropà i féu tímidament una inclinació, desapercebut, en un racó obscur.

—P, estimat… —digué la senyora Pott.

—Vida meva —digué el senyor Pott.

—Sisplau, presenta l’altre cavaller.

—Mil perdons —digué el senyor Pott—. Permeteu-me, la senyora Pott, el senyor…

—Winkle —aclarí el senyor Pickwick.

—Winkle —repetí el senyor Pott; i la cerimònia de presentació quedà completada.

—Us devem moltes disculpes, senyora —digué el senyor Pickwick—, per pertorbar el vostre ordre casolà amb tant poc temps d’anticipació.

—Sisplau, senyor, ni parlar-ne —respongué la senyora Pott, amb vivacitat—. És un gran plaer per a mi, us ho asseguro, veure cares noves; vivint com jo ho faig, dia rere dia, i setmana rere setmana, en aquest lloc insuls, sense veure ningú.

—Ningú, estimada! —exclamà el senyor Pott maliciosament.

—Ningú a part de tu —replicà la senyora Pott, amb aspresa.

—Ja veieu, senyor Pickwick —digué l’amfitrió com a explicació de la queixa de la seva dona—, que en certa mesura estem privats de molts divertiments i plaers en els quals altrament podríem participar. La meva situació social pública, com a director de la Gazeta d’Eatanswill, la posició que manté aquest diari al país, la meva constant immersió en el vòrtex de la política…

—P, estimat… —intervingué la senyora Pott.

—Vida meva… —digué el director.

—Voldria, estimat, que t’esforcessis a trobar algun tema de conversa en què aquests cavallers poguessin prendre algun interès racional.

—Però, amor meu —digué el senyor Pott, amb gran humilitat—, al senyor Pickwick li interessa.

—Quina sort, doncs —digué emfàticament la senyora Pott—; jo ja n’estic ben fastiguejada, de la vostra política, les baralles amb l’Independent, i ximpleries. Estic ben astorada, P, que facis semblant ostentació de les teves absurditats.

—Però, estimada… —digué el senyor Pott.

—Au, ximpleries, no em diguis res —tallà la senyora Pott—. Sabeu jugar a ecarté, senyor?

—Em farà molt feliç aprendre’n sota el vostre mestratge —respongué el senyor Winkle.

—Bé, doncs, porteu aquella tauleta cap a aquesta finestra, i no vull sentir parlar més d’aquesta tediosa política.

—Jane —digué el senyor Pott, a la criada que portà espelmes—, baixa al despatx, i porta’m la carpeta de la Gazeta de mil vuit-cents vint-i-sis. Us llegiré… —afegí el director, girant-se cap al senyor Pickwick— us llegiré uns quants dels articles de fons que vaig escriure en aquell temps sobre la idea dels grocs de nomenar un nou encarregat per al peatge de la carretera; diria que us divertiran.

—M’agradaria moltíssim sentir-los —digué el senyor Pickwick.

Pujaren la carpeta i el director s’assegué, amb el senyor Pickwick al seu costat.

Hem escorcollat debades els fulls del quadern del senyor Pickwick, amb l’esperança de trobar un resum general d’aquestes belles composicions. Tenim bones raons per creure que quedà perfectament embadalit amb la força i la frescor de l’estil; de fet el senyor Winkle ha consignat el fet que tenia els ulls tancats, com per un excés de plaer, durant tota l’estona que durà el seu examen.

L’anunci del sopar posà punt i final tant a la partida d’ecarté, com a la recapitulació de les belleses de la Gazeta d’Eatanswill. La senyora Pott tenia un estat d’ànim immillorable i un humor excel·lent. El senyor Winkle ja havia fet un progrés considerable en la seva bona opinió, i no dubtà a informar-lo, confidencialment, que el senyor Pickwick era «un vellet encantador». Aquests termes expressen una familiaritat d’expressió, que pocs dels que coneixien íntimament aquell home de ment colossal s’haurien permès. Els hem conservat, això no obstant, perquè proporcionen una prova alhora commovedora i convincent de l’estima que li tenia cada tipus de societat, i de la seva manera d’arribar als seus cors i sentiments.

Era ben entrada la nit —molt després que el senyor Tupman i el senyor Snodgrass s’haguessin adormit als recers més profunds del Peacock— quan els dos amics es retiraren a descansar. El son aviat s’apoderà dels sentits del senyor Winkle, però els seus sentiments havien estat agitats, i s’havia desvetllat la seva admiració; i durant moltes hores després que el son l’hagués fet insensible als objectes terrenals, la cara i la figura de la simpàtica senyora Pott es presentaven una vegada i una altra a la seva imaginació errant.

El soroll i l’activitat que acompanyaren l’entrada del matí bastaren per dissipar de la ment del visionari més romàntic qualsevol associació que no fos amb les eleccions imminents. El repic de tambors, els tocs de corns i trompetes, els crits dels homes i els passos feixucs dels cavalls sonaren i ressonaren pels carrers des de la primera albor del dia; i una lluita ocasional entre els escaramussaires menors de cada partit animà tot seguit els preparatius, i conferí una agradable varietat al seu caràcter.

—I bé, Sam —digué el senyor Pickwick, quan el seu ajudant de cambra va aparèixer a la porta de la seva habitació, just quan acabava de fer-se la toaleta—; tot molt animat avui, suposo?

—Si fa no fa com sempre, senyor —respongué el senyor Weller—; la nostra gent s’està concentrant al Town Arms, vociferant fins quedar roncs.

—Ah —digué el senyor Pickwick—; semblen devots al seu partit, Sam?

—En ma vida he vist tanta devoció, senyor.

—Enèrgics, eh? —preguntà el senyor Pickwick.

—Una cosa fora de mida —respongué Sam—; mai havia vist homes menjant i bevent tant. M’estranya que no tinguin por de rebentar.

—Aquest és l’error de la gent d’aquí —comentà el senyor Pickwick.

—Molt probablement —respongué Sam breument.

—Persones alegres i vigoroses ho semblen —digué el senyor Pickwick, fent un cop d’ull des de la finestra.

—Molt alegres —respongué Sam—; jo i els dos cambrers del Peacock hem passat per la bomba els votants independents que hi van sopar ahir a la nit.

—Que heu passat per la bomba els votants independents! —exclamà el senyor Pickwick.

—Sí —digué el seu servent—, tothom ha dormit allà on ha caigut; els hem arrossegat, d’un en un, aquest matí, i els hem posat sota la bomba d’aigua, i ara estan en condicions. Un xíling per barba, ha pagat el comitè per aquesta feina.

—Serà possible! —exclamà l’astorat senyor Pickwick.

—I ara, senyor —digué Sam—, que no us han acabat de batejar, a vós? Això no és res, res.

—Res? —preguntà el senyor Pickwick.

—Res de res, senyor —respongué el seu servent—. La nit abans del dia de les últimes eleccions, el partit contrari va subornar la cambrera del Town Arms per reforçar el conyac amb aigua de catorze electors indecisos que s’allotjaven a la casa.

—Què vols dir amb això de «reforçar» el conyac amb aigua? —preguntà el senyor Pickwick.

—Posar-hi làudanum —respongué Sam—. Paraula que els va fer dormir fins dotze hores després que acabessin les eleccions. Van dur un home a la cabina electoral, en un camió, adormit com un tronc, a tall d’experiment, però no hi va haver daixonses… no el van deixar votar; se’l van tornar a emportar i el van tornar a deixar al llit.

—Estranyes pràctiques, aquestes —digué el senyor Pickwick, mig parlant amb ell mateix i mig adreçant-se a Sam.

—Ni la meitat d’estranyes que una circumstància miraculosa que va passar al meu propi pare, en temps d’eleccions, en aquest mateix lloc, senyor —respongué Sam.

—I doncs? —preguntà el senyor Pickwick.

—Temps enrere feia de conductor aquí —digué Sam—; s’acostaven les eleccions, estava contractat per un partit per portar votants de Londres. La nit abans de fer-ho, el comitè de l’altre bàndol envia a buscar-lo discretament, i ell se’n va amb el missatger, que el fa entrar… una sala gran… molts cavallers… munts de papers, plomes, tinta i tota la pesca. «Ah, senyor Weller», diu el cavaller de la cadira, «content de veure’l, senyor; com esteu».… «Molt bé, gràcies, senyo», diu el pare; «espero que estigueu prou bé», diu ell… «Força bé, gràcies, senyor», diu el cavaller; «seieu, senyor Weller… seieu sisplau, senyor». Així doncs el pare s’asseu, i ell i el cavaller es miren de fit a fit. «No em recordeu?», digué el cavaller… «No se m’acut pas», diu el pare… «Ah, jo us conec», diu el cavaller: «us vaig conèixer quan éreu un noi», diu… «Doncs, jo no us recordo», diu el pare… «És molt estrany», diu el cavaller. «Molt», diu el pare… «Deveu tenir mala memòria, senyor Weller», diu el cavaller… «Ui, molt dolenta», diu el pare… «M’ho ha semblat», diu el cavaller. Així doncs li serveixen un got de vi, l’ensabonen parlant de la seva manera de conduir, el fan posar alegre i finalment li fiquen un bitllet de vint lliures a la mà. «Hi ha molt mala carretera d’aquí a Londres», diu el cavaller… «Amb fang per aquí i per allà», diu el pare. «Especialment prop del canal, crec», diu el cavaller. «Un desastre, aquell tros», diu el pare. «Doncs bé, senyor Weller», diu el cavaller, «sou molt bo amb el fuet, i podeu fer el que vulgueu amb els vostres cavalls, ja ho sabem. Ens caieu molt bé, senyor Weller, i per tant en cas que tinguéssiu un accident quan porteu aquests votants i els féssiu caure al canal sense fer-los mal, això és per a vós», diu. «Cavallers, sou molt amables», diu el pare, «i beuré un altre got de vi a la vostra salut», diu; ho fa i després arreplega els diners i surt fent una reverència. No us ho creuríeu, senyor —continuà Sam, amb una mirada d’inexpressable desvergonyiment cap al seu amo—, però el mateix dia que va portar els votants, el seu cotxe va bolcar en aquell mateix punt, i tothom va caure al canal.

—I van tornar a sortir? —preguntà ràpidament el senyor Pickwick.

—Ostres! —respongué molt lentament Sam—. Diria que faltava un senyor vell; sé que es va trobar el seu barret, però no estic del tot segur si hi havia el cap a dintre o no. Però el que em crida l’atenció es l’extraordinària i meravellosa coincidència, que després del que va dir aquell cavaller, el cotxe del pare bolqués en aquell mateix lloc i en aquell mateix dia!

—És, sens dubte, una circumstància ben extraordinària —digué el senyor Pickwick—. Però raspalla’m el barret, Sam, que ja sento que el senyor Winkle em crida per esmorzar.

Amb aquestes paraules el senyor Pickwick baixà al saló, on trobà l’esmorzar a punt i la família ja reunida. Van enllestir l’àpat ràpidament; cadascun dels barrets dels cavallers estava decorat amb un enorme plomall blau, fet per les boniques mans de la senyora Pott; i com que el senyor Winkle s’havia compromès a escortar aquella dama a una teulada en les proximitats immediates del col·legi electoral, el senyor Pickwick i el senyor Pott es dirigiren sols cap al Town Arms, des de la finestra posterior del qual, algú del comitè del senyor Slumkey s’adreçava a sis nens i una nena, a qui dignificava, cada dues frases, amb el grandiós títol d’«homes d’Eatanswill», que els sis nens victorejaven prodigiosament.

El pati de l’estable mostrava símptomes inequívocs de la glòria i la força dels Blaus d’Eatanswill. Hi havia un exèrcit regular de banderes blaves, algunes amb un mànec, d’altres amb dos, mostrant els emblemes oportuns, amb lletres daurades de quatre peus d’alçada i una amplada proporcional. Hi havia una gran banda de trompetes, baixons i tambors, desfilant en fila de quatre i guanyant-se les garrofes com el que més, especialment els tambors, que eren molt musculosos. Hi havia policies amb porres blaves, vint homes del comitè amb bufandes blaves i una gentada de votants amb escarapel·les blaves. Hi havia electors a cavall i electors a peu. Hi havia un carruatge obert de quatre cavalls per a l’honorable Samuel Slumkey; i hi havia quatre cotxes de dos cavalls per als seus amics i seguidors; i les banderes remorejaven, la banda tocava, els policies renegaven, els vint homes del comitè s’esbatussaven, la multitud cridava, els cavalls reculaven, els nois de la posta suaven; i tothom, tot el que s’havia aplegat allí i en aquell moment, era especialment per a l’ús, menester, honor i renom de l’honorable Samuel Slumkey, de Slumkey Hall, un dels candidats a representar el municipi d’Eatanswill a la Cambra dels Comuns del Parlament del Regne Unit. Altes i llargues foren les aclamacions de la multitud, i fort l’oneig d’una de les banderes blaves amb la inscripció «Llibertat de prems», quan es va distingir el cap vermellós del senyor Pott en una de les finestres; i enorme fou l’entusiasme quan l’honorable Samuel Slumkey en persona, amb botes altes i un mocador blau, avançà i agafà la mà de l’anomenat Pott, i amb gestos melodramàtics donà fe a la multitud de les seves inesborrables obligacions amb la Gazeta d’Eatanswill.

—És tot a punt? —digué l’honorable Samuel Slumkey al senyor Perker.

—Tot, benvolgut senyor —fou la resposta de l’homenet.

—No ens ha passat per alt res, espero? —digué l’honorable Samuel Slumkey.

—No ha quedat res per fer, benvolgut senyor… ben res. Hi ha vint homes rentats a la porta del carrer perquè els pugueu donar la mà; i sis criatures en braços per acariciar-los el cap i demanar-ne l’edat; sigueu molt escrupolós amb la mainada, benvolgut senyor… sempre fan molt efecte, aquesta mena de coses.

—Hi aniré amb compte —digué l’honorable Samuel Slumkey.

—I, potser, benvolgut senyor —digué el cautelós homenet—, potser si poguéssiu… no vull dir que sigui indispensable… però si aconseguíssiu besar-ne un, produiria una impressió molt gran en la multitud.

—No faria el mateix efecte si ho fessin el padrí o el proponent del candidat? —digué l’honorable Samuel Slumkey.

—Doncs em temo que no —respongué l’agent—; si ho féssiu vós mateix, benvolgut senyor, crec que us faria molt popular.

—Molt bé —digué l’honorable Samuel Slumkey, amb un aire resignat—, aleshores caldrà fer-ho. Vet aquí.

—Poseu en ordre la comitiva —cridaren els vint homes del comitè.

Enmig de les aclamacions de la gentada reunida, la banda, els policies, els homes del comitè, els votants, els genets i els carruatges ocuparen els seus llocs —cadascun dels vehicles de dos cavalls atapeït amb tants cavallers com pogueren enfilar-s’hi; i l’assignat al senyor Perker, amb el senyor Pickwick, el senyor Tupman, el senyor Snodgrass, a més d’aproximadament mitja dotzena de membres del comitè.

Hi hagué un moment de terrible suspens mentre la comitiva esperava que l’honorable Samuel Slumkey pugés al seu carruatge. De sobte la multitud esclatà en grans aclamacions.

—Ja ha sortit —digué el petit senyor Perker, molt emocionat; i encara més tenint en compte que la seva posició no els permetia veure què passava.

Una altra aclamació, molt més forta.

—Ha encaixat mans amb els homes —exclamà el menut agent.

Una altra aclamació, molt més vehement.

—Ha acariciat els bebès al cap —digué el senyor Perker, tremolant d’ansietat.

Una salva d’aplaudiments que esquinçà l’aire.

—N’ha besat un! —exclamà el contentíssim homenet.

Una segona salva.

—N’ha besat un altre —panteixà l’emocionat administrador.

Una tercera salva.

—Els està petonejant a tots! —xisclà l’entusiasmat cavaller, i aclamada pels crits eixordadors de la multitud, la comitiva avançà.

Com i per quins mitjans es barrejà amb l’altra comitiva, i com s’alliberà de la confusió consegüent, és més del que ens podem comprometre a descriure, donat que al senyor Pickwick li van encastar el barret fins més avall dels ulls, nas i boca, amb un cop donat amb un pal de bandera groga molt al començament dels fets. Es descriu a si mateix envoltat a cada banda, quan podia captar una imatge de l’escena, per rostres encoleritzats i ferotges, per un vast núvol de pols i per una densa multitud de combatents. Es representa a si mateix obligat a baixar del carruatge per alguna força invisible, i involucrat personalment en un encontre pugilístic; però amb qui, o com, o per què, és totalment incapaç de manifestar-ho. Llavors sentí que el forçaven a pujar uns esglaons de fusta les persones del darrere; i en treure’s el barret, es trobà envoltat pels seus amics, just al davant de la banda esquerra del col·legi electoral. La dreta estava reservada per al partit groc, i la central per a l’alcalde i els seus oficials; un dels quals —el pregoner gras d’Eatanswill— feia sonar una enorme campana, per tal de demanar silenci, mentre el senyor Horatio Fizkin i l’honorable Samuel Slumkey, amb la mà al cor, feien les reverències més afables al turbulent mar de caps que inundava el descampat de davant, d’on pujava una tempesta de gemecs, crits, xiscles i aücs que hauria fet honor a un terratrèmol.

—Allí és Winkle —digué el senyor Tupman, estirant el seu amic per la màniga.

—On? —preguntà el senyor Pickwick, posant-se les ulleres, que afortunadament havia conservat a la butxaca.

—Allí —digué el senyor Tupman—, al capdamunt d’aquella casa.

I allí, ben cert, a la canal de plom d’una teulada, hi havia el senyor Winkle i la senyora Pott, còmodament asseguts en un parell de cadires, onejant els mocadors en senyal de reconeixement —un compliment que el senyor Pickwick tornà besant-se la mà i dedicant el gest a la dama.

Els procediments encara no havien començat; i com que una multitud inactiva generalment té tendència a bromejar, aquesta acció ben innocent bastà per despertar les ganes de gresca.

—Ah, vell pocavergonya! —exclamà una veu—. Empaitant les noies, oi?

—Ah, venerable pecador —exclamà una altra.

—Es posa les ulleres per mirar una dona casada! —digué una tercera.

—Ja veig que pica l’ullet, el vell indecent —cridà una quarta.

—Vigila la teva dona, Pott —bramà una cinquena… i llavors un esclat de riallades.

Com que aquestes mofes anaven acompanyades de comparacions odioses entre el senyor Pickwick i un moltó vell, i diverses gracietes semblants; i com que a més tendien a expressar reflexions sobre l’honor d’una senyora innocent, la indignació del senyor Pickwick era majúscula; però com que en aquell moment es reclamava silenci, es conformà a fulminar la multitud amb una mirada de compassió per les seves ments desencaminades, que els va fer riure més sorollosament que mai.

—Silenci! —bramaven els ajudants de l’alcalde.

—Whiffin, imposi silenci —digué l’alcalde, amb un aire de pompa que esqueia la seva elevada condició. Obeint aquesta ordre el pregoner executà un altre concert amb la campana, per la qual cosa un cavaller de la multitud cridà: «Muffin», i ocasionà una altra rialla.

—Cavallers —digué l’alcalde, en un to tan alt com li permetia la veu—. Cavallers. Germans electors del municipi d’Eatanswill. Ens hem trobat aquí avui amb el propòsit de triar un representant a la Cambra del nostre darrer…

Aquí l’alcalde fou interromput per una veu de la multitud.

—Èxit a l’alcalde! —exclamà la veu—. I que mai abandoni el negoci de claus amb què ha fet els diners.

Aquesta al·lusió a les ocupacions professionals de l’orador fou rebuda amb una tempesta de rialles, que, juntament amb un repic de campana, féu inaudible la resta del seu discurs, amb l’excepció de la frase final, amb què agraí als reunits la pacient atenció amb què l’havien escoltat en tot moment —una expressió de gratitud que provocà un altre esclat d’hilaritat, d’aproximadament un quart d’hora de durada.

Tot seguit un cavaller alt i prim, amb un mocador blanc molt encarcarat, després que la multitud li demanés repetidament que «enviés un noi a casa, a demanar si s’havia descuidat la veu sota el coix», suplicà que es nominés una persona preparada i escaient per representar-los al Parlament. I quan digué que era Horatio Fizkin, Esquire, de Fizkin Lodge, a prop d’Eatanswill, els fizkinites aplaudiren i els slumkeyites rondinaren, tant temps, i tan fort, que tant ell com el padrí del candidat podrien haver cantat cançons còmiques en comptes de parlar, sense que ningú se n’adonés.

Després que els amics de Horatio Fizkin, Esquire, gaudissin de la seva oportunitat, un homenet colèric, cara-rosat avançà per proposar una altra persona preparada i escaient per representar els electors d’Eatanswill al Parlament; i el cavaller cara-rosat se’n podria haver sortit prou bé, si no hagués estat massa colèric per tenir una percepció suficient de la diversió de la multitud. Però després de molt poques frases de figurativa eloqüència, el cavaller cara-rosat passà de denunciar aquells de la multitud que l’interrompien, a intercanviar desafiaments amb els cavallers del col·legi electoral; això provocà un rebombori que el reduí a la necessitat d’expressar els seus sentiments amb una seriosa pantomima, i després deixà l’estrada al seu padrí, que pronuncià un discurs escrit de mitja hora de llargada que no volgué escapçar encara que l’hagués enviat sencer a la Gazeta d’Eatanswill, i la Gazeta d’Eatanswill ja l’hagués imprès paraula per paraula.

Llavors Horatio Fizkin, Esquire, de Fizkin Lodge, a prop d’Eatanswill, es presentà amb el propòsit d’adreçar-se als electors; tan aviat començà, la banda contractada per l’honorable Samuel Slumkey es posà a tocar amb una energia comparada amb la qual la seva força del matí quedava en no-res; davant d’això, els grocs bastonejaren els caps i espatlles dels blaus; i els blaus feren una temptativa de desempallegar-se d’uns veïns tan desagradables com els grocs; se’n seguí una escena de lluita, empentes i batusses a la qual no podem fer més justícia que l’alcalde, tot i que donà ordres imperatives a dotze policies que detinguessin els capitosts, que podien elevar-se en nombre a dos-cents cinquanta, si fa no fa. En tots aquests encontres, Horatio Fizkin, Esquire, de Fizkin Lodge, i els seus amics, es mostraren aguerrits i ferotges; fins que finalment Horatio Fizkin, Esquire, de Fizkin Lodge, preguntà al seu oponent, l’honorable Samuel Slumkey, de Slumkey Hall, si aquella banda tocava amb el seu consentiment; com que l’honorable Samuel Slumkey es negà a respondre aquesta pregunta, Horatio Fizkin, Esquire, de Fizkin Lodge, brandà el puny davant del rostre de l’honorable Samuel Slumkey, de Slumkey Hall; i l’honorable Samuel Slumkey, que tenia les sangs enceses, desafià Horatio Fizkin, Esquire, a un combat mortal. Davant d’aquesta violació de totes les regles conegudes i dels precedents d’ordre, l’alcalde ordenà una altra fantasia a la campana i declarà que portaria davant seu tant Horatio Fizkin, Esquire, de Fizkin Lodge, com l’honorable Samuel Slumkey, de Slumkey Hall, i els lligaria per mantenir la pau. En sentir aquesta aterridora denúncia, els seguidors dels dos candidats intervingueren, i després que els amics de cada partit s’haguessin esbatussat en parelles durant tres quarts d’hora, Horatio Fizkin, Esquire, es tocà el barret saludant l’honorable Samuel Slumkey; l’honorable Samuel Slumkey es tocà el seu saludant Horatio Fizkin, Esquire; la banda s’aturà; la multitud quedà parcialment en silenci; i es va permetre que Horatio Fizkin, Esquire, prosseguís.

Els discursos dels dos candidats, tot i que diferents en tots els altres aspectes, foren un bell tribut al mèrit i a l’elevat valor dels electors d’Eatanswill. Tots dos expressaren la seva opinió que mai havien existit a la terra uns electors més independents, il·lustrats, cívics, nobles i desinteressats que aquells que havien promès votar per ell; cadascun insinuà obscurament les seves sospites que els electors del bàndol contrari tenien certes flaqueses canallesques i ofuscades que els incapacitaven per a l’exercici de l’important deure que estaven cridats a complir. Fizkin expressà la seva disposició a fer qualsevol cosa que volguessin d’ell: Slumkey, la seva determinació a no fer res del que se li demanés. Tots dos digueren que l’artesania, les manufactures, el comerç, la prosperitat d’Eatanswill, serien sempre més importants per als seus cors que cap objecte terrenal; i cadascun tenia a la seva mà poder manifestar, amb la confiança suprema, que era l’home que tot seguit seria elegit.

S’alçaren mans; l’alcalde decidí en favor de l’honorable Samuel Slumkey, de Slumkey Hall. Horatio Fizkin, Esquire, de Fizkin Lodge, demanà una votació, i per tant es va fixar una votació. Llavors es proposà un vot d’agraïment a l’alcalde per la seva hàbil actuació a la cadira presidencial; i l’alcalde, desitjant ferventment haver tingut una cadira des d’on mostrar la seva aptitud (perquè havia estat dret durant tots els procediments), retornà l’agraïment. Reformades les comitives, els carruatges rodaren lentament entre la multitud, i els seus membres xisclaven i cridaven darrere seu tal com els seus sentiments o capricis els dictaven.

Durant tot el temps de la votació, la ciutat estigué en una febre d’excitació perpètua. Tot es conduïa a l’escala més liberal i plaent. Els articles sotmesos a recaptació eren extraordinàriament barats a totes les tavernes; els furgons de ballesta passejaven pels carrers per acomodar els votants que patien algun rodament temporal de cap… una epidèmia corrent entre els electors, durant la contesa, fins a límits d’allò més alarmants, i sota la influència de la qual sovint se’ls podia veure ajaguts a les voreres en un estat d’absoluta insensibilitat. Un petit grup d’electors restà indecís fins a l’últimíssim dia. Eren persones calculadores i reflexives, que encara no havien estat convençudes pels arguments de cap partit, tot i que mantenien freqüents conferències amb tots dos. Una hora abans del tancament de la votació, el senyor Perker sol·licità l’honor d’una entrevista privada amb aquests homes intel·ligents, nobles i patriòtics, això per descomptat. Els seus arguments foren breus però satisfactoris. Anaren com un sol home a la votació; i quan tornaren, l’honorable Samuel Slumkey, de Slumkey Hall, ja era el guanyador.





XIV

Inclou una breu descripció dels reunits a Peacock;

i un conte explicat per un captaire.


És grat deixar enrere la contemplació de la brega i el tumult de la política, pel pacífic repòs de la vida privada. Tot i que en realitat no era un gran partidari de cap bàndol, el senyor Pickwick estava prou influït per l’entusiasme del senyor Pott per dedicar tot el seu temps i atenció als fets descrits en l’últim capítol, basat en els seus propis apunts. Com tampoc perdia el temps, mentre ell estava així ocupat, el senyor Winkle, que dedicava tot el seu temps a agradables passeigs i excursions curtes pel camp amb la senyora Pott, que mai no deixava, quan se’n presentava una oportunitat, de buscar algun alleujament a la tediosa monotonia de què es queixava tan constantment. Estant aquests dos cavallers així de ben aclimatats a casa del director, el senyor Tupman i el senyor Snodgrass es trobaven en gran mesura abandonats als seus propis recursos. Com que tenien poc interès en els afers públics, mataven el temps principalment amb les diversions que proporcionava el Peacock, que es limitaven a una taula de bagatelle al primer pis i una amagada pista de bitlles al pati de darrere. En la ciència i les subtilitats d’aquests dos passatemps, molt més enrevessats del que se sol creure, foren iniciats gradualment pel senyor Weller, que posseïa un coneixement perfecte d’aquells entreteniments. Així, malgrat estar en gran mesura privats del consol i els avantatges de la societat del senyor Pickwick, podien matar el temps i impedir que se’ls allargassés a les mans.

Era al vespre, però, quan el Peacock presentava atractius que permetien als dos amics renunciar fins i tot a les invitacions del ben dotat, tot i que prosaic, Pott. Era al vespre que la «sala comercial» s’omplia d’un cercle de personatges que per al senyor Tupman era un plaer observar; i les dites i fets dels quals el senyor Snodgrass tenia el costum d’anotar.

La majoria de gent sap quina mena de llocs són generalment les sales comercials. La del Peacock no diferia en cap aspecte material de la majoria d’aquests llocs; és a dir, era una sala gran, d’aspecte nu, els mobles de la qual sens dubte havien estat millors quan eren més nous, amb una taula espaiosa al centre i unes quantes de més petites als racons; un extens assortiment de cadires de formes diverses, i una vella catifa turca, que guardava si fa no fa la mateixa proporció amb la mida de la sala que un mocador de butxaca de dama amb el fons de l’estoig d’un rellotge. Les parets estaven adornades amb un o dos grans mapes; i diversos pardessús toscs, gastats per la intempèrie, amb complicades esclavines, penjaven d’una llarga fila de perxes en un racó. El faldar de la xemeneia estava adornat amb una escrivania de fusta, que contenia el monyó d’una ploma i mig segell; un llibre de carreteres i una guia; una història del comtat sense tapa i les restes mortals d’una truita en un taüt de vidre. L’atmosfera feia olor de fum de tabac, els vapors del qual havien comunicat un to força deslluït a tota la sala, especialment a les cortines vermelles polsegoses que recobrien les finestres. Al trinxant s’aplegava una barrija-barreja d’articles, els més notables dels quals eren unes setrilleres per al peix molt tèrboles, un parell de seients de conductor de carruatge, dos o tres fuets i la mateixa quantitat de xals de viatge, una safata de ganivets i forquilles i la mostassa.

Era aquí on estaven asseguts el senyor Tupman i el senyor Snodgrass el vespre posterior a la conclusió de les eleccions, amb uns quants inquilins més de la casa, fumant i bevent.

—Doncs bé, senyors —digué un personatge fort i robust d’uns quaranta anys, amb tan sols un ull, un ull negre molt brillant, que guspirejava amb una expressió maliciosa de diversió i bon humor—, il·lustres senyors. Jo sempre proposo aquest brindis als presents, i bec a la salut de Mary jo tot sol. Eh, Mary!

—Fot el camp, desgraciat —digué la minyona, òbviament gens descontenta del compliment, malgrat tot.

—No te’n vagis, Mary —digué l’home de l’ull negre.

—Deixa’m estar, pocavergonya —digué la jove dama.

—Tant se val —digué el borni, cridant cap a la noia quan aquesta sortia de la sala—. Surto d’aquí a una estona, Mary. No perdis el bon humor, estimada. —Féu el procés no gaire difícil de picar l’ullet als presents amb el seu ull solitari, cosa que divertí moltíssim un personatge vell amb la cara bruta i una pipa d’argila.

—Ja són ben estranyes, les dones! —digué l’home carabrut, després d’una pausa.

—Ah! No cal que ho juris —digué un home molt caravermell, darrere d’un cigar.

Després d’aquest petit bocí de filosofia hi hagué una altra pausa.

—Però encara hi ha coses més estranyes que les dones en aquest món, fixa’t —digué l’home de l’ull negre, omplint lentament una gran pipa holandesa, amb una cassoleta d’allò més àmplia.

—Estàs casat? —preguntà l’home carabrut.

—No puc pas dir que sí.

—Ja m’ho pensava, que no. —Ara l’home carabrut caigué en un èxtasi d’hilaritat per la seva pròpia rèplica, que corroborà un home de veu amable i rostre plàcid, que sempre s’esforçava a estar d’acord amb tothom.

—Les dones, al capdavall, cavallers —digué l’entusiasta senyor Snodgrass—, són el gran puntal i consol de la nostra existència.

—Exacte —digué el cavaller plàcid.

—Quan estan de bon humor —intervingué l’home carabrut.

—Això és ben cert —digué el plàcid.

—Em nego a acceptar aquesta qualificació —digué el senyor Snodgrass, els pensaments del qual tornaven ràpidament cap a Emily Wardle—. M’hi nego amb desdeny… amb indignació. Ensenyeu-me l’home que diu alguna cosa contra les dones, com a dones, i declaro enèrgicament que no és un home. —El senyor Snodgrass es tragué el cigar de la boca i colpejà violentament la taula amb el puny clos.

—Això sí que és un bon argument —digué l’home plàcid.

—Que conté una posició que jo nego —interrompé el de la cara bruta.

—I certament hi ha molt de veritat en allò que observeu, senyor —digué el cavaller plàcid.

—A la vostra salut, senyor —digué el captaire de l’ull solitari, dedicant un gest d’assentiment al senyor Snodgrass.

El senyor Snodgrass agraí el compliment.

—Sempre m’agrada sentir una bona discussió —continuà el captaire—, una discussió viva, com aquesta: és molt edificant; però aquesta petita discussió sobre les dones em fa venir al cap una història que vaig sentir explicar a un vell oncle meu, el record de la qual, fa un moment, m’ha fet dir que hi havia coses més estranyes que les dones, a vegades.

—M’agradaria sentir aquesta història —digué l’home caravermell del cigar.

—Sí? —fou l’única resposta del captaire, que continuà fumant amb gran vehemència.

—A mi també —digué el senyor Tupman, parlant per primera vegada. Sempre estava ansiós d’augmentar el seu cabal d’experiència.

—Sí? Bé doncs, l’explicaré. No, no. Ja sé que no us la creureu —digué l’home de l’ull maliciós, fent que aquell òrgan semblés més maliciós que mai.

—Si dieu que és veritat, naturalment que sí —digué el senyor Tupman.

—Doncs en aquest cas us l’explicaré —respongué el viatger—. Heu sentit parlar mai de la gran casa comercial Bilson & Slum? Però tant se val si n’heu sentit parlar com si no, perquè es van retirar dels negocis fa molt temps. Fa vuitanta anys, d’ençà del que va passar a un viatjant d’aquella casa, que era un amic particular del meu oncle; i el meu oncle em va explicar la història a mi. És un nom estrany; però ell solia dir-ne:

LA HISTÒRIA DEL CAPTAIRE

I solia explicar-la si fa no fa d’aquesta manera

«Un vespre d’hivern, per allà les cinc, just quan començava el crepuscle, podríeu haver vist un home en una calessa apressant el seu cavall cansat per la carretera que du a través dels Marlborough Downs, en direcció a Bristol. Dic que podríeu haver vist, i no tinc cap dubte que així hauria estat, si algú que no fos cec hagués passat per allí; però feia tan mal temps, i la nit era tan freda i plujosa, que no corria res que no fos l’aigua, i per això el viatger trotava pel mig de la carretera, solitari i trist. Si algun captaire d’aquells dies pogués haver vist la calessa de nyigui-nyogui, amb carcassa de color argila i rodes vermelles, i l’euga baia, brusca i esquerpa, que semblava un encreuament entre un cavall de carnisser i un poni de carter de dos penics, hauria sabut de seguida que aquest viatger no podria haver estat un altre que Tom Smart, de la gran casa de Bilson i Slum, Cateaton Street, Ciutat. Però com que no hi havia cap captaire per mirar, ningú no en va saber res; i així Tom Smart i la seva calessa de color argila amb rodes vermelles, i l’esquerpa euga de pas ràpid, continuaren junts, mantenint el secret entre ells, ignorats per tothom.

»Hi ha molts llocs més agradables en aquest món lúgubre que Marlborough Downs quan el vent hi bufa fort; i si hi afegiu a més un vespre fosc d’hivern, una carretera enfangada i plena de tolls i una pluja que queia a bots i barrals, i en comproveu l’efecte, a tall de prova, en la vostra pròpia persona, experimentareu tota la força d’aquest comentari.

»El vent bufava… no pas carretera amunt ni avall, tot i que això ja és prou empipador, sinó en perpendicular a la carretera, empenyent la pluja obliquament, com les línies que et feien a la llibreta de l’escola perquè els nois inclinessin bé la lletra. Per un moment parava, i el viatger començava a creure il·lusament que, exhaust de la fúria anterior, s’havia posat discretament a descansar, quan, uuuuh! el sentia udolar i xiular en la distància, i arribava precipitant-se per damunt dels cims dels turons, i escombrava la plana, cobrant so i força a mesura que s’apropava, fins que escometia amb un feixuc embat cavall i home, tirant-los la pluja tallant contra les orelles, i el seu fred i humit alè fins als ossos; i seguia més enllà, molt, molt enllà, amb un rugit atordidor, com si es mofés de la seva feblesa i amb una consciència exultant de la seva pròpia força i poder.

»L’euga baia avançava clapotejant, a través del fang i l’aigua, amb les orelles lànguides; de tant en tant balancejava el cap com per expressar el seu disgust per aquest comportament poc cavallerós dels elements, però mantenint tanmateix un bon pas, fins que una ràfega de vent, més furiosa que cap de les anteriors, la féu aturar de sobte i plantar fermament les quatre potes a terra, per evitar ser arrossegada. És tota una sort que ho fes, perquè si l’hagués arrossegat, l’esquerpa euga era tan lleugera, i la calessa tan lleugera, i Tom Smart tan lleuger, posats a dir, que infal·liblement haurien rodolat junts una vegada i una altra, fins arribar als confins de la terra, o fins que el vent amainés; i en qualsevol cas la probabilitat és que ni l’esquerpa euga, ni la calessa de color argila amb rodes vermelles, ni Tom Smart, haguessin tornat a ser aptes per al servei.

»—A prendre vent regnes i corretges —diu Tom Smart (Tom a vegades tenia una desagradable habilitat per renegar)—. A prendre vent regnes i corretges —diu Tom—, que se m’endugui una ventada, si mai me n’havia vist de tan fresques.

»Molt probablement em preguntareu per què, si Tom Smart ja havia patit prou l’efecte de les ventades, expressava aquest desig de passar una altra vegada pel mateix procés. No us ho puc pas dir… tot el que sé és que Tom Smart va dir això… o almenys sempre va dir a l’oncle que ho havia dit, i és exactament el mateix.

»—Que se m’endugui una ventada —diu Tom Smart; i l’euga renillava com si fos exactament de la mateixa opinió.

»—Anima’t, vella amiga —digué Tom, tustant el coll de l’euga baia amb l’extrem del fuet—. No servirà de res intentar continuar, en una nit com aquesta; la primera casa que trobem en hi quedem, per tant, com més ràpid vagis, més aviat acabarem. Soooo, vella amiga… a poc a poc… a poc a poc.

»Si l’esquerpa euga coneixia tan bé els tons de veu de Tom per comprendre’n el significat, o si va trobar que feia més fred parada que movent-se, naturalment no ho puc dir. Però el que sí puc dir és que, tan aviat Tom havia acabat de parlar, ella aixecà les orelles i avançà a una velocitat que féu que la calessa de color argila trontollés com si totes i cadascuna de les brèndoles vermelles estiguessin a punt de desprendre’s i anar a parar a l’herbei dels Marlborough Downs; i ni tan sols Tom, malgrat ser un bon cotxer, no podia aturar ni refrenar el seu pas, fins que ella, per iniciativa pròpia, parà davant d’una posada de carretera a mà dreta del camí, aproximadament a mig quart de milla del final dels Downs.

»Tom féu un cop d’ull apressat a la part superior de la casa, mentre llançava les regnes al mosso d’estable i enganxava el fuet al pescant. Era un lloc antic i estrany, construït amb una mena de tegells sobreposats, amb bigues travesseres i finestres amb timpans voladissos, una porta baixa amb un porxo fosc i un parell d’esglaons molt drets que baixaven cap a la casa, en comptes de la mitja dotzena d’esglaons baixos per pujar-hi que tenen les cases actuals. Però era un lloc d’aspecte confortable, perquè hi havia una llum intensa i alegre a la finestra del bar, que projectava un raig brillant a la carretera i fins i tot il·luminava la tanca de l’altra banda; també hi havia una llum vermella vacil·lant a la finestra contrària, que en un moment era tènuement perceptible i el següent resplendia intensament a través de les cortines tirades, insinuant que un foc viu cremava a l’interior. Observant aquests petits indicis amb l’ull d’un viatger expert, Tom desmuntà amb tanta agilitat com l’hi permetien els seus membres mig glaçats, i entrà a la casa.

»En menys de cinc minuts, Tom estava arrepapat a la sala de davant del bar —la mateixa sala que havia imaginat— davant d’un foc consistent i crepitant, alimentat amb un gavadal de carbó i un munt de llenya com mitja dotzena d’arbusts mitjans de grosella, apilada xemeneia amunt, crepitant i petarrellejant amb un so que per si mateix hauria escalfat el cor de qualsevol home raonable. Això sí que era comoditat, però encara no ho era tot; perquè una noia elegantment vestida, amb ulls radiants i turmells atractius, estava parant unes estovalles blanques molt netes damunt de la taula; i quan Tom s’assegué, amb els peus calçats amb sabatilles sobre el guardafoc, i l’esquena cap a la porta oberta, veié una perspectiva encantadora del bar reflectida al mirall de damunt de la llar de foc, amb delicioses fileres d’ampolles verdes i etiquetes daurades, juntament amb pots de confitats i de conserves, formatges, pernil cuit i rodons de bou, distribuïts en prestatges en la disposició més temptadora i exquisida. Bé, això també era comoditat; però encara no ho era tot, perquè al bar, asseguda a prendre el te a la tauleta més bonica, arrambada el fogarret més animat, hi havia una vídua rodanxona si fa no fa d’uns quaranta-vuit anys, amb una cara tan acollidora com el bar, evidentment la mestressa de la casa, i la governant suprema de totes aquestes agradables possessions. Només hi havia un inconvenient en la bellesa de tota aquesta imatge: un home alt —molt alt— amb una jaqueta marró, botons amb adorns de ràfia, patilles negres i cabells negres ondulats, que seia prenent te amb la vídua, i no calia gaire sagacitat per adonar-se que li faltava poc per convèncer-la que deixés de ser-ne i li concedís el privilegi d’asseure’s en aquell bar durant tota la resta del termini de la seva vida natural.

»Tom Smart no era en absolut de tarannà irritable ni envejós, però per alguna raó o altra l’home alt de la jaqueta marró i els botons gravats brillants desvetllà la poca bilis que hi havia en la seva constitució, i el féu sentir extremament indignat, especialment perquè podia observar de tant en tant, des del seu seient de davant del mirall, petites familiaritats afectuoses entre l’home alt i la vídua que denotaven prou que l’estima de la dona per l’home era tan alta com ell. A Tom li agradava el ponx calent —puc atrevir-me a dir que li agradava molt el ponx calent— i després de veure l’esquerpa euga ben alimentada i ajaçada, i d’acabar-se el sopar calent que la vídua li preparà amb les seves pròpies mans, en demanà un vas per tastar-lo. Doncs bé, si hi havia una cosa en tot l’àmbit de l’art domèstic que la vídua sabia elaborar millor que una altra, era justament aquest article; i el primer vas s’ajustà tant al gust de Tom Smart, que en demanà un segon amb el mínim retard possible. El ponx calent és una cosa agradable, senyors, una cosa extremament agradable en qualsevol circumstància, però en aquell vell saló arrecerat, davant del foc que crepitava, amb el vent de fora fent cruixir cada fusta de la casa vella, Tom Smart el trobà perfectament deliciós. Demanà un altre vas, i després un altre… no estic del tot segur si després d’allò no en demanà un altre… però com més ponx calent bevia, més pensava en l’home alt.

»—Quina barra! —es digué Tom—. Què hi ha de fer ell en aquest bar tan acollidor? A més, un paio tan lleig! —féu Tom—. Si la vídua tingués una mica de gust, segurament podria arreplegar algun individu millor que aquell. Els ulls de Tom es desplaçaren del mirall de la xemeneia al got de la taula; i com que notava que s’estava posat cada vegada més sentimental, buidà el quart vas de ponx i en demanà un cinquè.

»Tom Smart, cavallers, sempre havia sentit una forta vinculació al servei públic. Durant molt temps havia tingut l’ambició de servir el públic en un bar propi, amb una jaqueta verda, pantalons lligats als genolls i sabates altes. Tenia en gran concepte fer de cap de taula en sopars festius, i sovint havia pensat que seria un gran enraonador capaç de presidir una sala de la seva propietat, i quin magnífic exemple podria donar als seus clients en qüestions de beguda. Totes aquestes coses passaren ràpidament pel pensament de Tom mentre seia bevent el ponx calent al costat de les flames, i se sentí molt justament i degudament indignat que l’home alt tingués tan bones perspectives d’aconseguir aquella casa excel·lent, mentre que ell, Tom Smart, se’n trobava tan lluny com sempre. Així doncs, després de deliberar, sobre els dos últims gots, si ell no tenia un perfecte dret a buscar una picabaralla amb l’home alt per haver trobat la manera de caure en gràcia a la vídua rodanxona, Tom Smart arribà finalment a la satisfactòria conclusió que ell era un individu molt maltractat i perseguit, i que seria millor anar-se’n al llit.

»La noia elegant precedí Tom per una escala ampla i antiga, protegint l’espelma de cambra amb la mà dels corrents d’aire, que en aquell lloc antic i laberíntic podrien haver trobat molts espais per esplaiar-se, sense necessitat d’apagar l’espelma, però que tot i així l’apagaren, proporcionant així als enemics de Tom una oportunitat per afirmar que va ser ell, i no pas el vent, qui va apagar l’espelma, i que mentre fingia intentar tornar-la a encendre, en realitat estava besant la noia. Fos com fos, va aparèixer una altra llum, i Tom fou conduït per un laberint d’estances i un envitricoll de passadissos, fins a la cambra que havien preparat per a la seva recepció, on la noia li digué bona nit i el deixà sol.

»Era una habitació gran amb recambrons espaiosos, i un llit que podria haver servit per a tot un internat, per no dir res d’un parell d’armaris de roure on hauria cabut l’equipatge d’un petit exèrcit; però el que més cridà l’atenció de Tom fou una cadira estranya de respatller alt, d’aspecte tenebrós, gravada de la manera més capriciosa, amb un coixí florejat de damassè i els nusos rodons del capdavall de les potes embolicats amb compte amb drap vermell, com si tingués gota als peus. De qualsevol altra cadira estranya, Tom només hauria pensat que era una cadira estranya, i allí s’hauria acabat tot; però hi havia alguna cosa en aquesta cadira concreta, sense que pogués dir de què es tractava, tan sorprenent i tan diferent de qualsevol altre moble que hagués vist mai, que semblava fascinar-lo. S’assegué davant del foc i mirà la vella cadira durant mitja hora… Maleïda cadira, era tan estranya, que no en podia treure els ulls de sobre.

»—I ara —digué Tom, desvestint-se lentament i mirant tota l’estona la vella cadira, que tenia un aspecte misteriós al costat del llit—, mai he vist un moble tan estrany com aquest en els meus dies. Molt estrany… —digué Tom, que s’havia posat força filosòfic amb el ponx calent— molt estrany. —Tom bellugà el cap amb un aire de profunda saviesa i mirà una altra vegada la cadira. Però no podia treure’n l’entrellat, i es ficà al llit, es tapà ben calent i quedà adormit.

»Al cap d’aproximadament mitja hora, Tom es despertà amb un sobresalt d’un somni confús amb homes alts i vasos de ponx; i el primer objecte que es presentà a la seva imaginació mig desperta fou l’estranya cadira.

»—No penso mirar-me-la més —es digué Tom, tancà les parpelles amb força i s’intentà convèncer que es tornaria a adormir. No serví de res; res més que estranyes cadires ballaven davant dels seus ulls, aixecant les potes, saltant per damunt del respatller de les altres i fent tota mena de pallassades.

»—Tant se val que em miri una cadira real, com dos o tres jocs complets de falses —féu Tom, traient el cap de sota la roba de llit. Allà la tenia, clarament perceptible a la llum del foc, amb un aspecte tan provocador com sempre.

»Tom esguardà la cadira; i, tan bon punt ho féu, semblà tenir lloc un canvi d’allò més extrordinari. Els relleus del respatller assumiren gradualment els trets i l’expressió d’un rostre humà vell i pansit; el coixí de damassè esdevingué una armilla antiquada amb solapes; els nusos rodons es transformaren en uns peus, calçats amb sabatilles vermelles de tela; i tota la cadira semblava un vell molt lleig, del segle anterior, amb els braços als malucs. Tom s’incorporà al llit i es fregà els ulls per dissipar la il·lusió. No. La cadira era un vell cavaller lleig; i a sobre feia l’ullet a Tom Smart.

»Tom era de tarannà impetuós, imprudent, i a més havia begut cinc vasos de ponx calent; i, tot i que al principi estava una mica espantat, començà a indignar-se bastant quan veié el vell cavaller fent-li l’ullet i mirant-lo amb un aire tan desvergonyit. Finalment decidí que no ho toleraria; i com el vell rostre encara continuava picant i picant l’ullet tan ràpid com sempre, Tom digué, en un to molt enfadat:

»—Per què diantre em fas l’ullet?

»—Perquè m’agrada, Tom Smart —digué la cadira; o el vell cavaller, tal com en vulgueu dir. Però parà de fer l’ullet, quan Tom parlava, i començà a somriure com un mico jubilat.

»—Com és que saps el meu nom, cara de vell trencanous? —preguntà Tom Smart, força estupefacte; tot i que ell simulava tenir la situació ben controlada.

»—Au, au, Tom —digué el vell cavaller—, aquesta no és manera d’adreçar-se a un moble de caoba espanyola massissa. Maleïtsiga, no podries tractar-me amb menys respecte si estigués xapada. —Quan el vell cavaller digué això, semblava tan furiós que Tom començà a espantar-se.

»—No volia tractar-vos amb manca de respecte, senyor —digué Tom, en un to molt més humil del que havia parlat al principi.

»—Entesos, entesos —digué el vell—, potser no… potser no. Tom…

»—Senyor…

»—Ho sé tot de tu, Tom; tot. Ets molt pobre, Tom.

»—És veritat —digué Tom Smart—. Però com ho heu pogut saber?

»—Això tant se val —digué el vell cavaller—; t’agrada massa el ponx, Tom.

»Tom Smart estava a punt de protestar que no n’havia tastat una gota des del seu últim aniversari, però quan els seus ulls trobaren els del vell cavaller, se’l veia tan assabentat que Tom enrogí i restà en silenci.

»—Tom —digué el vell cavaller—, la vídua és una dona magnífica… extraordinària… eh, Tom? —Ara el vell corrugà els ulls, aixecà una de les potes malmeses i adoptà un aire tan desagradablement amorós, que Tom sentí força repugnància per la frivolitat del seu comportament… a la seva edat, a més!—. Sóc el seu guardià, Tom —continuà el vell cavaller.

»—Sí? —preguntà Tom Smart.

»—Coneixia la seva mare, Tom —digué el vell—: i la seva àvia. N’estava molt, de mi… em va fer aquesta armilla, Tom.

»—Ah, sí? —digué Tom Smart.

»—I aquestes sabates —afegí el vell, aixecant un dels embolcalls vermells de tela—; però no ho diguis a ningú, Tom. No m’agradaria que se sabés que estava tan unida a mi. Podria ocasionar algun disgust a la família. —Quan el vell bergant digué això, semblava tan extremament impertinent, que, tal com declarà més endavant Tom Smart, s’hi podria haver assegut a sobre sense remordiment.

»—Vaig ser un gran favorit entre les dones del meu temps, Tom —digué el disbauxat vell—; centenars de dones belles han segut a la meva falda durant hores seguides. Què en penses d’això, bergant, eh! —El vell cavaller es disposava a referir altres proeses de la seva joventut, quan tingué un atac tan violent de cruixits que fou incapaç de continuar.

»“Ja t’està bé, vell”, pensà Tom Smart; però no va dir res.

»—Ah! —digué el vell—. Ara això em preocupa molt. Em faig vell, Tom, i he perdut gairebé tots els barrots. Em van fer una operació, a més… una petita peça clavada al respatller… i ho vaig trobar tot un tràngol, Tom.

»—Imagino que sí, senyor —digué Tom Smart.

»—De totes maneres —prosseguí el vell cavaller—, aquest no és el tema. Tom! Vull que et casis amb la vídua.

»—Jo, senyor! —digué Tom.

»—Tu —digué el vell cavaller.

»—Beneïts siguin els vostres reverends cabells… —exclamà Tom (li quedava una mica de clin escampat)— beneïts siguin els vostres reverends cabells, ella no em voldria pas. —I Tom sospirà involuntàriament, en pensar en el bar.

»—No? —digué fermament el vell cavaller.

»—No, no —digué Tom—; hi ha algú altre. Un home alt… remaleïdament alt… amb patilles negres.

»—Tom —digué el vell cavaller—, ella mai no l’acceptarà.

»—No? —digué Tom—. Si fóssiu al bar, vell senyor, ho veuríeu diferent.

»—Bah, bah —digué el vell cavaller—. Ho sé tot.

»—Sobre què? —digué Tom.

»—Els petons darrere de la porta, i tota aquesta mena de coses, Tom —digué el vell cavaller. I féu una altra mirada impúdica, que posà Tom de molt mal humor, perquè com tots sabeu, senyors, sentir un vell, que hauria de saber el que li convé, parlar d’aquestes coses, és molt desagradable… no hi ha res que ho sigui més.

»—Ho sé tot, Tom —digué el vell cavaller—. Ho vaig veure molt sovint en el meu temps, Tom, entre més persones del que m’agradaria esmentar-te; però tot s’acabava aquí, al capdavall.

»—Deveu haver vist algunes coses estranyes —digué Tom, amb una mirada de curiositat.

»—Ja ho pots ben dir, Tom —respongué el vell, amb una picada d’ullet molt complicada—. Sóc l’últim de la meva família, Tom —prosseguí el vell cavaller, amb un sospir malenconiós.

»—En teníeu molta? —preguntà Tom Smart.

»—Érem dotze, Tom —contestà el vell—; exemplars magnífics, amb el respatller recte, bonics, que feien goig de veure. Res dels vostres avortons moderns… totes amb braços i tan ben polides, tot i que no m’escau dir-ho, que t’hauria alegrat el cor de veure-ho.

»—I què se n’ha fet de les altres, senyor? —preguntà Tom Smart.

»El vell cavaller es passà el colze pels ulls mentre responia:

»—Desaparegudes, Tom, desaparegudes. Vam fer un gran servei, Tom, i no totes tenien la meva constitució. Van agafar reuma a les potes i als braços, i van anar a parar a cuines i altres hospitals; i una d’elles, de tant temps de servei dur, va perdre decididament el seny… es va tornar tan boja que es van veure obligats a cremar-la. Espantós, Tom.

»—Terrible! —digué Tom Smart.

»El vell s’aturà uns minuts, aparentment lluitant amb els seus sentiments d’emoció, i encabat digué:

»—De totes maneres, Tom, em desvio del tema. Aquest home alt, Tom, és un desvergonyit aventurer. En el moment que es casés amb la vídua, vendria tots els mobles i fugiria. Quina seria la conseqüència? Ella quedaria abandonada i reduïda a la ruïna i jo em moriria de fred a la botiga d’algun agent.

»—Sí, però…

»—No m’interrompis —digué el vell cavaller—. De tu, Tom, en tinc una opinió molt diferent; perquè sé prou bé que una vegada t’instal·lessis en una taverna, mai no la deixaries, mentre hi hagués alguna cosa per beure entre les parets.

»—Em complau la vostra bona opinió, senyor —digué Tom Smart.

»—Per tant —continuà el vell cavaller, en un to dictatorial—, tu et quedaràs amb ella, no pas ell.

»—Què ho impedirà? —digué àvidament Tom Smart.

»—Aquesta revelació —respongué el vell cavaller—; ell ja està casat.

»—Com puc demostrar-ho? —preguntà Tom, mig saltant del llit.

»El vell separà el braç del costat, i després d’assenyalar un dels armaris de roure, el tornà a col·locar immediatament en la seva antiga posició.

»—Poc es pensa ell —digué el vell cavaller—, que a la butxaca de mà dreta d’uns pantalons que hi ha en aquell armari, s’hi ha deixat una carta, suplicant-li que torni amb la seva desconsolada esposa, amb sis… escolta’m bé, Tom… sis criatures i totes petites.

»En pronunciar solemnement el vell cavaller aquestes paraules, els seus trets es feren cada vegada menys precisos i la seva figura més vaga. Un tel recobrí els ulls de Tom Smart. El vell semblà fondre’s gradualment en la cadira, l’armilla de damassè es difuminà en un coixí, les sabatilles vermelles quedaren reduïdes a bossetes vermelles de tela. La llum s’apagà a poc a poc, i Tom Smart tornà a caure al coixí i s’adormí.

»El matí despertà Tom del son letàrgic en què havia caigut en desaparèixer el vell. S’incorporà al llit i durant uns minuts s’esforçà debades a recordar els esdeveniments de la nit anterior. De sobte li vingueren al cap tots de cop. Mirà la cadira; era un moble fantàstic, d’aspecte tenebrós, certament, però hauria calgut una imaginació considerablement activa i desperta, per descobrir qualsevol semblança entre ella i un vell.

»—Com estàs, vell amic? —preguntà Tom. Se sentia més agosarat a la claror de dia… a la majoria dels homes els passa.

»La cadira restà immòbil i no badà boca.

»—Quin desastre de matí —provà Tom. No. No hi havia manera que la cadira seguís la conversa.

»—Quin armari em vas assenyalar?… Això m’ho pots dir —féu Tom. Ni una punyetera paraula, senyors, no volia dir la cadira.

»—No costa gaire obrir-lo, en qualsevol cas —digué Tom, sortint del llit molt lentament. Anà fins a un dels armaris. La clau era al pany; hi donà la volta i obrí la porta. Hi havia uns pantalons. Ficà la mà a la butxaca i en tragué una carta idèntica a la que el vell cavaller havia descrit!

»—Quina cosa més estranya —digué Tom Smart, mirant primer la cadira, després l’armari, després la carta i després una altra vegada la cadira—. Molt estranya —continuà. Però, com que no hi havia res enlloc que pogués rebaixar l’estranyesa, va pensar que també podria vestir-se i enllestir de seguida l’assumpte de l’home alt… això acabaria amb el seu sofriment.

»Tom inspeccionà les habitacions per on passà, anant cap a baix, amb l’ull escrutador d’un propietari; pensant que no era pas impossible que, abans que passés gaire temps, elles i el seu contingut fossin de la seva propietat. L’home alt era dret a l’acollidor bar, amb les mans al darrere, ben còmode. Somrigué distret cap a Tom. Un observador casual podria haver suposat que ho feia només per ensenyar les dents blanques; però Tom Smart pensà que una consciència de triomf passava pel lloc on hi hauria hagut d’haver el cervell de l’home alt, si n’hagués tingut. Tom se’n rigué a la cara; i cridà la mestressa.

»—Bon dia, senyora —digué Tom Smart, tancant la porta del salonet en entrar la vídua.

»—Bon dia, senyor —digué la vídua—. Què prendrà per esmorzar, senyor?

»Tom pensava com hauria d’abordar el tema, i per això no féu cap resposta.

»—Hi ha un pernil molt bo —proposà la vídua—, i una au freda amb llard. Vol que que l’hi faci portar, senyor?

»Aquestes paraules desvetllaren Tom de les seves reflexions. La seva admiració per la vídua augmentava quan aquesta parlava. Sol·lícita criatura! Còmoda proveïdora!

»—Qui és aquell cavaller del bar, senyora? —preguntà Tom.

»—Es diu Jinkins, senyor —respongué la vídua, ruboritzant-se una mica.

»—És un home alt —digué Tom.

»—Un home magnífic, senyor —respongué la vídua—, i un cavaller molt simpàtic.

»—Ah! —digué Tom.

»—Voleu alguna cosa més, senyor?— preguntà la vídua, bastant desconcertada per les maneres de Tom.

»—Sí, esclar —digué Tom—. Benvolguda senyora, tindreu l’amabilitat de seure un moment?

»La vídua semblava molt sorpresa, però s’assegué, i Tom també s’assegué al seu costat, a prop. No sé com va passar, cavallers… de fet l’oncle solia explicar-me que Tom Smart va dir que ell tampoc no sabia com havia passat… però d’una manera o altra el palmell de la mà de Tom caigué sobre la part posterior de la mà de la vídua, i hi restà mentre parlava.

»—Benvolguda senyora —digué Tom Smart… sempre havia tingut un gran concepte de l’amabilitat—. Benvolguda senyora, mereixeu un marit excel·lent… de veritat que sí.

»—Caram, senyor! —digué la vídua. No és estrany; la manera de Tom d’encetar la conversa era bastant insòlita, per no dir sorprenent; calia prendre en consideració el fet que la nit anterior no li hagués posat els ulls a sobre en cap moment—. Caram, senyor!

»—Trobo molt malament adular, benvolguda senyora —digué Tom Smart—. Mereixeu un marit admirable, i sigui qui sigui, serà un home molt afortunat. —Quan Tom digué això, els seus ulls s’apartaren involuntàriament del rostre de la vídua cap a les comoditats del seu voltant.

»La vídua semblava més desconcertada que mai, i féu un esforç per aixecar-se. Tom li estrenyé suaument la mà, com per retenir-la, i ella continuà asseguda. Les vídues, cavallers, generalment no són gens espantadisses, tal com solia dir l’oncle.

»—Podeu estar segur que em complau la vostra bona opinió, senyor —digué la rodanxona mestressa, mig enriolada—; i si mai em tornés a casar…

»—Si… —digué Tom Smart, mirant-la molt subtilment per l’angle dret del seu ull esquerre—. Si…

»—Bé —digué la vídua, aquesta vegada rient francament—, quan ho faci, espero tenir un marit tan bo com descriviu.

»—És a dir, Jinkins —digué Tom.

»—Caram, senyor! —exclamà la vídua.

»—Ah, no em digueu —prosseguí Tom—, el conec.

»—Estic segura que ningú que el conegui, sap res dolent d’ell —digué la vídua, ofenent-se davant l’aire misteriós amb què Tom havia parlat.

»—Ehem! —féu Tom Smart.

»La vídua començà a pensar que era hora de plorar, i tragué el mocador i preguntà si Tom tenia ganes d’insultar-la, si considerava propi d’un cavaller difamar la reputació d’un altre cavaller a la seva esquena. Per què, si tenia alguna cosa a dir, no la deia a l’home, com un home, en comptes d’aterrir una pobra dona feble d’aquella manera? I així anar fent.

»—L’hi diré prou ràpid —digué Tom—, només vull que primer ho sentiu.

»—De què es tracta? —preguntà la vídua, mirant atentament el rostre de Tom.

»—Us deixaré ben parada —digué Tom, ficant-se la mà a la butxaca.

»—Si és que vol diners —digué la vídua—, ja ho sé, i no cal que patiu.

»—Bah, ximpleries, això no és res —contestà Tom Smart—. A mi també me’n calen, de diners. No és això.

»—Ah, vaja, de què es deu tractar? —exclamà la pobra vídua.

»—No us espanteu —digué Tom Smart. Tragué lentament la carta i la desplegà—. No xisclareu? —digué Tom, vacil·lant.

»—No, no —respongué la vídua—; deixeu-me-la veure.

»—No us desmaiareu, ni cap d’aquelles ximpleries? —preguntà Tom.

»—No, no —respongué apressadament la vídua.

»—I no corregueu a esbatussar-lo —digué Tom—; perquè ja ho faré jo, això. Seria millor que no féssiu esforços.

»—Bé, bé —digué la vídua—, a veure.

»—Entesos —respongué Tom Smart; i, amb aquestes paraules, col·locà la carta a la mà de la vídua.

»Cavallers, he sentit dir al meu oncle que Tom Smart deia que les lamentacions de la vídua quan sentí la revelació haurien traspassat un cor de pedra. El de Tom era certament molt tendre, però van traspassar-lo, fins al mateix nucli. La vídua oscil·lava endavant i enrere i es retorçava les mans.

»—Ah, quin engany i quina vilesa, aquell home! —deia la vídua.

»—Espantós, benvolguda senyora; però tranquil·litzeu-vos —digué Tom Smart.

»—Ah, no puc tranquil·litzar-me —xisclava la vídua—. Mai trobaré ningú més a qui pugui estimar tant!

»—I tant que sí, estimada —digué Tom Smart, deixant caure un xàfec de llàgrimes de la mida més gran, de compassió per les desgràcies de la vídua. Tom Smart, amb la força de la seva compassió, havia posat el braç al voltant de la cintura de la vídua; i la vídua, en una passió de dolor, havia agafat la mà de Tom. Aixecà la mirada cap al rostre de Tom i somrigué a través de les seves llàgrimes. Tom abaixà els ulls cap als d’ella, i somrigué a través de les seves.

»Mai vaig poder esbrinar, cavallers, si Tom va besar o no va besar la vídua en aquell moment particular. Ell solia dir a l’oncle que no, però jo tinc els meus dubtes al respecte. Entre nosaltres, cavallers, diria que sí.

»En tot cas, mitja hora més tard Tom clavà una puntada a aquell home tan alt a la porta de davant, i es casà amb la vídua al cap d’un mes. I solia conduir pel país, amb la calessa de color argila de rodes vermelles, i l’esquerpa euga de pas ràpid, fins que va deixar córrer els negocis molts anys després i anà a França amb la seva dona; i llavors la casa antiga fou aterrada».

Aquí s’acaba la història.

—Em permetreu que us demani —digué el curiós vell—, què se’n va fer de la cadira?

—Doncs —respongué el captaire amb un ull—, que es van fixar que cruixia molt el dia del casament; però Tom Smart no podia dir del cert si era de plaer o de malaltia corporal. Més aviat pensà que era això segon, però, perquè mai va tornar a parlar.

—Tothom es creia la història, oi? —digué l’home carabrut, tornant a omplir la pipa.

—Excepte els enemics de Tom —respongué el captaire—. Alguns van dir que Tom s’ho havia inventat tot; i altres van dir que estava borratxo i s’ho havia imaginat, i que s’havia equivocat de pantalons abans d’anar-se’n al llit. Però ningú en va fer mai cas.

—Tom Smart deia que tot era cert?

—Fins a l’última paraula.

—I el vostre oncle?

—Fins a l’última lletra.

—Devien ser molt simpàtics, tant l’un com l’altre —digué l’home carabrut.

—Sí que ho eren —respongué el captaire—; simpatiquíssims.





XV

En el qual es dóna un fidel retrat

de dues eminents persones;

i una acurada descripció d’un esmorzar públic

a casa seva i als seus terrenys:

esmorzar públic que du al reconeixement

d’una antiga coneixença,

i al començament d’un altre capítol.


La consciència del senyor Pickwick li havia estat retraient una mica el seu recent abandó dels amics del Peacock; i justament estava a punt d’anar a buscar-los, el tercer matí després del final de les eleccions, quan el seu fidel ajudant de cambra li posà a la mà una targeta la següent inscripció gravada:



Senyora de Leo Hunter

El cau. EATANSWILL.



—Persona esperant —digué Sam, epigramàticament.

—Aquesta persona demana per mi, Sam? —preguntà el senyor Pickwick.

—Ell demana per vós en concret; i ningú més farà el fet, com va dir el secretari privat del diable quan va anar a buscar el doctor Faust —respongué el senyor Weller.

—Ell. És un cavaller? —digué el senyor Pickwick.

—Si no ho és, és una imitació molt bona —respongué el senyor Weller.

—Però això és la targeta d’una senyora —digué el senyor Pickwick.

—Que m’ha donat un cavaller, en qualsevol cas —respongué Sam—, i està esperant al saló… ha dit que esperaria tot el dia, abans que no veure-us.

El senyor Pickwick, en sentir aquesta resolució, baixà al saló, on seia un home greu, que en entrar ell s’aixecà de cop i digué, amb aire de profund respecte:

—El senyor Pickwick, suposo.

—El mateix.

—Permeteu-me, senyor, l’honor d’encaixar la vostra mà. Permeteu-me, senyor, que us l’estrenyi —digué l’home greu.

—Esclar —digué el senyor Pickwick. El desconegut va estrènyer la mà estesa, i llavors continuà:

—Hem sentit parlar de la vostra fama, senyor. L’enrenou de la vostra discussió sobre antiguitats ha arribat a les orelles de la senyora de Leo Hunter… la meva muller, senyor; sóc el senyor Leo Hunter. —El desconegut féu una pausa, com si esperés que el senyor Pickwick quedés esbalaït per aquella revelació; però veient que restava perfectament calmat, prosseguí:

—La meva muller… la senyora de Leo Hunter… s’enorgulleix de comptar entre les seves coneixences tots aquells que s’han fet cèlebres amb les seves obres i talents. Permeteu-me, senyor, col·locar en una part visible de la llista el nom del senyor Pickwick, i els seus germans membres del club que porta el seu nom.

—Em farà extremament feliç fer coneixença amb una dama així, senyor —respongué el senyor Pickwick.

—Així serà, senyor —digué l’home greu—. Demà al matí, senyor, fem un esmorzar públic… una fête champêtre… per a un gran nombre d’aquells que s’han fet cèlebres amb les seves obres i talents. Permeteu a la senyora Leo Hunter, senyor, tenir la satisfacció de veure-us al Cau.

—Amb molt de gust —respongué el senyor Pickwick.

—La senyora de Leo Hunter fa molts d’aquests esmorzars, senyor… —continuà la nova coneixença— «banquets de la raó», senyor, «i dolls d’esperit», com va observar amb emotivitat i originalitat algú que va escriure un sonet a la senyora de Leo Hunter sobre els seus esmorzars.

—Ell també era cèlebre per les seves obres i talents? —preguntà el senyor Pickwick.

—Sí, senyor —respongué l’home greu—, totes les coneixences de la senyora de Leo Hunter ho són; és la seva ambició, senyor, no tenir cap altra coneixença.

—És una ambició molt noble —lloà el senyor Pickwick.

—Quan informi la senyora de Leo Hunter que aquest comentari ha sortit dels vostres llavis, senyor, estarà orgullosíssima —digué l’home greu—. Teniu un cavaller al vostre seguici que ha produït alguns bells petits poemes, segons crec, senyor.

—El meu amic el senyor Snodgrass té un gran gust per a la poesia —respongué el senyor Pickwick.

—Igual que la senyora de Leo Hunter, senyor. Li cau la bava per la poesia, senyor. L’adora; puc dir que tota la seva ànima i ment estan lligades i enllaçades amb la poesia. Ella mateixa ha produït algunes peces delicioses, senyor. Potser coneixeu la seva «Oda a una granota moribunda», senyor.

—No ho crec —digué el senyor Pickwick.

—Em deixeu astorat, senyor —digué el senyor Leo Hunter—. Va produir una enorme sensació. Anava signat amb una «P» i vuit estrelles, i va aparèixer originàriament en una Revista de Senyores. Començava:


Puc veure’t panteixar, ajaguda.

Bocaterrosa, sense sospirar.

Puc veure’t morir impassible.

Sobre un tronc.

Granota moribunda!



—Que bonic! —exclamà el senyor Pickwick.

—Magnífic —digué el senyor Leo Hunter—; tan senzill!

—Molt —digué el senyor Pickwick.

—La següent estrofa encara és més commovedora. Voleu que la repeteixi?

—Sisplau —respongué el senyor Pickwick.

—Fa així —digué l’home greu, encara més greument.


Digues si diables en forma de nois.

Amb crits salvatges, i soroll brutal.

T’han arrencat de les alegries del bassal.

Amb un gos.

Granota moribunda!



—Bellament expressat —digué el senyor Pickwick.

—No té pèrdua, senyor —declarà el senyor Leo Hunter—; però ja el sentireu repetir a la senyora de Leo Hunter. Ella hi pot fer justícia, senyor. El repetirà, caracteritzada, senyor, demà al matí.

—Caracteritzada!

—Com a Minerva. Però me n’havia oblidat… és un déjeuner de disfresses.

—Vaja —lamentà el senyor Pickwick, fent un cop d’ull a la seva pròpia figura— no tinc manera de…

—Que no podeu, senyor; que no podeu! —exclamà el senyor Leo Hunter—. Solomon Lucas, el jueu de High Street, té milers de disfresses. Considereu, senyor, quants personatges apropiats teniu oberts per a la vostra selecció. Plató, Zenó, Epicur, Pitàgores… tots fundadors de clubs.

—Ja ho sé —digué el senyor Pickwick—; però com que no puc entrar en competició amb aquells grans homes, no puc presumir de portar les seves disfresses.

L’home greu rumià profundament durant uns segons i encabat digué:

—Ben pensat, senyor, no sé si no proporcionaria a la senyora Leo Hunter un plaer més gran, que els seus convidats veiessin un cavaller de la vostra celebritat amb la seva pròpia disfressa, més que no pas una d’assumida. Puc atrevir-me a prometre una excepció en el vostre cas, senyor… sí, estic totalment segur que, en nom de la senyora de Leo Hunter, puc atrevir-me a fer-ho.

—En aquest cas —digué el senyor Pickwick—, serà per a mi un gran plaer venir.

—Però us faig perdre el temps, senyor —digué l’home greu, com si de sobte se’n recordés—. Conec el seu valor, senyor. No us retindré més. Puc dir a la senyora de Leo Hunter, doncs, que pot comptar amb vós i els vostres distingits amics? Bon dia, senyor, estic orgullós d’haver contemplat un personatge tan eminent… ni una passa, senyor; ni una paraula —i sense donar al senyor Pickwick temps per protestar o refusar, el senyor Leo Hunter sortí greument.

El senyor Pickwick agafà el barret i es dirigí cap al Peacock, però el senyor Winkle ja hi havia comunicat la notícia del ball de disfresses abans que ell.

—La senyora Pott hi va —foren les primeres paraules amb què saludà el seu guia.

—Sí? —digué el senyor Pickwick.

—Com a Apol·lo —respongué Winkle—. Però Pott posa objeccions a la túnica.

—Fa bé. Fa molt bé —digué emfàticament el senyor Pickwick.

—Sí; per això es posarà un vestit de setí blanc amb lluentons daurats.

—Amb prou feines sabran què representa; oi? —preguntà el senyor Snodgrass.

—Naturalment que sí —respongué el senyor Winkle, indignat—. Veuran la lira, no?

—És veritat; me n’havia oblidat —digué el senyor Snodgrass.

—Jo aniré de bandit —intervingué el senyor Tupman.

—Què! —digué el senyor Pickwick, amb un brusc sobresalt.

—De bandit —repetí blanament el senyor Tupman.

—No voldreu pas dir… —féu el senyor Pickwick, mirant el seu amic amb augusta severitat— no voldreu pas dir, senyor Tupman, que teniu la intenció de posar-vos una jaqueta verda de vellut, amb faldó de dues polzades?

—Aquesta és la meva intenció, senyor —respongué ferventment el senyor Tupman—. I per què no, senyor?

—Perquè… —digué el senyor Pickwick, considerablement agitat— perquè sou massa vell, senyor.

—Massa vell! —exclamà el senyor Tupman.

—I si us calen més objeccions —continuà el senyor Pickwick—, esteu massa gras, senyor.

—Senyor —digué el senyor Tupman, amb la cara banyada per una lluïssor carmesí—, això és un insult.

—Senyor —respongué el senyor Pickwick, amb el mateix to—, no és ni la meitat d’insultant per a vós, del que seria per a mi la vostra aparició en presència meva amb una jaqueta verda de vellut i faldó de dues polzades.

—Senyor —digué el senyor Tupman—, sou un roí.

—Senyor —digué el senyor Pickwick—, vós un altre!

El senyor Tupman avançà una o dues passes i mirà el senyor Pickwick traient foc pels queixals. El senyor Pickwick tornà la mirada furibunda, concentrada en un focus gràcies a les seves ulleres, i mussità un temerari desafiament. El senyor Snodgrass i el senyor Winkle s’ho miraven, petrificats en contemplar una escena semblant entre dos homes com aquells.

—Senyor —féu el senyor Tupman, després d’una breu pausa, parlant en veu baixa i profunda—, m’heu tractat de vell.

—Sí —respongué el senyor Pickwick.

—I de gras.

—Reitero l’acusació.

—I de roí.

—Ho sou!

Es produí una pausa temible.

—La meva estima per la vostra persona, senyor —digué el senyor Tupman, parlant amb una veu trèmula d’emoció, i embotint-se els punys de la camisa mentre ho feia—, és gran… molt gran… però sobre aquesta persona, haig de prendre’m una venjança sumària.

—Vinga, va! —respongué el senyor Pickwick. Estimulat per l’emocionant naturalesa del diàleg, aquell home heroic es posà efectivament en una posició de paralític, que els dos espectadors prengueren confiadament per una postura de defensa.

—Què! —exclamà el senyor Snodgrass, recuperant de sobte la parla, de la qual l’astorament intens l’havia privat, i abalançant-se entre tots dos, amb el risc imminent de rebre una trompada de cadascun a la templa—. Què! Senyor Pickwick, amb els ulls del món observant-vos! Senyor Tupman! Que, en comú amb tots nosaltres, extreu la glòria del seu nom immortal! Quina vergonya, cavallers; quina vergonya.

Les insòlites línies que la passió momentània havia traçat en el front clar i franc del senyor Pickwick es fongueren gradualment mentre el seu jove amic parlava, com les marques d’un llapis de grafit sota la influència difuminadora de la goma. El seu rostre havia tornat a assumir l’habitual expressió benigna, abans de concloure:

—M’he precipitat —digué el senyor Pickwick—, m’he precipitat molt. Tupman; la mà.

L’ombra fosca desaparegué del rostre del senyor Tupman, mentre agafava càlidament la mà del seu amic.

—Jo també m’he precipitat —féu.

—No, no —interrompé el senyor Pickwick—, ha estat culpa meva. Portareu la jaqueta de vellut verda?

—No, i ara —respongué el senyor Tupman.

—Feu-ho, per complaure’m —continuà el senyor Pickwick.

—Entesos, entesos —digué el senyor Tupman.

Acordaren per tant que el senyor Tupman, el senyor Winkle, i el senyor Snodgrass portarien tots disfresses. D’aquesta manera el senyor Pickwick es va veure empès per la mateixa calidesa dels seus propis bons sentiments a donar el seu consentiment a un fet del qual el seu millor criteri l’hauria fet desdir… difícilment es podria concebre una il·lustració més sorprenent del seu caràcter afable, encara que els esdeveniments consignats en aquestes pàgines haguessin estat totalment imaginaris.

El senyor Leo Hunter no havia exagerat els recursos del senyor Solomon Lucas. El seu vestuari era vast —molt vast— potser no estrictament clàssic, ni del tot nou, ni contenia cap peça feta precisament seguint la moda de cap edat ni període, però tot era més o menys adornat amb lluentons; i què hi pot haver de més bonic que els lluentons! Es pot objectar que no s’adapten gaire a la claror de dia, però tothom sap que lluirien si hi hagués llums; i res pot ser més evident que, si la gent fa balls de disfresses de dia, i els vestits no fan tant goig com farien de nit, la culpa és únicament de la gent que organitza els balls de disfresses, i en cap cas no es pot atribuir als lluentons. Aquell era el convincent raonament del senyor Solomon Lucas; i influïts per aitals arguments, el senyor Tupman, el senyor Winkle i el senyor Snodgrass decidiren abillar-se amb disfresses que el gust i l’experiència del senyor Solomon Lucas l’induïren a recomanar com admirablement escaients per a l’ocasió.

Llogaren un carruatge al Town Arms, per acomodar els pickwickians, i encarregaren una carrossa al mateix establiment, amb el propòsit de transportar el senyor i la senyora Pott a la propietat de la senyora de Leo Hunter, de la qual el senyor Pott, com a exquisit reconeixement d’haver rebut una invitació, ja havia augurat confiadament a la Gazeta d’Eatanswill que «presentaria una escena de variat i deliciós encís… un sorprenent esclat de bellesa i talent… una manifestació abundant i pròdiga d’hospitalitat… sobretot, un grau d’esplendor matisat pel gust més exquisit; i adornament refinat amb perfecta harmonia i el bon compliment més sobri… comparat amb el qual, la sumptuositat de faula del món de la fantasia oriental semblaria vestida amb colors foscos i llòbregs, com ho deu ser la ment de l’ésser esplenètic i efeminat que podria presumir de corrompre amb el verí de la seva enveja, els preparatius fets per la virtuosa i altament distingida dama al santuari de la qual es retia aquest humil tribut d’admiració». Això últim era un fragment de sarcasme mordaç contra l’Independent, que, com a conseqüència de no haver-hi estat convidat, intentava, ja feia quatre números, fer mofa de tot plegat, en el seu cos de lletra més gran i amb tots els adjectius en majúscules.

Arribà el matí: era una visió plaent contemplar el senyor Tupman perfectament disfressat de bandoler, amb una jaqueta molt estreta a l’esquena i les espatlles que semblava un coixinet d’agulles, la part superior de les cames revestida amb pantalons curts de vellut i la part inferior embolcallada amb els complicats embenats que agraden tant a tots els bandolers. Resultava agradable veure el seu rostre franc, receptiu i ingenu, emmascarat i amb un bon bigoti, mirant per un coll de camisa obert; i contemplar el barret de pa de sucre, decorat amb cintes de tots colors, que es veia obligat a portar a la falda, ja que no se sabia de cap transport cobert que pogués encabir algú que el dugués posat entre el cap i el sostre. Igualment graciós i simpàtic era l’aspecte del senyor Snodgrass amb pantalonets de setí blau i capa, malles blanques de seda, sabates i casc grec, que com tothom sap (i si no tothom ho sap, el senyor Solomon Lucas sí) era l’autèntica vestimenta diària d’un trobador, des de les edats més remotes fins a l’època de la seva desaparició final de la faç de la terra. Tot això era agradable, però no era res comparat amb la cridòria del populatxo quan el carruatge aparcà, darrere de la carrossa del senyor Pott, a la porta de casa del senyor Pott, porta que s’obrí i mostrà el gran Pott equipat com un oficial de justícia rus, amb un knut enorme a la mà… representatiu del gran poder de la Gazeta d’Eatanswill, i els temibles assots que dedicava als transgressors públics.

—Bravo! —cridaren el senyor Tupman i el senyor Snodgrass des del passadís, quan contemplaren l’al·legoria ambulant.

—Bravo! —se sentí exclamar al senyor Pickwick, des del passadís.

—Visca Pott! —cridava el populatxo. Enmig d’aquestes salutacions, el senyor Pott, somrient amb aquella mena de plàcida dignitat que bastava per donar fe que era conscient del seu poder, i que sabia com exercir-lo, pujà a la carrossa.

Llavors sortiren de la casa la senyora Pott, que s’hauria assemblat molt a Apol·lo si no hagués portat una túnica, conduïda pel senyor Winkle, que, amb la seva jaqueta vermell clar, no hauria pogut ser confós per res que no fos un esportista, si no hagués tingut la mateixa semblança a un carter general. Al darrere de tots venia el senyor Pickwick, a qui els nois aplaudiren tan fort com ningú, probablement per la impressió que les seves malles i polaines eren algun record de les edats fosques; i llavors els dos vehicles es dirigiren cap a casa de la senyora de Leo Hunter; el senyor Weller (que havia d’ajudar com a cambrer) anava al pescant d’aquell on seia el seu amo.

Cadascun dels homes, dones, nois, noies i bebès reunits per veure els visitants amb les seves disfresses, xisclaren de satisfacció i èxtasi quan el senyor Pickwick, amb el bandoler de bracet a una banda i el trobador a l’altra, passà solemnement per l’entrada. Mai s’havien sentit crits com els que saludaren els esforços del senyor Tupman per subjectar-se el barret de pa de sucre al cap, per tal d’entrar al jardí amb estil.

Els preparatius foren d’allò més encantadors; s’acompliren plenament els profètics auguris de Pott sobre la sumptuositat de la fantasia oriental, proporcionant alhora una contradicció suficient a les malignes declaracions del vil Independent. La propietat feia més d’un acre i quart d’extensió, i era plena de gent! Mai s’havia vist un esclat semblant de bellesa, moda i literatura. Hi havia la jove dama que «feia» la poesia a la GAZETA d’Eatanswill, vestida de sultana, repenjada del braç del jove cavaller que «feia» el departament de ressenyes, i que anava oportunament disfressat amb un uniforme de mariscal de camp… exceptuant les botes. Hi havia multituds de genis semblants, i qualsevol persona raonable hauria considerat un honor prou gran coneixe’ls. Però és que a més hi havia mitja dotzena de celebritats de Londres —autors, autèntics autors, que havien escrit llibres sencers i després els havien imprès— i aquí els podies veure, passejant, com homes normals, somrient i parlant —sí, i a més parlant de considerables ximpleries, sens dubte amb la benigna intenció de fer-se intel·ligibles a la gent vulgar del seu voltant. També hi havia una banda de música amb gorres de cartró; quatre cantants de qui-sap-on amb el vestit del seu país i una dotzena de cambrers llogats amb el vestit del seu país… un vestit molt brut, per cert. I sobretot, hi havia la senyora de Leo Hunter caracteritzada de Minerva, rebent els convidats i desbordant d’orgull i satisfacció davant la idea d’haver aplegat tants individus distingits.

—El senyor Pickwick, senyora —digué un criat, quan aquest cavaller s’apropà a la deessa que presidia l’acte, barret en mà, amb el bandoler i el trobador un a cada braç.

—Què! On! —exclamà la senyora Leo Hunter, aixecant-se de cop, en un èxtasi afectat de sorpresa.

—Aquí —digué el senyor Pickwick.

—És possible que de debò tingui la satisfacció de contemplar el senyor Pickwick en persona! —exclamà la senyora Leo Hunter.

—Ni més ni menys, senyora —respongué el senyor Pickwick, fent una reverència molt profunda—. Permeteu-me presentar els meus amics, el senyor Tupman… el senyor Winkle… el senyor Snodgrass… a l’autora de «La granota moribunda».

Molt poca gent a part d’aquells que ho han intentat, coneixen la dificultat de fer una reverència amb calçons verds de vellut, jaqueta estreta, i copalta; o amb pantalonets de setí blau i sedes blanques, o pantalons lligats als genolls i botes altes que no es van fer a la mida de l’usuari, i li han estat engiponades sense la més remota referència a les dimensions relatives d’ell mateix i del vestit. Mai s’havien vist contorsions com les del cos del senyor Tupman en els seus esforços per semblar natural i agraciat… mai s’havien vist postures tan inventives, com les que exhibien els seus amics disfressats.

—Senyor Pickwick —digué la senyora de Leo Hunter—, us haig de fer prometre que no us moureu del meu costat en tot el dia. Hi ha centenars de persones aquí que decididament us haig de presentar.

—Sou molt amable, senyora —respongué el senyor Pickwick.

—En primer lloc, aquí hi ha les meves nenes; gairebé les havia oblidades —digué Minerva, assenyalant distretament cap a un parell de crescudes joves dames, una de les quals devia tenir uns vint anys, i l’altra un any o dos més, vestides amb roba molt juvenil—. Si per fer-les semblar joves a elles, o a la seva mama, el senyor Pickwick no ens en informa clarament.

—Són molt boniques —digué el senyor Pickwick, quan les noies se n’anaven, després de la presentació.

—Són molt com la seva mama, senyor —intervingué el senyor Pott, majestuosament.

—Ah, trapella —exclamà la senyora de Leo Hunter, amb un cop de vano enjogassat al braç del director (Minerva amb un vano!).

—I ara, estimada senyora Hunter —digué el senyor Pott, pregoner de la vulgaritat al Cau—, prou sabeu que quan el vostre retrat va estar exposat a la Reial Acadèmia, l’any passat, tothom preguntava si era inspirat en vós o la vostra filla petita; perquè éreu tan semblants que no hi havia manera de veure la diferència entre vosaltres.

—Sí, però, encara que fos així, per què necessiteu repetir-ho, davant de desconeguts? —protestà la senyora de Leo Hunter, dedicant un altre cop al lleó dorment de la Gazeta d’Eatanswill.

—Comte, comte —xisclà la senyora de Leo Hunter a un individu amb grans patilles i uniforme estranger, que passava per allà.

—Ah! Em crideu? —preguntà el comte, reculant.

—Vull fer les presentacions de dues persones molt intel·ligents —digué la senyora Leo Hunter—. Senyor Pickwick, tinc un gran plaer de presentar-vos el comte Smorltork. —I afegí amb un murmuri apressat al senyor Pickwick—: El famós estranger… aplega materials per a la seva gran obra sobre Anglaterra… ehem!… Comte Smorltork, el senyor Pickwick.

El senyor Pickwick saludà el comte amb tota la veneració deguda a un home tan gran, i el comte tragué un joc de blocs.

—Què dieu, senyora Hunt? —preguntà el comte, somrient cortesament a la complaguda senyora Leo Hunter—. Pickwig, començat amb «p» de perruca, i acabat amb «g» de toga… tot el que porta un advocat, oi? Ara ho tinc… és això. —I el comte es disposava a entrar el senyor Pickwick en els seus blocs, com un cavaller de vestimenta llarga, que extreia el nom de la professió a què pertanyia, quan la senyora de Leo Hunter intervingué.

—No, no, comte —digué la dama—, Pickwick.

—Ah, ah, ja ho entenc —respongué el comte—. Peek… nom de pila; Weeks… cognom; bé, molt bé. Peek Weeks. Què tal, Weeks?

—Força bé, gràcies —respongué el senyor Pickwick, amb tota la seva afabilitat habitual—. Porteu molt temps a Anglaterra?

—Molt… temps molt… quinze dies… més.

—Us quedareu aquí gaire més?

—Una setmana.

—Tindreu molta feina —digué somrient el senyor Pickwick—, per recollir tots els materials que voleu en aquest temps.

—Eh, ja estan recollides —digué el comte.

—De debò! —digué el senyor Pickwick.

—Són aquí —afegí el comte, tocant-se significativament el front—. Gran llibre a casa… ple de notes… música, pintura, ciència, posia, poltica; totes coses.

—La paraula política, senyor —digué el senyor Pickwick—, comprèn per ella mateixa un difícil estudi de magnitud considerable.

—Ah! —digué el comte, tornant a treure els blocs—, molt bé… magnífiques paraules per començar un capítol. Capítol quaranta-set. Poltica. La paraula poltica sorprèn per ell mateix… —I el comentari del senyor Pickwick anà a parar als blocs del Comte Smorltork, amb tantes variacions i afegitons com suggerí l’exuberant imaginació del comte, o el seu coneixement imperfecte del llenguatge.

—Comte —digué la senyora Leo Hunter.

—Senyora Hunt —respongué el comte.

—Aquest és el senyor Snodgrass, amic del senyor Pickwick, i un poeta.

—Pareu —exclamà el comte, traient una vegada més els blocs—. Encapçalament, poesia… capítol, amics literaris… nom, Snowgrass; molt bé. Presentat a Snowgrass… gran poeta, amic de Peek Weeks… per la senyora Hunt, que va escriure altre dolç poema… com és aquell nom?… La garota… la garota tremebunda… molt bé… molt bé de debò. El comte guardà els blocs, i amb diverses inclinacions i agraïments s’allunyà, plenament convençut d’haver fet les més importants i valuoses addicions al seu cabal d’informació.

—Un home meravellós, el Comte Smorltork —comentà la senyora Leo Hunter.

—Un profund filòsof —digué el senyor Pott.

—Una persona de cap clar i de caràcter —afegí el senyor Snodgrass.

Un cor d’espectadors repetí el crit d’elogi del Comte Smorltork, bellugaren el cap sàviament, i exclamaren unànimement:

—Molt!

Com que l’entusiasme en favor del Comte Smorltork era molt alt, els seus elogis podrien haver durat fins al final de les celebracions, si els quatre cantants de qui-sap-on no s’haguessin alineat davant d’una petita pomera, per semblar pintorescos, i començaren a cantar les seves cançons nacionals, que no semblaven en absolut de difícil execució, donat que el gran secret semblava ser, que tres dels cantants de qui-sap-on havien de grunyir, mentre el quart udolava. Després de concloure aquesta interessant actuació enmig dels forts aplaudiments de tots els convidats, un noi procedí immediatament a embolicar-se amb els barrots d’una cadira, saltar per damunt, arrossegar-se per sota, caure amb ella, i fer de tot menys seure-hi, a formar una corbata amb les potes, lligar-se-la al coll i finalment a il·lustrar la facilitat amb què un ésser humà pot arribar a semblar un gripau magnificat —proeses que donaren gran plaer i satisfacció als espectadors reunits. Després d’allò, se sentí la veu de la senyora Pott refilar tènuement alguna cosa que la cortesia interpretà com una cançó, tot molt clàssic i estrictament en consonància, perquè Apol·lo fou un compositor i els compositors molt rarament poden cantar la seva pròpia música ni la de ningú altre, de fet. Això va venir seguit de la recitació per part de la senyora Leo Hunter de la seva famosíssima «Oda a una granota moribund», de la qual es va demanar un bis, i l’hi haurien fet repetir una segona vegada, si la major part dels convidats, que consideraven que ja tocava menjar una mica, no haguessin dit que era absolutament vergonyós aprofitar-se del bon caràcter de la senyora Hunter. Així doncs, tot i que la senyora de Leo Hunter manifestà la seva perfecta disposició a recitar una altra vegada l’oda, els seus amables i considerats amics no en van voler sentir parlar sota cap concepte; i un cop oberta la sala del refrigeri, tota la gent que ja hi havia estat abans hi féu cap amb tota promptitud, ja que la senyora Leo Hunter tenia per costum enviar targetes per a cent persones i encarregar esmorzar per a cinquanta, o en altres paraules alimentar només els autèntics lleons i deixar que els animalons més petits s’espavilessin sols.

—On és el senyor Pott? —preguntà la senyora de Leo Hunter, mentre col·locava les esmentades celebritats al seu voltant.

—Sóc aquí —digué el director, des de l’extrem més allunyat de la sala; molt més enllà de tota esperança d’aconseguir menjar, a no ser que l’amfitriona fes alguna cosa per ell.

—No voleu venir aquí?

—Ah, sisplau no us amoïneu per ell… —digué la senyora Pott, amb la veu més amable—. Us busqueu molts maldecaps innecessaris, senyora Hunter. Te’n sortiràs molt bé allí, oi, estimat?

—I tant… amor —respongué el dissortat Pott, amb un somriure sorrut. Ai las, el knut! El braç nerviós que l’empunyava amb una força tan gegantina sobre els personatges públics, quedava paralitzat sota la mirada de la imperiosa senyora Pott.

La senyora de Leo Hunter mirà exultant al seu voltant. El Comte Smorltork estava atrafegadíssim prenent notes del contingut dels plats; el senyor Tupman feia els honors de l’amanida de llagosta a diverses celebritats femenines, amb una gràcia que cap bandoler havia exhibit mai; el senyor Snodgrass, després de deixar enrere el jove cavaller que trinxava els llibres per a la Gazeta d’Eatanswill, estava ocupat en un apassionat debat amb la jove dama que feia la poesia; i el senyor Pickwick es feia agradable amb tothom. No semblava faltar res per fer complet el selecte cercle, quan el senyor Leo Hunter —la funció del qual, en aquestes ocasions, era estar-se als llindars i parlar amb la gent menys important— de sobte cridà:

—Estimada; aquí hi ha el senyor Charles Fitz-Marshall.

—Oh, vaja —digué la senyora de Leo Hunter—, amb quina impaciència l’esperava. Sisplau, deixeu passar el senyor Fitz-Marshall. Digues al senyor Fitz-Marshall, estimat, que vingui amb mi de seguida, que el renyaré per arribar tan tard.

—Vinc, benvolguda senyora —exclamà una veu—, tan ràpid com pugui… moltíssima gent… sala plena… és difícil… molt.

El ganivet i la forquilla del senyor Pickwick li caigueren de la mà. Mirà a l’altra banda de la taula el senyor Tupman, que havia deixat caure el ganivet i la forquilla, i semblava com si estigués a punt de caure a terra sense cap altre avís.

—Ah! —exclamà la veu, mentre el seu propietari s’obria pas entre els últims vint-i-cinc turcs, oficials, genets, i Carles Segons que quedaven entre ell i la taula—, bon planxat… patent de Baker… ni una arruga a la jaqueta, després de tantes masegades… podria haver «planxat la roba interior» mentre venia… ha! ha! No és mala idea, aquesta… una mica extravagant fer-te-la planxar quan la portes posada, tot i que… un procés molest… molt.

Amb aquestes paraules entretallades, un jove vestit d’oficial naval es dirigí cap a la taula i presentà als astorats pickwickians la forma i els trets idèntics del senyor Alfred Jingle.

El delinqüent amb prou feines havia tingut temps d’agafar la mà estesa de la senyora de Leo Hunter, quan els seus ulls trobaren les òrbites indignades del senyor Pickwick.

—Ei! —digué Jingle—. Me n’he oblidat del tot… sense instruccions al postilló… les dono de seguida… torno d’aquí a un moment.

—El criat o el senyor Hunter ho faran d’aquí a un moment, senyor Fitz-Marshall —digué la senyora de Leo Hunter.

—No, no… ho faré jo… no trigo gaire… aquí en un tres i no res —respongué Jingle. Amb aquestes paraules desaparegué entre la multitud.

—Em permetreu que us demani, senyora —digué l’agitat senyor Pickwick, aixecant-se del seient—, qui és aquell jove, i on resideix?

—És un cavaller amb fortuna, senyor Pickwick —respongué la senyora Leo Hunter—, que tinc moltes ganes de presentar-vos. El comte estarà encantat amb ell.

—Sí, sí —digué el senyor Pickwick precipitadament—. La seva residència…

—És a l’Angel de Bury, de moment.

—A Bury?

—A Bury St. Edmunds, a no gaires milles d’aquí. Però, ei, ei, senyor Pickwick, no ens deveu pas voler deixar; evidentment, senyor Pickwick, no deveu pas tenir intenció de marxar tan d’hora?

Però molt abans que la senyora Leo Hunter hagués acabat de parlar, el senyor Pickwick s’havia capbussat en la multitud i havia arribat al jardí, on s’hi reuní poc després el senyor Tupman, que havia seguit de prop el seu amic.

—No serveix de res —féu el senyor Tupman—. Se n’ha anat.

—Ja ho sé —replicà el senyor Pickwick—, i penso seguir-lo.

—Seguir-lo! On? —preguntà el senyor Tupman.

—A l’Angel de Bury —respongué el senyor Pickwick, parlant molt ràpid—. Aneu a saber a qui està enganyant, allí. Una vegada va enganyar un home respectable, i nosaltres en vam ser la causa innocent. No tornarà a fer-ho, si puc evitar-ho; el desemmascararé! Sam! On és el meu criat?

—Aquí el teniu, senyor —digué el senyor Weller, sortint d’un lloc retirat on havia estat ocupat degustant una ampolla de Madeira, que havia sostret de la taula d’esmorzar una hora o dues abans—. Aquí teniu el vostre criat, senyor. Orgullós del títol, com va dir l’esquelet vivent quan l’ensenyaven.

—Segueix-me ara mateix —ordenà el senyor Pickwick—. Tupman, si em quedo a Bury, podeu reunir-vos-hi amb mi, quan escrigui. Fins llavors, adéu!

Les protestes foren inútils. El senyor Pickwick estava enfadat, i havia pres una decisió. El senyor Tupman tornà amb els seus companys; i al cap d’una altra hora havia ofegat tot record present del senyor Alfred Jingle, o senyor Charles Fitz-Marshall, en una estimulant quadrilla i una ampolla de xampany. A aquella hora, el senyor Pickwick i Sam Weller, enfilats a l’exterior d’una diligència, retallaven a cada minut la distància entre ells i l’antiga ciutat de Bury St. Edmunds.





XVI

Massa ple d’aventures per descriure’l breument.


No hi ha en tot l’any cap mes en què la natura tingui un aspecte més bell que durant el mes d’agost. La primavera té moltes belleses, i el maig és un mes fresc i radiant, però els encants d’aquesta època de l’any queden realçats pel seu contrast amb l’estació d’hivern. L’agost no gaudeix d’aquest avantatge. Arriba quan ja no recordem res més que cels clars, camps verds i flors oloroses, quan el record de la neu, el gel i els vents desolats s’ha fos de les nostres ments tan completament com ells han desaparegut de la terra —i tanmateix quin temps tan agradable! Als vergers i als bladars hi ha xivarri de gent enfeinada; els arbres es vinclen sota els penjolls compactes d’exquisida fruita que arqueja les seves branques fins a terra; i el cereal, aplegat en elegants garbes, o gronxant-se amb cada lleugera alenada que hi bufa per sobre, com si festegés la falç, tenyeix el paisatge d’un color daurat. Una suavitat melosa sembla planar damunt de tota la terra; la influència de l’estació sembla estendre’s al mateix carruatge, el lent moviment del qual a través del camp ben segat és perceptible només per a l’ull, però no destorba l’oïda amb cap so aspre.

Quan el carruatge passa veloç pel costat dels camps i vergers que voregen la carretera, grups de dones i infants, apilant la fruita en garbells, o recollint les espigues escampades de cereal, aturen un instant la seva tasca, i protegint la cara colrada pel sol amb una mà encara més bronzejada, contemplen els passatgers amb ulls curiosos, mentre algun marrec robust, massa petit per treballar, però massa entremaliat per deixar-lo a casa, s’enfila pel costat del cove on l’han col·locat per seguretat, pica de peus i xiscla de satisfacció. El segador atura el seu treball i resta de braços plegats, mirant el vehicle que roda enllà; i els toscos cavalls de carro dediquen un cop d’ull ensonyat a l’elegant tir del carruatge, que diu tan clarament com pot dir una mirada de cavall: «Molt bonic de mirar, però al capdavall avançar lentament damunt d’un camp pesant és millor que una feina intensa com aquesta, sobre una carretera polsegosa». Fas una mirada enrere, quan gires per un revolt de la carretera. Dones i infants han reprès la tasca; el segador s’inclina novament cap a la feina; els cavalls dels carros han continuat endavant; tot està una altra vegada en moviment. La influència d’un escenari com aquest no va passar per alt a la ment ben regulada del senyor Pickwick. Absort en la resolució que havia format de desemmascarar l’autèntic personatge de l’infame Jingle, en qualsevol indret on pogués tramar els seus fraudulents designis, seia al principi taciturn i contemplatiu, cavil·lant sobre els millors mitjans per assolir el seu propòsit. Gradualment la seva atenció va deixar-se atreure pels objectes del voltant; i finalment trobà tant de gaudi en el viatge, com si l’hagués emprès per la raó més plaent del món.

—Una vista encantadora, Sam —comentà el senyor Pickwick.

—Molt millor que veure xumineies, senyor —respongué el senyor Weller, tocant-se el barret.

—Suposo que amb prou feines has vist altra cosa que xemeneies, maons i argamassa durant tota la vida, Sam —digué el senyor Pickwick, somrient.

—No sempre he fet de cirabotes, senyor —digué el senyor Weller, brandant el cap—. Temps enrere havia anat amb un carreter.

—Quan va ser això? —preguntà el senyor Pickwick.

—Quan em van deixar al món amb una mà al davant i l’altra al darrere, perquè jugués a saltar i parar amb els problemes —respongué Sam—. Vaig fer de mosso de traginer; després de mosso de carreter, després d’ajudant, després de cirabotes. Ara sóc el criat d’un cavaller. I potser també seré un cavaller un dia d’aquests, amb una pipa a la boca i una glorieta al jardí de darrere. Qui sap? No seria pas jo qui em sorprengués.

—Ets tot un filòsof, Sam —digué el senyor Pickwick.

—Em sembla que em ve de família, senyor —respongué el senyor Weller—. El pare ara s’hi ha tornat força. Si la meva madrastra el treu de polleguera, ell xiula. Ella agafa un atac de ràbia i li trenca la pipa; ell surt i se’n compra una altra. Llavors ella xiscla molt fort, es posa histèrica; ell fuma ben còmodament fins que li passa. Això és filosofia, senyor, oi?

—N’és un substitut molt bo, si més no —respongué el senyor Pickwick, rient—. Et devia ser d’un gran servei, amb una vida tan embolicada, Sam.

—Servei, senyor —exclamà Sam—. Ja ho podeu ben dir. Després de fugir del traginer, i abans de començar amb el carreter, vaig viure quinze dies en un allotjament sense mobles.

—En un allotjament sense mobles? —preguntà el senyor Pickwick.

—Sí… els arcs secs del Pont de Waterloo. Un lloc magnífic per dormir… a deu minuts a peu de totes les oficines públiques… l’únic inconvenient és que hi havia massa corrents d’aire. Vaig veure-hi algunes coses ben estranyes.

—Ah, ja m’ho imagino —digué el senyor Pickwick, amb un aire de considerable interès.

—Coses, senyor —prosseguí el senyor Weller—, que penetrarien en el vostre cor benevolent i sortirien per l’altra banda. Per allà no hi veus vagabunds habituals; saben prou bé el que els convé, ja hi podeu pujar de peus. Captaires joves, nois i noies, que encara no s’han fet un lloc en la professió, a vegades s’hi deixen caure; però generalment són els indigents acabats i famèlics els que s’arrauleixen per aquells racons foscos… gent desvalguda que no en tenen prou per a la corda de dos penics.

—Sisplau, Sam, què és la corda de dos penics? —preguntà el senyor Pickwick.

—La corda de dos penics, senyor —respongué el senyor Weller—, és senzillament una pensió barata, on el llit costa dos penics per nit.

—Per què del llit en diuen corda? —demanà el senyor Pickwick.

—Santa innocència, senyor, no és això —respongué Sam—. Quan la senyora i el senyor que porten l’hotel van obrir el negoci, solien fer els llits a terra; però això no els sortia a compte, perquè en lloc de fer una becaineta de dos penics, els clients hi jeien la meitat del dia. Així doncs ara tenen dues cordes, separades uns sis peus, i tres de terra, que travessen l’habitació; i els llits són fets de tires de sac tosc, posades de través.

—I? —féu el senyor Pickwick.

—Doncs que —digué el senyor Weller—, l’avantatge del pla és evident. Cada matí a les sis, deixen anar les cordes per un cap, i hostes cap avall. La conseqüència és que, com que es desperten de cop, s’aixequen sense dir ni piu i foten el camp. Perdoneu, senyor —digué Sam, interrompent de cop i volta el seu loquaç discurs—. És Bury St. Edmunds, això?

—Sí —respongué el senyor Pickwick.

El cotxe trontollà pels carrers ben empedrats d’una bonica vila, d’aparença pròspera i neta, i s’aturà davant d’una gran fonda situada en un carrer ample i obert, gairebé de cara a l’antiga abadia.

—I això —afegí el senyor Pickwick, aixecant els ulls— és l’Angel! Baixem aquí, Sam. Però és necessària una certa prudència. Encarrega una habitació privada, i no diguis el meu nom. Entens?

—Clar com l’aigua, senyor —respongué el senyor Weller, amb una picada d’ull de complicitat; i després de treure el bagul del senyor Pickwick del portamaletes del darrere, on l’havien tirat precipitadament en pujar al carruatge a Eatanswill, el senyor Weller desaparegué per complir el seu encàrrec. Una habitació privada fou encarregada amb promptitud; i sense dilació hi van acomodar el senyor Pickwick.

—Ara, Sam —digué el senyor Pickwick—, el primer que cal fer és…

—Encarregar el sopar, senyor —intervingué el senyor Weller—. És molt tard, senyor.

—Ah, és veritat —respongué el senyor Pickwick, mirant el rellotge—. Tens raó, Sam.

—I si em permeteu el consell, senyor —afegí el senyor Weller—, jo després claparia tota la nit i no començaria a investigar fins al matí. No hi ha res tan refrescant com dormir, senyor, com va dir la criada abans de beure’s una copa d’ou plena de làudanum.

—Em sembla que tens raó, Sam —digué el senyor Pickwick—. Però primer haig de comprovar que és a la casa, i que no hi ha probabilitats que se’n vagi.

—Deixeu-m’ho per a mi, senyor —digué Sam—. Deixeu que us encarregui un bon sopar, i que faci les meves indagacions a baix mentre es prepara; podria arrencar fins a l’últim secret del cor del cirabotes en cinc minuts, senyor.

—Fes-ho —digué el senyor Pickwick; i el senyor Weller es retirà de seguida.

Al cap de mitja hora, el senyor Pickwick estava assegut davant d’un sopar molt satisfactori; i al cap de tres quarts el senyor Weller tornava amb la notícia que el senyor Charles Fitz-Marshall havia ordenat que li conservessin la seva habitació particular fins a nou avís. Passaria el vespre en alguna casa privada del veïnat, havia ordenat que el cirabotes estigués llevat fins al seu retorn i s’havia endut el criat.

—Doncs bé, senyor —indicà el senyor Weller, quan hagué acabat el seu informe—, si puc aconseguir una conversa amb aquest criat al matí, m’ho explicarà tot del seu amo.

—Com ho saps? —interposà el senyor Pickwick.

—I ara, senyor, és el que fan sempre els criats —respongué el senyor Weller.

—Oh, ah, me n’havia oblidat —digué el senyor Pickwick—. Entesos.

—Llavors podeu decidir què és millor, senyor, i podem actuar en conseqüència.

Com que semblava que aquest era el millor camí a seguir, finalment van acordar fer-ho. El senyor Weller, amb permís del seu amo, es retirà a passar el vespre a la seva manera; i poc després fou elegit, amb el vot unànime dels presents, per a la presidència de la taverna, càrrec honorable que exercí amb tanta satisfacció dels cavallers parroquians, que els crits de rialles i aprovació arribaren al dormitori del senyor Pickwick i escurçaren el termini del seu descans natural almenys tres hores.

A primera hora del matí següent, el senyor Weller dissipava totes les restes febrils de la gresca del vespre anterior, gràcies a una dutxa de mig penic (la que li proporcionà un jove que treballava a l’estable després d’oferir-li aquella moneda, bombant-li aigua sobre el cap i la cara, fins que estigués perfectament recuperat), quan li va cridar l’atenció l’aparició d’un jove amb una lliurea de color móra, assegut en un banc del pati, llegint el que semblava un llibre d’himnes amb un aire de profunda abstracció, però que ocasionalment dirigia un cop d’ull furtiu a l’individu de sota la bomba, com si seguís amb cert interès el que feia.

«Tu sí que et fas mirar», pensà el senyor Weller, la primera vegada que els seus ulls trobaren la mirada del desconegut del vestit móra, que tenia una cara gran, groguenca, lletja, amb els ulls molt enfonsats i un cap gegantí, d’on penjava una quantitat de cabells negres i estirats. «Tu sí que et fas mirar», pensà el senyor Weller; i tot pensant-ho, continuà rentant-se i li marxà del cap.

Però l’home continuava desviant els ulls del seu llibre d’himnes cap a Sam, i de Sam cap al seu llibre d’himnes, com si volgués encetar una conversa. Així, finalment, Sam, per donar-li una oportunitat, digué amb un gest de cap familiar:

—Com esteu, governador?

—M’alegra dir que estic molt bé, senyor —digué l’home, parlant molt deliberadament, i tancant el llibre—. Espero que vós també, senyor.

—Ostres, si no em sentís com una ampolla de conyac amb potes, no faria tantes tentines aquest matí —respongué Sam—. Esteu allotjat en aquesta casa, amic?

L’home móra respongué afirmativament.

—Com és que no éreu un dels nostres, ahir a la nit? —preguntà Sam, fregant-se la cara amb la tovallola—. Sembleu amic de la gresca… sembla tan de la gresca com una truita viva en una panera de calç —afegí el senyor Weller, en veu baixa.

—Ahir a la nit era fora amb el meu amo —respongué el desconegut.

—Com es diu? —preguntà el senyor Weller, envermellint molt per l’emoció sobtada i la fricció de la tovallola.

—Fitz-Marshall —digué l’home móra.

—La mà —digué el senyor Weller, avançant—; m’agradaria coneixe’t. M’agrada el teu aspecte, amic.

—Doncs això és ben estrany —digué l’home móra, amb gran senzillesa—. M’agrada tant el teu, que volia parlar amb tu, des del primer moment que t’he vist sota la bomba.

—Ah, sí?

—Paraula. I doncs, no és curiós?

—És ben singular —digué Sam, felicitant-se interiorment de la tolerància del desconegut—. Com et dius, patriarca?

—Job.

—És molt bon nom; l’únic que conec que no es pot abreujar. I l’altre nom?

—Trotter —digué el desconegut—. Com et dius, tu?

Sam recordà l’advertiment del seu amo i respongué:

—Em dic Walker; el meu amo es diu Wilkins. Voleu prendre un traguet d’alguna cosa aquest matí, senyor Trotter?

El senyor Trotter acceptà aquesta agradable proposta; i després de ficar-se el llibre a la butxaca de la jaqueta, acompanyà el senyor Weller a la cerveseria, on aviat estigueren ocupats degustant un compost tonificant, format a base de barrejar, en un vas de peltre, certes quantitats de ginebra britànica i la fragant essència del clau.

—I quina mena de feina teniu? —preguntà Sam, mentre omplia el got del seu company per segona vegada.

—Dolenta —digué Job, fent petar els llavis—, molt dolenta.

—No ho deveu pas dir de veritat? —féu Sam.

—I tant que sí. Pitjor encara, el meu amo és a punt de casar-se.

—No.

—Sí; i encara pitjor que això, fugirà amb una hereva immensament rica de l’internat.

—Quina fera! —féu Sam, tornant a omplir el got del seu company—. És algun internat d’aquesta ciutat, suposo, oi?

Però, tot i que aquesta pregunta fou plantejada en el to més indiferent que es pugui imaginar, el senyor Job Trotter mostrà clarament amb gestos que s’adonava del desig del seu nou amic d’arrencar-li una resposta. Buidà el got, mirà misteriosament el seu company, aclucà els dos ullets, l’un després de l’altre, i finalment féu un moviment amb el braç, com si accionés la maneta d’una bomba imaginària; d’aquesta manera insinuava que ell (el senyor Trotter) s’adonava que el senyor Samuel Weller estava bombant per treure-li informació.

—No, no —digué el senyor Trotter, al final—, això no es pot explicar a tothom. És un secret… un gran secret, senyor Walker. —En dir això, l’home móra girà el got de cap per avall per recordar al seu company que no li quedava res amb què aplacar la set. Sam s’adonà de la insinuació; i veient la manera delicada de fer-la, ordenà que reomplissin el vas de peltre, cosa que féu brillar els ullets de l’home móra.

—I així és un secret? —preguntà Sam.

—Més aviat diria que sí —respongué l’home móra, xarrupant el licor amb cara de satisfacció.

—Suposo que el vostre amo és molt ric —insinuà Sam.

El senyor Trotter somrigué, i agafant el got amb la mà esquerra, amb la dreta donà quatre cops precisos a les butxaques de la seva roba indescriptible de color móra, com per indicar que el seu amo podria haver fet el mateix sense alarmar ningú amb la dringadissa de monedes.

—Ah —féu Sam—, d’això es tracta, oi?

L’home móra assentí significativament.

—Bé, i no penses, amic meu —protestà el senyor Weller—, que si deixes que el teu amo ensarroni aquesta jove dama, ets un bergant consumat?

—Ja ho sé —digué Job Trotter, girant cap al seu company un rostre de profund penediment, i amb un lleuger gemec—. Ja ho sé, i això és el que em ronda pel cap. Però què haig de fer?

—Fer! —digué Sam—. Revelar-ho a la senyoreta i abandonar el vostre amo.

—Qui em creuria? —respongué Job Trotter—. La jove dama és considerada la viva imatge de la innocència i la discreció. Ho negaria, i el meu amo també. Qui em creuria? Perdria la feina i m’acusarien de conspiració, o alguna cosa semblant; vet aquí el que en trauria.

—Tens part de raó —digué Sam, meditant—; tens part de raó.

—Si conegués algun cavaller respectable que se n’encarregués —continuà el senyor Trotter— podria tenir alguna esperança d’impedir la fugida; però hi ha la mateixa dificultat, senyor Walker, exactament la mateixa. No conec cap cavaller en aquest lloc estrany; i deu contra un que si ho fes, no es creuria la meva història.

—Veniu per aquí —digué Sam, aixecant-se de cop i volta i agafant l’home móra pel braç—. El meu amo és l’home que us cal, ja ho veig. —I després d’una lleugera resistència per part de Job Trotter, Sam acompanyà el seu nou amic a la cambra del senyor Pickwick, a qui el presentà, juntament amb un breu resum del diàleg que acabem de reproduir.

—Em sap molt greu trair el meu amo, senyor —digué Job Trotter, eixugant-se els ulls amb un mocador de butxaca rosa de quadres d’unes sis polzades quadrades.

—El sentiment t’honora —respongué el senyor Pickwick—; però malgrat tot és el teu deure.

—Sé que és el meu deure, senyor —respongué Job, amb gran emoció—. Tots hauríem d’intentar complir el nostre deure, senyor, i jo humilment m’esforço a complir el meu, senyor; però és un tràngol molt dur trair un amo, senyor, que et proporciona la roba que portes i el pa que et menges, ni que sigui un pocavergonya, senyor.

—Ets molt bona persona —digué el senyor Pickwick, molt afectat—; una persona honesta.

—Au, au —intervingué Sam, que havia presenciat les llàgrimes del senyor Trotter amb notable impaciència—. Parem ja de regar! No servirà de res, això.

—Sam —digué el senyor Pickwick en to de retret—. Em sap greu decobrir que tens tan poc respecte pels sentiments d’aquest jove.

—Els seus sentiments em semblen molt bé, senyor —respongué el senyor Weller—; i com que són tan bons, i seria una llàstima que els perdés, crec que seria millor que els guardés a dintre el pit, abans que deixar-los evaporar com aigua calenta, especialment tenint en compte que no serveix de res. Les llàgrimes mai han donat corda a un rellotge, ni han fet funcionar una màquina de vapor. La pròxima vegada que aneu a una festa de fumadors, jove, ompliu la pipa amb aquesta reflexió; i de moment fiqueu-vos aquest tros de guingam rosa a la butxaca. No és pas tan maco com per fer-lo anar per aquí i per allà, com si fóssiu un ballarí a la corda tesa.

—El meu criat té raó —digué el senyor Pickwick, adreçant-se a Job—, tot i que la manera d’expressar la seva opinió és una mica casolana, i ocasionalment incomprensible.

—Té molta raó, senyor —digué el senyor Trotter—, i no penso deixar-me anar més.

—Perfecte —digué el senyor Pickwick—. Així doncs, on és aquest internat?

—És una casa de maons vermella gran, vella, just a l’exterior de la ciutat, senyor —respongué Job Trotter.

—I quan… —demanà el senyor Pickwick— quan s’ha de dur a terme aquest pla malvat? Quan tindria lloc aquesta fugida?

—Aquesta nit, senyor —respongué Job.

—Aquesta nit! —exclamà el senyor Pickwick.

—Aquesta mateixa nit, senyor —respongué Job Trotter—. Això és el que m’alarma tant.

—Cal prendre mesures immediates —digué el senyor Pickwick—. Aniré a veure immediatament la dama que porta l’establiment.

—Disculpeu-me, senyor —digué Job—, però així no us en sortireu pas.

—Per què no? —preguntà el senyor Pickwick.

—El meu amo, senyor, és un home molt astut.

—Ja ho sé —digué el senyor Pickwick.

—I s’ha guanyat tant el cor de la dama, senyor —prosseguí Job—, que ella no creuria res contra ell, ni que hi anéssiu de genolls nus i ho juréssiu; especialment perquè no teniu cap més prova que la paraula d’un criat, que, pel que ella sap (i segurament el meu amo ho diria), va ser despatxat per alguna culpa, i fa això per revenja.

—Què seria millor, doncs? —preguntà el senyor Pickwick.

—Res, que no sigui enxampar-lo en el mateix acte de fugir, no convencerà la vella dama, senyor —respongué Job.

—Tots els gats vells piquen de cap contra les fites del camí —comentà el senyor Weller, en un parèntesi.

—Però això d’enxampar-lo en el mateix acte de fugir seria molt difícil, em temo —digué el senyor Pickwick.

—No ho sé —digué el senyor Trotter, al cap d’uns moments de reflexió—. Crec que es podria fer molt fàcilment.

—Com? —fou la pregunta del senyor Pickwick.

—Fixeu-vos —respongué el senyor Trotter—, al meu amo i a mi, com que tenim la confiança de les dues criades, ens amagaran a la cuina a les deu. Quan la família s’hagi retirat a descansar, sortirem de la cuina i la jove dama de la cambra. Un landó de la posta estarà esperant, i així fugirem.

—I bé? —preguntà el senyor Pickwick.

—Doncs, senyor, he pensat que si esperàveu al jardí de darrere, sol…

—Sol —digué el senyor Pickwick—. Per què sol?

—Em sembla molt natural —respongué Job—, que la vella dama no voldria que un descobriment tan desagradable es fes davant de més persones de les estrictament necessàries. La jove dama, a més, senyor… feu-vos càrrec dels seus sentiments.

—Tens molta raó —concedí el senyor Pickwick—. Aquesta consideració mostra la delicadesa dels teus sentiments. Endavant; tens molta raó.

—Doncs, senyor, he pensat que si esperàveu sol al jardí de darrere, i jo us deixés entrar per la porta que hi dóna, des del final del passadís, a exactament dos quarts de dotze, arribaríeu just a temps per ajudar-me a frustrar els propòsits d’aquest mal home, que tan malauradament m’ha enganyat. —Ara el senyor Trotter sospirà profundament.

—No t’angoixis per això —digué el senyor Pickwick—; si ell tingués una engruna de la delicadesa de sentiments que et distingeix, malgrat la teva condició humil, tindria una certa esperança per ell.

Job Trotter féu una profunda inclinació; i malgrat els retrets previs del senyor Weller, les llàgrimes li tornaren a pujar als ulls.

—No havia vist mai un paio semblant —digué Sam—, deu tenir una aixeta al cap sempre engegada.

—Sam —digué el senyor Pickwick, amb gran severitat—, controla la llengua.

—Entesos, senyor —respongué el senyor Weller.

—No m’agrada aquest pla —digué el senyor Pickwick, després d’una profunda meditació—. Per què no puc posar-me en contacte amb els amics de la jove dama?

—Perquè viuen a cent milles d’aquí, senyor —respongué Job Trotter.

—Això sí que és un argument decisiu —digué el senyor Weller, a part.

—A més, aquest jardí —continuà el senyor Pickwick—. Com ho haig de fer per entrar-hi?

—La paret és molt baixa, senyor, i el vostre criat us farà cancaneta.

—El meu criat em farà cancaneta —repetí mecànicament el senyor Pickwick—. T’asseguraràs d’estar prop d’aquesta porta de què parles?

—No hi ha confusió possible, senyor; és l’única que dóna al jardí. Truqueu-hi quan sentiu tocar el rellotge, i jo us obriré de seguida.

—No m’agrada el pla —digué el senyor Pickwick—; però com que no en veig cap altre, i com que la felicitat de tota la vida d’aquesta jove dama és en joc, el dono per bo. Hi seré sens falta.

D’aquesta manera, per segona vegada, els bons sentiments innats del senyor Pickwick l’implicaren en una aventura de la qual de bona gana hauria restat al marge.

—Com es diu la casa? —preguntà el senyor Pickwick.

—Westgate House, senyor. Gireu una mica cap a la dreta quan arribeu al final de la ciutat; està sola, a una certa distància de la carretera, amb el nom en una placa de bronze a la porta.

—Ja la conec —digué el senyor Pickwick—. M’hi vaig fixar una vegada, quan vaig ser en aquesta ciutat. Pots comptar amb mi.

El senyor Trotter féu una altra reverència, i es girava per marxar, quan el senyor Pickwick li posà una guinea a la mà.

—Ets un individu magnífic —digué el senyor Pickwick—, i admiro la bondat del teu cor. Res de gràcies. Recorda… a les onze.

—No hi ha cap perill que me n’oblidi, senyor —respongué Job Trotter. Amb aquestes paraules sortí de la sala, seguit per Sam.

—Vaja —digué aquest—, no et va malament, això de plorar tant. Jo ploraria com una gàrgola enmig d’un xàfec, si em fessin aquests tractes. Com t’ho fas?

—Surt del cor, senyor Walker —respongué Job solemnement—. Bon dia, senyor.

«Ets un tou, noi; t’ho hem fet cantar tot, en qualsevol cas», pensà el senyor Weller, quan Job s’allunyava.

No podem constatar la naturalesa exacta dels pensaments que passaren per cap del senyor Trotter, perquè no sabem quins eren.

Passà el dia, arribà el vespre, i una mica abans de les deu Sam Weller informà que el senyor Jingle i Job havien sortit junts, que tenien l’equipatge fet i que havien encarregat un landó. La trama evidentment anava endavant, tal com el senyor Trotter havia predit.

Arribaren els dos quarts d’onze i era hora que el senyor Pickwick sortís a complir la seva delicada missió. Refusant el pardessú que li oferia Sam, per no tenir cap destorb a l’hora d’escalar la paret, es posà en camí, seguit del seu servent.

Hi havia una lluna brillant, però era darrere dels núvols. Feia una nit magnífica, eixuta, però insòlitament fosca. Camins, tanques, camps, cases i arbres estaven embolicats en una profunda ombra. L’atmosfera era càlida i xafogosa, els llampecs d’estiu s’estremien feblement al caire de l’horitzó, i era l’únic que canviava l’espessa tenebra que ho embolicava tot… no se sentia cap so, excepte el lladruc distant d’algun gos casolà neguitós.

Trobaren la casa, llegiren la placa de bronze, donaren la volta a la paret i s’aturaren en aquell punt on els separava del fons del jardí.

—Torna cap a la fonda, Sam, quan m’hagis ajudat a saltar —digué el senyor Pickwick.

—Entesos, senyor.

—I estigues llevat fins que torni.

—I tant, senyor.

—Agafa’m la cama; i, quan jo digui «amunt», m’aixeques a poc a poc.

—D’acord, senyor.

Després de pactar aquests preliminars, el senyor Pickwick s’aferrà al capdamunt de la paret i donà l’ordre «amunt», que fou obeïda literalment. Tant si el seu cos participava en cert grau de l’elasticitat de la seva ment, com si el concepte que tenia el senyor Weller d’una suau empenteta era una mica més brutal que el del senyor Pickwick, l’efecte immediat de la seva ajuda fou projectar completament per damunt de la paret aquell cavaller immortal, que anà a parar al parterre de sota, on, després d’esclafar tres arbusts de grosella i un roser, finalment caigué a terra tan llarg com era.

—Espero que no us hagueu fet mal, senyor —digué Sam, amb un fort murmuri, tan aviat com s’hagué recuperat de la sorpresa de la misteriosa desaparició del seu amo.

—Jo no m’he fet mal, Sam, i tant que no —respongué el senyor Pickwick, des de l’altra banda de la paret—, però diria que tu sí que me n’has fet.

—Espero que no, senyor —digué Sam.

—Tant se val —digué el senyor Pickwick, aixecant-se—, són unes quantes esgarrinxades. Vés-te’n, o ens sentiran.

—Adéu-siau, senyor.

—Adéu.

Amb passes sigiloses Sam Weller se n’anà, deixant el senyor Pickwick sol al jardí.

Les llums apareixien ocasionalment a les diferents finestres de la casa, o s’albiraven fugaçment a les escales, com si els habitants es retiressin a descansar. Com que no volia anar massa a prop de la porta fins a l’hora convinguda, el senyor Pickwick s’arraulí en un angle de la paret, i esperà que aquesta arribés.

Era una situació que podria haver abatut els ànims de molts homes. El senyor Pickwick, però, no sentí ni abatiment ni inquietud. Sabia que el seu propòsit era en general bo, i dipositava una confiança implícita en el noble Job. Era avorrit, certament; per no dir monòton; però un home contemplatiu sempre pot dedicar-se a la meditació. El senyor Pickwick s’havia endormiscat de tant meditar, quan fou desvetllat pels repics de campanes de l’església veïna que marcaven l’hora: dos quarts de dotze.

—És l’hora —pensà el senyor Pickwick, posant-se dret cautelosament. Aixecà els ulls cap a la casa. Les llums havien desaparegut i els finestrons eren tancats… tothom al llit, sens dubte. Caminà de puntetes cap a la porta i féu un truc suau. Després de dos o tres minuts sense cap resposta, féu un altre truc bastant més fort, i després un altre bastant més fort que aquell.

Finalment se sentí un trepig a les escales, i llavors la llum d’una espelma brillà pel forat del pany de la porta. Amb molt soroll de cadenes i forrellats, la porta s’obrí lentament.

Girava cap a l’exterior; i mentre la porta s’obria més i més, el senyor Pickwick s’hi amagava al darrere, més i més. Quin fou el seu astorament quan tot just va treure el nas, com a precaució, va veure que la persona que havia obert era… no pas Job Trotter, sinó una minyona amb una espelma a la mà! El senyor Pickwick tornà a amagar el cap, amb la lleugeresa pròpia d’aquell admirable actor melodramàtic, Punch, quan s’ajeu a esperar el comediant del cap pla amb la capsa de música de llauna.

—Devia ser el gat, Sarah —digué la noia, adreçant-se a algú de la casa—. Mixet, mixet, mixet… pxx, pxx, pxx.

Però com que cap animal es deixava afalagar per aquestes magarrufes, la noia tancà lentament la porta i tornà a passar la balda, deixant el senyor Pickwick arrambat a la paret.

—Això és molt curiós —pensà el senyor Pickwick—. Estan llevats més enllà de l’hora habitual, suposo. Quina mala sort, que hagin triat aquesta nit, precisament, per a aquest propòsit… dolentíssima. —I amb aquests pensaments, el senyor Pickwick es retirà cautelosament cap a l’angle de la paret on s’havia amagat abans; esperant el moment que li semblés segur per repetir el senyal.

No havien passat ni cinc minuts, quan un vívid llampec arribà seguit d’un fort tro, que esclatà i reverberà en la distància amb un soroll aterridor… llavors arribà un altre llampec, més brillant que l’anterior, i un segon tro més fort que el primer; i tot seguit començà la pluja, amb una força i una fúria que s’ho emportava tot per davant.

El senyor Pickwick era perfectament conscient que un arbre és un veí molt perillós durant una tronada. Tenia un arbre a la dreta, un arbre a l’esquerra, un tercer davant seu, i un quart al darrere. Si es quedava on era, podia ser víctima d’un accident; si es mostrava al centre del jardí, podria ser lliurat a la policia. Una o dues vegades intentà escalar la paret, però com que aquesta vegada no disposava de més cames que les que la Natura li havia proporcionat, l’únic efecte dels seus esforços fou infligir-se una varietat de pelades molt desagradables als genolls i les cames, i fer-lo suar abundantment.

—Quina terrible situació —es planyé el senyor Pickwick, fent una pausa per eixugar-se el front després d’aquest exercici. Aixecà els ulls cap a la casa… tot era fosc. Ara se’n devien haver anat al llit. Intentaria fer el senyal una altra vegada.

Caminà de puntetes per la grava humida i trucà a la porta. Aguantant la respiració, escoltà pel forat del pany. Cap resposta: que estrany. Un altre truc. Tornà a escoltar. Se sentí un murmuri baix a dintre i llavors una veu cridà:

—Qui hi ha?

—No és Job —pensà el senyor Pickwick, arrambant-se precipitadament una altra vegada a la paret—. És una dona.

Amb prou feines havia tingut temps d’arribar a aquesta conclusió, quan una finestra de dalt s’obrí d’una revolada i tres o quatre veus femenines repetiren la pregunta:

—Qui hi ha?

El senyor Pickwick no gosava moure mà ni peu. Era evident que la institució sencera s’havia desvetllat. Decidí restar on era, fins que l’alarma hagués minvat; i aleshores, amb un esforç sobrenatural, saltaria per damunt de la paret o moriria en l’intent.

Com totes les determinacions del senyor Pickwick, aquesta era la millor que podia adoptar en aquelles circumstàncies; però, malauradament, es fonamentava en l’assumpció que no gosarien tornar a obrir la porta. Quin fou el seu desconcert, quan sentí retirar cadena i forrellats, i veié que la porta s’obria lentament, més i més! Es retirà cap al racó, passa a passa; però per més que fes, la interposició de la seva pròpia persona impedia obrir-la de bat a bat.

—Qui hi ha? —xisclà des de dins de les escales un nombrós cor de veus de soprano, format per la dama conca de l’establiment, tres professores, cinc criades i trenta internes, totes mig vestides i enmig d’un bosc de bigudins.

Naturalment el senyor Pickwick no va dir qui hi havia: i llavors el gruix del cor passà a:

—Senyor! Estic tan espantada.

—Cuinera… —digué l’abadessa, que anava amb compte de ser al capdamunt de les escales, l’última del grup— cuinera, per què no surts una mica al jardí?

—Sisplau, senyora, no m’agrada —respongué la cuinera.

—Senyor, quina cosa més estúpida, aquesta cuinera! —digueren les trenta internes.

—Cuinera —digué l’abadessa, amb gran dignitat—; no em contradiguis, sisplau. Insisteixo que surtis a mirar al jardí immediatament.

La cuinera començà a plorar, i la minyona digué que era «una vergonya», un pronunciament que li costà a l’acte un mes d’avís.

—Ho sents, cuinera? —digué l’abadessa, picant de peus amb impaciència.

—No sents la mestressa, cuinera? —digueren les tres professores.

—Quina cosa tan desvergonyida és aquesta cuinera! —exclamaren les trenta internes.

La infeliç cuinera, davant l’enèrgica insistència, avançà una o dues passes, i aguantant l’espelma just allà on li impedia veure res, declarà que allí no hi havia res i que devia haver estat el vent. Estaven a punt de tancar la porta, quan una interna curiosa, que havia ullat entre les frontisses, deixà anar un xiscle espantós, que féu recular en un tres i no res la cuinera, la minyona, i totes les més atrevides.

—Què li passa a la senyoreta Smithers? —digué l’abadessa, quan l’esmentada senyoreta Smithers esclatà en un atac d’histèria tan fort que semblava quatre noies.

—Caram, senyoreta Smithers, vaja —digueren les altres vint-i-nou internes.

—Ah, l’home… l’home… darrere de la porta! —xisclava la senyoreta Smithers.

Tan aviat l’abadessa sentí aquest crit espantós, es retirà a la seva pròpia habitació, donà dos volts al pany de la porta i es desmaià confortablement. Les internes, les mestres i les criades caigueren enrere damunt de les escales, unes damunt de les altres; i mai s’havien vist tants crits, desmais i batusses. Enmig del desori, el senyor Pickwick sortí del seu amagatall i es presentà entre elles.

—Dames… estimades dames —deia el senyor Pickwick.

—Ah. Ens tracta d’estimades —exclamà la mestra més vella i lletja—. Ah, malvat!

—Dames —bramà el senyor Pickwick, desesperat davant del perill de la seva situació—. Escolteu-me. No sóc cap lladre. Vull la senyora de la casa.

—Ah, quin monstre feroç! —xisclà una altra mestra—. Vol la senyoreta Tomkins.

Xiscles generals.

—Que algú toqui la campana d’alarma! —exclamaren una dotzena de veus.

—No ho feu… no ho feu —cridà el senyor Pickwick—. Mireu-me. Semblo un lladre? Estimades dames… podeu lligar-me de mans i peus, o tancar-me en un armari, si voleu. Però escolteu el que haig de dir… només escolteu-me.

—Com heu entrat al nostre jardí? —quequejà la minyona.

—Crideu la senyora de la casa i l’hi explicaré tot —féu el senyor Pickwick, forçant els pulmons tant com podia—. Crideu-la… calmeu-vos i crideu-la, i ho sentireu tot.

Podria haver estat l’aparença del senyor Pickwick, o podrien haver estat les seves maneres, o podria haver estat la temptació —irresistible per a una ment femenina— de sentir alguna cosa que fins aquell moment restava embolcallada en el misteri, el que reduí la part més raonable de la casa (uns quatre individus) a un estat de relativa quietud. Aquestes proposaren, com a prova de la sinceritat del senyor Pickwick, que se sotmetés immediatament a una reclusió personal; i quan aquell cavaller hagué consentit a mantenir una reunió amb la senyoreta Tomkins des de l’interior d’un armari on les alumnes externes penjaven les còfies i les bosses de l’entrepà, ell hi entrà tot seguit, per iniciativa pròpia, i el tancaren a dintre de manera segura. Això va reanimar les altres; i després de convèncer i portar la senyoreta Tomkins, començà la reunió.

—Què feies al meu jardí, home? —digué la senyoreta Tomkins, amb veu feble.

—He vingut a avisar-vos que una de les vostres joves dames pensava fugir aquesta nit —respongué el senyor Pickwick, des de l’interior de l’armari.

—Fugir! —exclamaren la senyoreta Tomkins, les tres professores, les trenta internes i les cinc criades—. Amb qui?

—Amb el vostre amic, el senyor Charles Fitz-Marshall.

—El meu amic! No conec tal persona.

—Bé, el senyor Jingle, doncs.

—Mai de la vida he sentit dir aquest nom.

—Llavors m’han enganyat i m’han pres el pèl —digué el senyor Pickwick—. He estat víctima d’una conspiració… una conspiració vil i roïna. Aviseu a l’Angel, benvolguda senyora, si no em creieu. Aviseu a l’Angel el criat del senyor Pickwick, us ho imploro, senyora.

—Deu ser respectable… té criat —digué la senyoreta Tomkins a la institutriu d’escriptura i números.

—La meva opinió és, senyoreta Tomkins —digué la institutriu d’escriptura i números—, que el seu criat el vigila, crec que és un boig, senyoreta Tomkins, i que l’altre és el seu vigilant.

—Crec que teniu molta raó, senyoreta Gwynn —respongué la senyoreta Tomkins—. Que dues de les criades vagin a l’Angel, i les altres es quedin aquí, per protegir-nos.

Així doncs dues de les criades foren enviades a l’Angel a buscar el senyor Samuel Weller; i les tres restants en quedaren enrere per protegir la senyoreta Tomkins, les tres professores i les trenta internes. El senyor Pickwick s’assegué a l’armari, sota un bosquet de bosses de l’entrepà, i esperà el retorn de les missatgeres, amb tota la filosofia i fermesa que pogué reunir.

Passà una hora i mitja abans que tornessin, i quan ho van fer, el senyor Pickwick reconegué, a més de la veu del senyor Samuel Weller, dues veus més, els tons de les quals li sonaven molt; però de qui eren, no podia recordar-ho ni que el matessin.

Seguí una conversa molt breu. Obriren la porta. El senyor Pickwick sortí de l’armari i es trobà en presència de tot el personal de Westgate House, el senyor Samuel Weller i… el vell Wardle i el seu futur gendre, el senyor Trundle!

—Estimat amic —digué el senyor Pickwick, corrent a encaixar la mà de Wardle—, estimat amic, sisplau, per l’amor de Déu, expliqueu a aquesta dama la infeliç i terrible situació en què estic. Ho deveu haver sentit del meu criat; digueu, en tot cas, bon amic, que no sóc ni un lladre ni un foll.

—Ja ho he dit, estimat amic. Ja ho he dit —respongué el senyor Wardle, estrenyent la mà dreta del seu amic, mentre el senyor Trundle li estrenyia l’esquerra.

—I qui digui, o hagi dit que ho és —intervingué el senyor Weller, avançant—, no diu la veritat, ni molt menys, totalment al contrari. I si hi ha la quantitat que sigui d’homes en aquesta casa que ho hagi dit, estaré molt feliç de donar-los a tots una prova molt convincent que estan equivocats, en aquesta mateixa sala, si aquestes respectables dames tenen la bondat de retirar-se i fer-los passar, d’un en un. —Després de llançar aquest desafiament amb gran volubilitat, el senyor Weller es colpejà emfàticament el palmell obert amb el puny clos i féu una simpàtica picada d’ullet a la senyoreta Tomkins, la intensitat de l’horror de la qual davant la suposició de la possible presència d’homes a l’edifici de la Westgate House per a joves dames, és impossible de descriure.

Com que el senyor Pickwick ja havia donat mitja explicació, aviat la va concloure. Però ni en el curs de la seva caminada cap a casa amb els seus amics, ni després, assegut davant d’un foc viu amb el sopar que tant necessitava, no li pogueren treure ni un sol comentari. Semblava atordit i perplex. Una vegada, i només una vegada, es girà cap al senyor Wardle i digué:

—Com és que heu vingut?

—Trundle i jo hem vingut per fer alguna bona cacera, en principi —respongué Wardle—. Hem arribat aquesta nit, i hem quedat parats de sentir del vostre criat que també éreu aquí. Però estic content que sigui així… —digué el vell amic, donant-li un copet a l’esquena— n’estic content. Primer farem una festa ben alegre i donarem a Winkle una altra oportunitat… eh, amic?

El senyor Pickwick no féu cap resposta, ni tan sols demanà pels seus amics de Dingley Dell, i poc després es retirà a passar la nit, expressant el desig que Sam li anés a recollir l’espelma quan fes sonar la campana.

Aquesta sonà al cap d’una estona, i el senyor Weller es presentà.

—Sam —digué el senyor Pickwick, traient el cap entre els llençols.

—Senyor —digué el senyor Weller.

El senyor Pickwick féu una pausa, i el senyor Weller esmocà l’espelma.

—Sam —digué una altra vegada el senyor Pickwick, com si fos amb un esforç desesperat.

—Senyor —digué el senyor Weller, una vegada més.

—On és aquell Trotter?

—Job, senyor?

—Sí.

—Se n’ha anat, senyor.

—Amb el seu amo, suposo.

—Amic o amo, o el que sigui, se n’ha anat amb ell —respongué el senyor Weller—. Quin parell, senyor!

—Jingle sospitava el meu propòsit, i va enviar-te aquell individu, amb aquesta història, suposo —digué el senyor Pickwick, mig ennuegat.

—Exactament, senyor —respongué el senyor Weller.

—Era tot fals, naturalment.

—Tot, senyor —respongué el senyor Weller—. Déu n’hi do, senyor; és una jugada astuta.

—No crec que se’ns escapi tan fàcilment la pròxima vegada, Sam! —digué el senyor Pickwick.

—No ho crec, senyor.

—En qualsevol moment que torni a trobar aquell Jingle, allà on sigui —digué el senyor Pickwick, alçant-se al llit, i aixafant el coixí amb un cop tremend—, li imposaré un càstig personal, a més del desemmascarament que tan es mereix. Ho faré, o no em dic Pickwick.

—I quan jo enxampi aquell ploramiques dels cabells negres —digué Sam—, si no aconsegueixo que els ulls li plorin de veritat, per una vegada, no em dic Weller. Bona nit, senyor!





XVII

Que mostra que un atac de reumatisme,

en alguns casos,

actua com un estímul per al geni inventiu.


La constitució del senyor Pickwick, tot i que era capaç de suportar una quantitat molt considerable d’exercici i fatiga, no era invulnerable a una combinació d’atacs com els que havia patit aquella nit memorable narrada en l’últim capítol. La posada en remull enmig de l’aire nocturn i l’assecat en un armari, és un procés tan perillós com peculiar. El senyor Pickwick en sortí amb un atac de reumatisme.

Però tot i que les forces físiques del gran home estaven debilitades, les seves energies mentals conservaven el seu vigor primitiu. El seu ànim era elàstic; el seu bon humor estava restaurat. Fins i tot la vexació posterior a l’aventura recent s’havia evaporat de la seva ment; i podia participar en les riallades sinceres que qualsevol al·lusió als fets provocava en el senyor Wardle, sense còlera ni torbació. Oi més. Durant els dos dies que el senyor Pickwick es veié obligat a fer llit, Sam fou el seu servidor constant. El primer dia, s’escarrassava a divertir el seu amo amb anècdotes i conversa; el segon, el senyor Pickwick reclamà el seu escriptori, ploma i tinta, i estigué ocupadíssim durant tot el dia. El tercer, com que podia seure a la cambra, envià el seu ajudant amb un missatge per al senyor Wardle i el senyor Trundle, indicant que si volien prendre el vi allí, aquell vespre, li farien un gran favor. La invitació fou acceptada de molt bon grat; i quan estigueren asseguts amb el vi, el senyor Pickwick, enrojolant-se diverses vegades, mostrà el següent conte, dient que n’havia fet l’«edició» durant la recent indisposició, a partir de les notes que havia pres sobre la senzilla recitació del senyor Weller.

L’ESCRIVENT PARROQUIAL

UN CONTE D’AMOR AUTÈNTIC

»Vet aquí que una vegada, en un poble rural, a una distància considerable de Londres, vivia un homenet anomenat Nathaniel Pipkin, que era el sagristà de la parròquia del poble i vivia en una caseta al petit High Street, a deu minuts a peu de la petita església; se’l podia trobar cada dia, de nou a quatre, ensenyant una mica de coneixements als nens. Nathaniel Pipkin era un ésser innocent, inofensiu, bonifaci, amb un nas pessigat, cames entregirades, ulls guenyos i un cert ranqueig; dividia el seu temps entre l’església i l’escola, crèdulament convençut que no existia, sobre la faç de la terra, un home tan intel·ligent com el capellà, una estança tan imponent com la sagristia ni un seminari tan ben ordenat com el seu. Una vegada, i només una vegada, en la seva vida, Nathaniel Pipkin havia vist un bisbe —un bisbe de debò, amb els braços enfundats en mànigues de batista i el cap amb una perruca. L’havia vist caminar, i sentit parlar, en una confirmació, una ocasió transcendental durant la qual Nathaniel Pipkin se sentí tan subjugat de veneració i temor reverencial, quan l’esmentat bisbe li posà la mà al cap, que es desmaià tot seguit i el tragueren de l’església en braços del bidell.

»El gran esdeveniment, la gran fita en la vida de Nathaniel Pipkin, l’únic que va remoure mai el corrent llis de la seva plàcida existència, tingué lloc una tarda magnífica quan, enmig d’una gran abstracció mental, aixecà els ulls del pissarrí on inventava algun problema tremend d’addició composta per donar a resoldre a un pillet entremaliat, i de cop i volta s’aturaren en el rostre radiant de Maria Lobbs, l’única filla del vell Lobbs, el gran baster de l’altra banda de la carretera. De fet, els ulls del senyor Pipkin ja havien esguardat la preciosa cara de Maria Lobbs moltes vegades, a l’església i arreu; però els ulls de Maria Lobbs mai havien semblat tan brillants, les galtes de Maria Lobbs mai havien estat tan ufanoses, com en aquesta ocasió particular. No és estrany doncs, que Nathaniel Pipkin fos incapaç de treure els ulls del rostre de la senyoreta Lobbs; no és estrany que la senyoreta Lobbs, en adonar-se que el mirava un jove, retirés el cap de la finestra per la qual estava mirant, la tanqués i abaixés la persiana; no és estrany que Nathaniel Pipkin, immediatament després, caigués sobre el pillet entremaliat i el bufetegés i colpegés fins que el cor li va dir prou. Tot això era molt natural, i no hi ha ben res de què sorprendre’s.

»El que sí sorprèn, però, és que algú amb el tarannà reservat del senyor Nathaniel Pipkin, amb el seu temperament tímid i amb els seus migrats ingressos, gosés, a partir d’aquest dia, aspirar a la mà i el cor de l’única filla del geniüt vell Lobbs —del vell Lobbs, el gran baster, que podria haver comprat el poble sencer amb un cop de ploma, sense ressentir-se del desemborsament… el vell Lobbs, de qui tothom sabia que tenia munts de diners invertits al banc de la ciutat amb mercat més propera… de qui deien que tenia tresors incomptables i inexhauribles acumulats a la petita caixa forta de ferro amb un gran forat del pany, sobre la xemeneia del saló posterior… que, se sabia prou bé, en ocasions festives adornava la seva taula amb una tetera, un bol de crema i una sucrera de plata autèntica, i, en l’orgull del seu cor, es vantava que serien propietat de la seva filla quan trobés un home del seu gust. Ho repeteixo, és qüestió de profunda sorpresa i intensa perplexitat, que Nathaniel Pipkin hagués tingut la temeritat de girar els ulls en aquesta direcció. Però l’amor és cec; i Nathaniel mirava de tort; i potser aquestes dues circumstàncies, juntes, li impediren enfocar l’assumpte amb claredat.

»Doncs bé, si el vell Lobbs hagués tingut la més remota o llunyana idea de l’estat dels afectes de Nathaniel Pipkin, senzillament hauria arrasat l’escola sense deixar pedra sobre pedra, o exterminat el seu mestre de la superfície de la terra, o comès algun altre ultratge i atrocitat igualment ferotges i violents; perquè era un vell terrible, Lobbs, quan el seu orgull estava ferit, o la seva sang encesa. Des de l’altra banda de la carretera, a vegades, se sentien tals renecs quan censurava la ganduleria de l’esprimatxat i escardalenc aprenent, que Nathaniel Pipkin tremolava d’horror i als alumnes de l’espant se’ls posaven els cabells de punta.

»Doncs bé! Dia rere dia, en plegar l’escola i marxar els alumnes, Nathaniel Pipkin s’asseia a la finestra de davant, i, mentre fingia llegir un llibre, llançava mirades de reüll cap a l’altra banda de la carretera cercant els ulls brillants de Maria Lobbs; i no hi havia segut gaires dies, abans que els ulls brillants apareguessin en una finestra de dalt, aparentment profundament ocupats també en la lectura. Això era encantador, i alegrava el cor de Nathaniel Pipkin. Ja pagava la pena seure allí durant hores seguides i mirar aquella cara preciosa quan els ulls estaven abaixats; però quan Maria Lobbs començà a aixecar els ulls del llibre, i llançar els seus raigs en direcció a Nathaniel Pipkin, el seu goig i admiració foren perfectament il·limitats. Finalment, un dia que sabia que el vell Lobbs era fora, Nathaniel Pipkin tingué la temeritat de besar-se la mà i enviar el petó a Maria Lobbs; i Maria Lobbs, en comptes de tancar la finestra i abaixar la persiana, li tornà el petó i somrigué. Després d’allò Nathaniel Pipkin decidí que, passés el que passés, confessaria l’estat dels seus sentiments sense més dilació.

»Uns peus més bonics, un cor més alegre, una cara amb més clotets o una forma més elegant, mai es bellugaren amb tanta lleugeresa sobre la terra que adornaven, com ho feien els de Maria Lobbs, la filla del vell baster. Hi havia en els seus ulls brillants un guspireig maliciós que hauria arribat a pits molt menys susceptibles que el de Nathaniel Pipkin; i la seva rialla alegre tenia un so tan joiós, que el misantrop més estricte devia somriure en sentir-la. Fins i tot el vell Lobbs en persona, en el punt més alt del seu mal geni, no podia resistir-se als afalacs de la seva preciosa filla; i quan ella i la seva cosina Kate —una personeta astuta i embruixadora, d’aspecte insolent— plantaven cara juntes al vell, tal com, per dir la veritat, feien molt sovint, no els podria haver negat res, ni que li haguessin demanat una part dels tresors incomptables i inexhauribles amagats a la llum dins de la caixa forta de ferro.

»El cor de Nathaniel Pipkin glatí amb força al seu interior quan veié aquesta seductora parella a uns centenars de iardes davant seu, un vespre d’estiu, en el mateix camp on ell havia passejat moltes vegades fins a la nit, mentre cavil·lava sobre la bellesa de Maria Lobbs. Però tot i que aleshores havia pensat sovint amb quina determinació aniria cap a Maria Lobbs i li parlaria de la seva passió si mai se la trobava, notà, ara que ella es trobava inesperadament davant seu, que tota la sang del cos li pujava a la cara, evidentment en detriment de les cames, que, privades de la seva part habitual, tremolaven a sota seu. Quan elles s’aturaven a collir una flor d’una tanca, o a escoltar un ocell, Nathaniel Pipkin també s’aturava, i fingia estar absort en la meditació, com de fet ho estava; perquè pensava què carai faria quan elles reculessin, tal com inevitablement havien de fer en algun moment, i se’l trobessin cara a cara. Però tot i que tenia por de trencar el gel, no podia suportar la idea de perdre-les de vista; així doncs quan elles apressaven el pas ell apressava el pas, quan elles s’entretenien ell s’entretenia, i quan elles s’aturaven ell s’aturava; i així podrien haver continuat, fins que la foscor els ho impedís, si Kate no hagués mirat dissimuladament enrere i fet signes encoratjadors a Nathaniel perquè avancés. Hi havia alguna cosa en l’aire de Kate que no admetia resistència, i per això Nathaniel Pipkin obeí la invitació; i després de molt rubor per part seva i de rialles desmesurades per part de la malvada cosineta, Nathaniel Pipkin caigué de genolls sobre l’herba humida i declarà la seva resolució de quedar-se allí per sempre, a no ser que se li permetés aixecar-se com l’amant reconegut de Maria Lobbs. En sentir-ho, l’alegre rialla de la senyoreta Lobbs ressonà en l’aire calmat del vespre —sense que semblés pertorbar-lo, però, de tan agradable que era el seu so—, la malvada cosineta rigué més desmesuradament que abans i Nathaniel Pipkin s’enrojolà més que mai. Finalment, Maria Lobbs, davant de la forta insistència de l’enamorat homenet, desvià el cap i xiuxiuejà a la seva cosina que digués, o en tot cas Kate va dir, que se sentia molt honorada per la petició del senyor Pipkin; que la seva mà i el seu cor eren a disposició del seu pare; però que ningú podia ser insensible als mèrits del senyor Pipkin. Com que tot això fou dit amb molta gravetat, i com que Nathaniel Pipkin tornà a casa amb Maria Lobbs i maldà per un petó en separar-se, ell se’n va anar al llit feliç i somià tota la nit en ablanir el vell Lobbs, obrir la caixa forta i casar-se amb Maria.

»L’endemà, Nathaniel Pipkin veié com el vell Lobbs sortia amb el seu vell poni gris, i després de moltíssims senyals per la finestra de la malvada cosineta, l’objectiu i significat dels quals no podia entendre de cap manera, l’esprimatxat i escardalenc aprenent vingué a dir que el seu amo no tornaria a casa en tota la nit, i que les dames esperaven el senyor Pipkin a prendre el te a les sis en punt. Com van passar les classes aquell dia, ni Nathaniel Pipkin ni els seus alumnes ho van saber més del que ho sabeu vosaltres; però d’una manera o altra arribaren al final i, quan els nois se’n van haver anat, Nathaniel Pipkin dedicà fins a les sis tocades a vestir-se a la seva satisfacció. No és pas que trigués gaire a seleccionar les peces que hauria de portar, donat que no tenia elecció; però posar-se-les per treure’n el millor profit, i els retocs previs, foren tasques de dificultat o importància dignes de consideració.

»Trobà un petit grupet format per Maria Lobbs, la seva cosina Kate, i tres o quatre noies divertides i jovials de galtes rosades. Nathaniel Pipkin pogué comprovar visualment que els rumors sobre els tresors del vell Lobbs no eren exagerats. A la taula hi havia la tetera massissa, el bol de crema i la sucrera de plata, i autèntiques culleres de plata per remenar el te, autèntiques tasses de porcellana per beure-se’l i plats del mateix material per als pastissos i les torrades. L’únic que espatllava l’escena era una altre cosí de Maria Lobbs, el germà de Kate, a qui Maria Lobbs anomenava “Henry”, i que semblava guardar Maria Lobbs tota per a ell, en un racó de la taula. És una cosa encantadora veure afecte en les famílies, però això pot anar massa lluny, i Nathaniel Pipkin no podia evitar pensar que Maria Lobbs devia estar molt dels seus parents, si prestava tanta atenció a tots ells com a aquest cosí concret. Després del te, a més, quan la malvada cosineta proposà jugar a la gallineta cega, per alguna raó o altra Nathaniel Pipkin feia gairebé sempre de cec, i cada vegada que posava la mà sobre el cosí, segur que trobava Maria Lobbs no gaire lluny. I tot i que la malvada cosineta i les altres noies el pessigaven, li estiraven els cabells i li posaven cadires al mig del pas, i tota mena de coses, Maria Lobbs mai semblava quedar a prop seu; i una vegada —una vegada— Nathaniel Pipkin podria haver jurat que sentia el so d’un petó, seguit d’una feble protesta de Maria Lobbs i una rialla mig reprimida de les seves amigues. Tot això era estrany —molt estrany— i aneu a saber què podria o no podria haver fet Nathaniel Pipkin, en conseqüència, si els seus pensaments no s’haguessin vist de sobte dirigits cap a un nou canal.

»Les circumstàncies que dirigiren els seus pensaments cap a un nou canal foren un fort truc a la porta del carrer, i la persona que féu aquest fort truc a la porta del carrer no era cap altra que el vell Lobbs, que havia tornat inesperadament i martellejava la porta com un fabricant de taüts; perquè volia el sopar. Tan aviat l’esprimatxat i escardalenc aprenent comunicà l’alarmant notícia, les noies fugiren escales amunt a empentes i rodolons cap al dormitori de Maria Lobbs, i el cosí i Nathaniel Pipkin foren introduïts en un parell d’armaris de la sala d’estar, a falta de cap lloc millor on amagar-los; i quan Maria Lobbs i la malvada cosineta els hagueren ocultat, i endreçat la sala, obriren la porta del carrer al vell Lobbs, que en cap moment havia deixat de picar des que havia començat.

»I malauradament resultà que el vell Lobbs, com que tenia molta gana, estava terriblement malhumorat. Nathaniel Pipkin el sentia rondinar com un vell mastí amb mal de coll; i cada vegada que l’infeliç aprenent escardalenc entrava a la sala, el vell Lobbs començava a blasfemar contra ell de la manera més sarracena i ferotge, tot i que aparentment sense cap altre fi ni objectiu que alleugerir el seu pit amb la descàrrega d’uns quants renecs superflus. Finalment una mica de sopar, que havien estat escalfant, arribà a la taula, i llavors el vell Lobbs es posà a endrapar sistemàticament; i, després d’enllestir l’àpat en un tres i no res, besà la seva filla i demanà la pipa.

»La natura havia col·locat els genolls de Nathaniel Pipkin molt a prop l’un de l’altre, però quan sentí el vell Lobbs reclamar la pipa, començaren a xocar entre ells com si haguessin de quedar engrunats; perquè, penjada d’un parell de ganxos, en el mateix armari on es trobava, hi havia una gran pipa de broquet marró i cassoleta de plata, pipa que ell mateix havia vist a la boca del vell Lobbs, cada tarda i cada vespre, durant els últims cinc anys. Les dues noies baixaren a buscar la pipa, i pujaren a dalt a buscar la pipa, i anaren arreu menys al lloc on sabien que era la pipa, i mentrestant el vell Lobbs s’enfurismava de la manera més impensable. Finalment pensà en l’armari i anà cap allà. No serveix de res que un homenet com Nathaniel Pipkin estiri la porta cap a endins, quan un individu gran i fort com el vell Lobbs estira cap enfora. El vell Lobbs hi féu una estirada i l’obrí, mostrant Nathaniel Pipkin palplantat a dintre, tremolant d’aprensió de cap a peus. Senyor Déu meu! Quina mirada tan espantosa li féu el vell Lobbs, mentre l’arrossegava enfora pel coll de la camisa i el retenia amb el braç estirat.

»—I ara! Què diantre fas aquí? —digué el vell Lobbs, amb una veu terrible.

»Nathaniel Pipkin no pogué fer cap resposta, i el vell Lobbs el sacsejà endavant i enrere, durant dos o tres minuts, per posar-li en ordre les idees.

»—Què fas aquí? —bramà Lobbs—; suposo que has vingut darrere de la meva filla.

»El vell Lobbs simplement ho digué com una burla: perquè no creia que la presumpció mortal pogués haver portat Nathaniel Pipkin tan lluny. Quina fou la seva indignació, quan aquell pobre home respongué:

»—Sí, senyor Lobbs, he vingut darrere de la vostra filla. L’estimo, senyor Lobbs.

»—I ara! Ploramiques lleig i escarransit! —panteixà el vell Lobbs, paralitzat davant de l’atroç confessió—. Què vols dir amb això? Digue-m’ho a la cara! Maleïtsiga, t’escanyaré!

»No és en absolut improbable que el vell Lobbs hagués complert la seva amenaça, enmig del seu rampell de ràbia, si el seu braç no hagués estat aturat per una aparició ben inesperada: a saber, el cosí, que, sortint del seu armari, i caminant cap al vell Lobbs, digué:

»—No puc permetre que aquesta persona inofensiva, senyor, que ha quedat aquí, per alguna innocentada de les noies, assumeixi, d’una manera molt noble, una culpa (si culpa hi ha) que és ben meva, i que estic disposat a confessar. Estimo la vostra filla, senyor; i he vingut aquí amb el propòsit de trobar-m’hi.

»El vell Lobbs obrí els ulls de bat a bat en sentir-ho, però no pas més que Nathaniel Pipkin.

»—Sí? —digué Lobbs, trobant finalment alè per parlar.

»—Sí.

»—Et vaig prohibir entrar en aquesta casa, fa temps.

»—És veritat, o no hauria vingut clandestinament aquesta nit.

»Em sap greu explicar això del vell Lobbs, però crec que hauria colpejat el cosí, si la seva bonica filla, amb els ulls brillants banyats de llàgrimes, no li hagués aferrat el braç.

»—No l’aturis, Maria —digué el jove—; si té la voluntat de pegar-me, que ho faci. Jo no tocaria un cabell del seu cap gris, per tota la riquesa del món.

»El vell abaixà els ulls davant d’aquest blasme, i trobaren els de la seva filla. Ja he insinuat una o dues vegades que eren uns ulls molt brillants, i, tot i que ara eren plens de llàgrimes, la seva influència no minvava en absolut. El vell Lobbs ja desviava el cap, com per evitar que el convencessin, quan, com si la fortuna ho hagués volgut, trobà la cara de la malvada cosineta, que, mig espantada pel seu germà, i mig enriolada per Nathaniel Pipkin, presentava una expressió de rostre encantadora, i amb un toc de murrieria, a més, que cap home, vell o jove, pot resistir. Passà el braç afalagadorament pel del vell i li xiuxiuejà alguna cosa a l’orella; i per més que fes, el vell Lobbs no pogué evitar un somriure, mentre una llàgrima li rodolava al mateix temps per la galta. Cinc minuts després, feien baixar les noies de l’habitació amb moltes rialletes i mostres de pudor; i mentre els joves gaudien a pleret, el vell Lobbs despenjà la pipa i se la fumà; i és una circumstància extraordinària que aquella particular pipa de tabac fos la més tranquil·litzadora i plaent que mai havia fumat.

»Nathaniel Pipkin considerà que el millor que podia fer era no dir ni piu, i amb això de mica en mica es guanyà el favor del vell Lobbs, que temps després l’ensenyà a fumar; i solien seure a fora al jardí els vespres que feia bon temps, durant molts anys després, fumant i bevent a cor què vols. Aviat es recuperà dels efectes del seu amor, perquè trobem el seu nom al registre de la parròquia com a testimoni del casament de Maria Lobbs amb el seu cosí; i també sembla, per referència a altres documents, que la nit del casament fou empresonat a la garjola del poble, per haver comès, en un estat d’extrema embriaguesa, diversos excessos pels carrers, en tots els quals comptà amb l’ajuda i la complicitat de l’aprenent esprimatxat i escardalenc.





XVIII

Que il·lustra breument dos punts;

primer, el poder de la histèria, i,

segon, la força de les circumstàncies.


Durant dos dies després del déjeuner a casa de la senyora Hunter, els pickwickians restaren a Eatanswill, esperant ansiosament l’arribada d’alguna notícia del seu venerat guia. El senyor Tupman i el senyor Snodgrass estaven una vegada més a mercè dels seus propis mitjans de diversió; perquè el senyor Winkle, obeint una invitació d’allò més insistent, continuava residint a casa del senyor Pott i dedicant el seu temps a la companyia de la seva simpàtica senyora. Tampoc faltava l’ocasional companyia del senyor Pott per completar la seva felicitat. Profundament immers en la intensitat de les seves especulacions pel benestar públic i la destrucció de l’Independent, no era el costum d’aquell gran home descendir del seu pinacle mental al nivell humil de les ments corrents. En aquesta ocasió, però, i com si volgués complimentar expressament qualsevol seguidor del senyor Pickwick, s’assossegà, es relaxà, baixà del seu pedestal i caminà arran de terra, adaptant benignement els seus comentaris a la comprensió del ramat, i en la forma exterior, si no en esperit, com si fos un d’ells.

Havent estat aquest el comportament del cèlebre personatge públic envers el senyor Winkle, fàcilment es podrà imaginar la sorpresa que es dibuixà al rostre d’aquest últim, quan, mentre estava assegut sol a la sala d’esmorzar, la porta s’obrí d’una revolada i es tancà de manera igualment precipitada, i entrà el senyor Pott, que, caminant majestuosament cap a ell, i, desviant a una banda la mà que li oferia, féu carrisquejar les dents, com per esmolar el que estava a punt d’articular, i exclamà, amb veu de serra:

—Serp!

—Senyor! —exclamà el senyor Winkle, aixecant-se de cop de la cadira.

—Serp, senyor —repetí el senyor Pott, alçant la veu, i llavors de sobte abaixant-la—. He dit serp, senyor… interpreteu-ho com vulgueu.

Quan us heu separat d’un home a les dues de la matinada, en termes de la màxima cordialitat, i us el torneu a trobar, a dos quarts de deu, i us saluda tractant-vos de serp, no és injustificat concloure que ha passat alguna cosa de naturalesa desagradable entremig. Això és el que pensà el senyor Winkle. Tornà la mirada de pedra del senyor Pott, i obeint el prec d’aquell cavaller, procedí a intentar treure l’entrellat d’aquella «serp». Però no se li acudia res; per tant, després d’un profund silenci d’uns minuts de durada, digué:

—Serp, senyor! Serp, senyor Pott! Què deveu voler dir, senyor? Això és una broma.

—Broma, senyor! —exclamà Pott, amb un moviment de la mà que indicava un fort desig de llançar la tetera d’imitació de plata al cap del visitant—. Broma, senyor!… Però… no, em calmaré; em calmaré, senyor. —En prova de la seva calma, el senyor Pott es deixà caure en una cadira i escumejà per la boca.

—Benvolgut senyor —intervingué el senyor Winkle.

—Benvolgut senyor! —respongué Pott—. Com goseu adreçar-vos a mi com benvolgut senyor, senyor? Com goseu mirar-me a la cara i fer-ho, senyor?

—Bé, senyor, si us poseu així —contestà el senyor Winkle—, com goseu mirar-me a mi a la cara i tractar-me de serp, senyor?

—Perquè ho sou —respongué el senyor Pott.

—Demostreu-ho, senyor —digué el senyor Winkle, acalorat—. Demostreu-ho.

Una expressió maligna passà per la cara profunda del director, en treure de la butxaca l’Independent d’aquell matí; i posant el dit en un paràgraf particular, allargà el diari per damunt la taula al senyor Winkle.

Aquell cavaller l’agafà i llegí el que segueix:



El nostre obscur i immund contemporani, en certes observacions repugnants sobre les recents eleccions per aquest municipi, ha presumit de violar la inviolabilitat sagrada de la vida privada, i de fer referència, d’una manera impossible de malinterpretar, als afers personals del nostre antic candidat… sí, i no obstant la seva mesquina derrota, afegirem, del nostre futur diputat, el senyor Fizkin. Què vol dir el nostre miserable contemporani? Què diria aquell rufià, si nosaltres, deixant en no-res, com ell, les decències de la relació social, aixequéssim la cortina que oculta feliçment la seva vida privada del ridícul general, per no dir de l’execració general? I si fins i tot assenyaléssim, i comentéssim, fets i circumstàncies, públicament notoris, i vistos per tothom menys pel nostre contemporani d’ulls de talp? I si imprimíssim la següent efusió, que vam rebre mentre escrivíem el començament d’aquest article, de part d’un conciutadà i corresponsal de talent?

VERSOS PER A UN POT DE LLAUTÓ


Oh, Pott! Si arribes a endevinar.

La falsedat que ella t’havia de mostrar.

Quan el capellà li digué: per espòs tingue’l.

Hauries fet de bon començament.

El que ara ja no té guariment.

I l’hauries cedida a W*****.



—Què… —digué el senyor Pott solemnement— què rima amb «tingue’l», canalla?

—Què rima amb tingue’l? —digué la senyora Pott, l’entrada de la qual en aquell moment impedí la resposta—. Què rima amb tingue’l? I ara! Winkle, imagino. —Dient això, la senyora Pott somrigué dolçament cap al contorbat pickwickià, i allargà la mà cap a ell. L’agitat jove l’hauria acceptat, en la seva confusió, si Pott no s’hi hagués interposat indignat.

—Enrere, senyora… enrere! —digué el director—. Agafar-li la mà davant dels meus nassos!

—Senyor P.! —digué la seva astorada senyora.

—Infeliç dona, mireu això —exclamà el marit—. Mireu això: «Versos per a un pot de llautó». «Pot de llaüt»; aquest sóc jo, senyora. «La falsedat que ella t’havia de mostra»; això va per vós, senyora… vós. —Amb aquesta ebullició de ràbia, que no deixà d’anar acompanyada d’una mena de tremolor en veure l’expressió de la cara de la seva dona, el senyor Pott va rebotre l’exemplar del dia de l’Independent d’Eatanswill als peus d’ella.

—Paraula, senyor —digué l’astorada senyora Pott, ajupint-se a collir el diari—. Paraula, senyor!

El senyor Pott s’estremí sota la mirada despectiva de la seva dona. Havia fet un esforç desesperat per fer el cor fort, però el valor tornava a fallar-li.

No hi sembla haver res gaire terrible en aquesta petita frase, «Paraula, senyor», quan la llegeixes; però el to de veu amb què fou pronunciada, i la mirada que l’acompanyava, tan l’un com l’altra aparentment en referència a alguna venjança que cauria més endavant sobre el cap de Pott, produïren en ell el seu efecte. L’observador més inexpert podria haver detectat, en el seu rostre capficat, una disposició a renunciar a les seves botes Wellington en favor de qualsevol substitut eficient que consentís a ocupar en aquell moment el seu paper.

La senyora Pott llegí el paràgraf, proferí un fort xiscle i es deixà caure tan llarga com era sobre la catifa de la llar, xisclant i picant a terra amb els talons de les sabates, d’una manera que no podia deixar cap dubte sobre la decència dels seus sentiments en aquella ocasió.

—Estimada —deia l’aterrit Pott—, jo no he dit pas que m’ho cregués;… jo… —però la veu de l’infeliç quedava ofegada pels xiscles de la seva parella.

—Senyora Pott, deixeu-me que us supliqui, benvolguda senyora, que us tranquil·litzeu —digué el senyor Winkle; però els xiscles i els cops eren més forts i més seguits que mai.

—Estimada —digué el senyor Pott—, em sap molt greu. Si no vols tenir en compte la teva pròpia salut, pensa en mi, estimada. Es reunirà una gentada al voltant de casa. —Però com més enèrgicament suplicava el senyor Pott, amb més vehemència continuaven els xiscles.

Per sort, però, la senyora Pott comptava amb una mena d’escorta personal, una jove dama la missió ostensible de la qual era presidir la seva toaleta, però que es feia útil de diverses maneres, i en cap era millor que en la particular funció d’ajudar i instigar constantment la seva mestressa en cada desig i inclinació contraris als desigs de l’infeliç Pott. Els xiscles arribaren a orelles d’aquesta jove dama al cap d’una estona, i la dugueren a la sala amb una rapidesa que amenaçava espatllar, materialment, la delicadíssima disposició de la seva toca i dels seus rinxols.

—Ah, estimada, estimada mestressa! —exclamà la guardaespatlles, agenollant-se frenètica al costat de la prostrada senyora Pott—. Ah, estimada mestressa, què passa?

—El teu amo… el teu brutal amo —murmurà la pacient.

Pott evidentment s’estava rendint.

—És una vergonya —digué la guardaespatlles, en to acusador—. Serà la vostra mort, senyora. Pobrissona!

Ell es rendí una mica més. El partit contrari continuà l’atac.

—Ai, no m’abandonis… no m’abandonis, Goodwin —murmurà la senyora Pott, aferrant el canell de l’esmentada Goodwin amb un espasme histèric—. Ets l’única persona que és amable amb mi, Goodwin.

En sentir aquesta entendridora súplica, Goodwin organitzà una petita tragèdia domèstica pel seu compte i vessà llàgrimes abundants.

—Mai, senyora… mai —digué Goodwin—. Oh, senyor, hauríeu de ser prudent… de veritat que sí; no sabeu quin mal podeu fer a la senyora; us en penedireu un dia, ho sé… sempre ho he dit.

El malaurat Pott s’ho mirava tímidament, però sense dir res.

—Goodwin —digué la senyora Pott, amb una veu fluixa.

—Senyora —digué Goodwin.

—Si sabessis com he estimat aquest home…

—No us angoixeu recordant-ho, senyora —digué la guardaespatlles.

Pott semblava molt espantat. Era el moment de rematar-lo.

—I ara —sanglotà la senyora Pott—, ara, al cap i a la fi, ser tractada d’aquesta manera; que et llancin retrets i insults en presència d’una tercera persona, que gairebé és un desconegut. Però no m’hi penso sotmetre! Goodwin —continuà la senyora Pott, alçant-se en braços de la seva servent—, el meu germà, el tinent, hi prendrà part. Em separaré, Goodwin!

—Li estaria molt bé, senyora —digué Goodwin.

Fossin quins fossin els pensaments que l’amenaça d’una separació poguessin haver despertat en el cap del senyor Pott, s’abstingué de donar-hi expressió i es conformà a dir, amb gran humilitat:

—Estimada, vols escoltar-me? —Una nova sèrie de sanglots fou l’única resposta, i la senyora Pott es posà més histèrica i demanà que li expliquessin per què havia nascut i unes quantes informacions similars més.

—Estimada —protestà el senyor Pott—, no t’abandonis a aquests sentiments tan susceptibles. Mai he cregut que el paràgraf tingués cap fonament, estimada… impossible. Només estava enfadat, estimada… puc dir que ultratjat… amb la gent de l’Independent per gosar inserir-lo; vet aquí. —El senyor Pott llançà una mirada suplicant a la causa innocent de la discòrdia, com per pregar-li que no digués res sobre la serp.

—I quins passos penseu fer, senyor, per obtenir reparació? —preguntà el senyor Winkle, guanyant coratge a mesura que veia perdre’l a Pott.

—Ah, Goodwin —observà la senyora Pott—, té intenció de fuetejar el director de l’Independent? Sí, Goodwin?

—Silenci, silenci, senyora; sisplau, estigueu callada —respongué la guardaespatlles—. Suposo que sí, si així ho desitgeu, senyora.

—I tant —respongué Pott, en veure que la seva dona mostrava símptomes decidits de tornar a marejar-se—. Naturalment que sí.

—Quan, Goodwin… quan? —digué la senyora Pott, encara indecisa sobre el mareig.

—Immediatament, esclar —digué el senyor Pott—; abans que acabi el dia.

—Ah, Goodwin —continuà la senyora Pott—, és l’única manera d’afrontar la calúmnia, i de fer-me quedar bé davant del món.

—I tant, senyora —respongué Goodwin—. Cap home és un home, senyora, si es nega a fer-ho.

Així doncs, com que la histèria encara planava en l’aire, el senyor Pott digué una vegada més que ho faria; però la senyora Pott estava tan retuda davant de la senzilla idea que haguessin sospitat mai d’ella, que va estar mitja dotzena de vegades al caire d’una recaiguda, i inqüestionablement s’hauria desmaiat si no hagués estat pels esforços infatigables de l’assídua Goodwin, i les repetides súpliques de perdó del vençut Pott; i finalment, quan aquell infeliç individu estigué espantat i rebaixat al seu propi nivell, la senyora Pott es recuperà i anaren a esmorzar.

—No permetreu que aquesta vil calúmnia del diari escurci la vostra estada aquí, oi, senyor Winkle? —digué la senyora Pott, somrient a través dels rastres de les llàgrimes.

—Espero que no —digué el senyor Pott, dominat, mentre parlava, per un desig que el seu visitant s’ennuegués amb el mos de torrada seca que en aquell moment aixecava cap als llavis, i així acabés definitivament la seva estada.

—Espero que no.

—Sou molt bo —digué el senyor Winkle—; però hem rebut una carta del senyor Pickwick… això és el que em diu una nota del senyor Tupman, que m’han pujat a la porta de l’habitació aquest matí. Ens demana que ens reunim avui amb ell a Bury; i hem de marxar amb el cotxe de migdia.

—Però tornareu? —digué la senyora Pott.

—Oh, i tant —respongué el senyor Winkle.

—N’esteu ben segur? —digué la senyora Pott, fent una tendra mirada d’esquitllentes al seu visitant.

—Del tot —contestà el senyor Winkle.

L’esmorzar va transcórrer en silenci, perquè cadascun dels membres del grup rumiava els seus propis greuges personals. La senyora Pott lamentava la pèrdua d’un pretendent; el senyor Pott el seu temerari compromís de fuetejar l’Independent; el senyor Winkle, el fet d’haver-se col·locat innocentment en una situació tan compromesa. S’apropava el migdia, i després de molts adéus i promeses de retorn, es féu escàpol.

—Si mai torna, l’enverinaré —pensava el senyor Pott, mentre es dirigia cap a la petita oficina de la part posterior on preparava les seves tronades.

—Si mai torno, i em torno a barrejar amb aquesta gent —pensava el senyor Winkle, de camí cap al Peacock—, mereixeré que em fuetegin a mi… vet aquí.

Els seus amics eren a punt, el cotxe gairebé, i al cap de mitja hora havien començat el viatge, per la carretera que el senyor Pickwick i Sam havien recorregut feia tan poc, i sobre la qual, com que ja n’hem dit alguna cosa, no trobem necessari citar la poètica i bella descripció del senyor Snodgrass.

El senyor Weller era dret a la porta de l’Angel, a punt per rebre’ls, i aquell cavaller els introduí a la cambra del senyor Pickwick, on, davant la sorpresa considerable del senyor Winkle i el senyor Snodgrass, i la considerable torbació del senyor Tupman, trobaren el vell Wardle i Trundle.

—Com esteu? —digué el vell, estrenyent la mà del senyor Tupman—. No us quedeu enrere, ni feu cara sentimental; no es pot evitar, amic. Per ella, m’agradaria que l’haguéssiu aconseguit; per vós, estic molt content que no. Un jove com vós farà més sort un dia d’aquests, eh? —Amb aquesta conclusió, Wardle donà un cop a l’esquena del senyor Tupman, i rigué de tot cor.

—I doncs, com esteu, amics? —digué el vell cavaller, encaixant mans amb el senyor Winkle i el senyor Snodgrass al mateix temps—. Acabo de dir a Pickwick que cal que vingueu tots per Nadal. Celebrarem un casament… un casament de debò aquesta vegada.

—Un casament! —exclamà el senyor Snodgrass, molt pàl·lid.

—Sí, un casament. Però no us espanteu —digué el jovial vell—; només es tracta de Trundle, i Bella.

—Ah, això és tot? —digué el senyor Snodgrass, alleujat d’un penós dubte que havia caigut feixugament sobre el seu pit—. Enhorabona, senyor. Com està Joe?

—Molt bé —respongué el vell cavaller—. Tan dormilega com sempre.

—I la vostra mare, i el clergue i tots plegats?

—Molt bé.

—On… —digué el senyor Tupman, amb un esforç— on és… ella, senyor? —I girà el cap, i es tapà els ulls amb la mà.

—Ella! —digué el vell cavaller, amb un gest de complicitat amb el cap—. Voleu dir la meva parenta soltera… oi?

El senyor Tupman, amb una inclinació de cap, confirmà que la seva pregunta es referia a la decebuda Rachael.

—Ah, se n’ha anat —digué el vell cavaller—. Viu a casa d’una parenta, bastant lluny. No podia suportar veure les noies, per això la vaig deixar marxar. Però vinga! Aquí tenim el sopar. Deveu tenir gana després del viatge. Jo en tinc, sense haver-me mogut; per tant, som-hi!

Van fer àmplia justícia a l’àpat; i quan eren asseguts al voltant de la taula, després d’acabar-lo, el senyor Pickwick, davant l’intens horror i indignació dels seus seguidors, narrà l’aventura que havia passat, i l’èxit que havien tingut els vils artificis del diabòlic Jingle.

—I l’atac de reumatisme que vaig agafar en aquell jardí —digué el senyor Pickwick, al final—, em fa anar coix, en aquest moment.

—Jo, també, he tingut una mena d’aventura —digué el senyor Winkle, amb un somriure; i, a petició del senyor Pickwick, detallà el malèvol libel de l’Independent d’Eatanswill, i la consegüent agitació del seu amic, el director.

El front del senyor Pickwick s’enfosquí durant el relat. Els seus amics ho observaren, i, quan el senyor Winkle hagué acabat, mantingueren un silenci profund. El senyor Pickwick colpejà emfàticament la taula amb el puny clos i parlà en els termes següents:

—¿No és una circumstància molt estranya —digué el senyor Pickwick—, que semblem destinats a no entrar a casa de cap home sense causar-li algun maldecap? ¿No fa pensar, pregunto, en la indiscreció, o, pitjor que això, en la negror de cor —que jo digui això!— dels meus seguidors, que, sota qualsevol sostre que els arreceri, pertorbin la pau d’esperit i la felicitat d’alguna dona confiada? No és, dic…

El senyor Pickwick hauria continuat amb tota probabilitat durant algun temps, si no hagués estat perquè l’entrada de Sam, amb una carta, interrompé el seu eloqüent discurs. Es passà el mocador pel front, es tragué les ulleres, les eixugà, i tornà a posar-se-les; i la seva veu havia recuperat l’habitual suavitat quan digué:

—Què tens per aquí, Sam?

—M’he deixat caure per l’oficina de correus fa un moment, i hi he trobat aquesta carta, que porta allà dos dies —respongué el senyor Weller—. Està segellada, i escrita amb lletra rodona.

—No conec aquesta lletra —digué el senyor Pickwick, obrint la carta—. Pietat! Què és això? Deu ser una broma; no… no… no pot ser veritat.

—Què passa? —fou la pregunta general?

—No s’ha pas mort ningú, oi? —digué Wardle, alarmat davant l’horror del rostre del senyor Pickwick.

El senyor Pickwick no féu cap resposta, sinó que, empenyent la carta per damunt la taula, i expressant el desig que el senyor Tupman la llegís en veu alta, es deixà caure enrere a la cadira amb una mirada d’astorament embadocat bastant alarmant.

El senyor Tupman, amb veu tremolosa, llegí la carta, de la qual les ratlles següents són una còpia:



Tribunal de Freeman, Cornhill,

28 d’agost de 1827.

Bardell contra Pickwick.

Senyor,

Havent rebut instruccions de la senyora Martha Bardell per emprendre accions contra vós per incompliment de promesa de casament, per la qual la demandant fixa els seus danys en mil cinc-centes lliures, us informem que s’ha emès un decret judicial contra vós per aquest plet al Tribunal de Casos Comuns; i sol·licitem saber, a correu seguit, el nom del vostre advocat a Londres que acceptarà el servei relacionat.

Som, senyor,

Els vostres obedients servidors,

Dodson & Fogg.

Senyor Samuel Pickwick.



Hi havia alguna cosa tan solemne en el mut astorament amb què cadascun contemplava el seu veí, i amb què cadascú contemplava el senyor Pickwick, que tots semblaven tenir por de parlar. El silenci finalment fou trencat pel senyor Tupman.

—Dodson i Fogg —repetí mecànicament.

—Bardell i Pickwick —digué el senyor Snodgrass, pensatiu.

—La pau d’esperit i la felicitat de dones confiades —murmurà el senyor Winkle, amb un aire d’abstracció.

—És una conspiració —digué el senyor Pickwick, recuperant finalment la capacitat de parlar—; una vil conspiració entre aquests dos cobdiciosos advocats, Dodson i Fogg. La senyora Bardell no ho faria mai; no té cor per fer-ho; no té cap base per fer-ho. És ridícul… ridícul.

—Del seu cor —digué Wardle, amb un somriure—, hauríeu de ser certament el millor jutge. No tinc ganes de desanimar-vos, però diria certament que, de la base que té per fer-ho, Dodson i Fogg són molt millors per jutjar-ho que cap de nosaltres.

—És un vil intent d’extorquir diners —digué el senyor Pickwick.

—Espero que ho sigui —digué Wardle, amb una tos breu, seca.

—Qui em va sentir mai adreçar-m’hi de cap manera que no fos la d’un hoste amb la seva dispesera? —continuà el senyor Pickwick, amb gran vehemència—. Qui em va veure mai amb ella? Ni tan sols els meus amics d’aquí…

—Excepte en una ocasió —digué el senyor Tupman.

El senyor Pickwick canvià de color.

—Ah —digué el senyor Wardle—. Doncs això és important. No hi havia res de sospitós aleshores, suposo.

El senyor Tupman va fer un cop d’ull tímid al seu guia.

—Doncs —digué—, no hi havia res sospitós; però… no sé com va passar, fixeu-vos… certament la tenia ajaguda en braços.

—Com hi ha món! —exclamà el senyor Pickwick, en recordar l’escena de manera vívida—. Quin terrible exemple de la força de les circumstàncies! Sí que l’hi tenia… sí que l’hi tenia.

—I el nostre amic li alleujava la pena —digué el senyor Winkle, bastant maliciosament.

—És veritat —digué el senyor Pickwick—. No ho nego pas. És veritat.

—Ei! —féu Wardle—. Per a un cas on no hi ha res sospitós, això sembla bastant estrany… oi, Pickwick? Ah, murri… murri! —i rigué fins que els gots del trinxant tornaren a vibrar.

—Quina terrible conjunció d’aparences! —exclamà el senyor Pickwick, recolzant la barbeta a les mans—. Winkle… Tupman… disculpeu-me pels comentaris que he fet fa un moment. Som tots víctimes de les circumstàncies, i jo la més gran. —Amb aquesta disculpa el senyor Pickwick enterrà el cap entre les mans i medità; mentrestant Wardle assentia i picava l’ullet als altres presents.

—Però ja ho explicaré —digué el senyor Pickwick, alçant el cap i picant la taula—. Aniré a veure aquests Dodson i Fogg! Aniré demà a Londres.

—Demà no —intervingué Wardle—; aneu massa coix.

—Bé, doncs, demà passat.

—Demà passat és primer de setembre, i us vau comprometre a sortir a cavall amb nosaltres, fins a la propietat de Geoffrey Manning com a mínim, i reunir-vos amb nosaltres a l’hora de dinar, si no comenceu la campanya.

—Bé, doncs, demà passat l’altre —digué el senyor Pickwick—; dijous… Sam!

—Senyor —respongué el senyor Weller.

—Encarrega dues places exteriors a Londres, el dijous al matí, per a tu i per a mi.

—Entesos, senyor.

El senyor Weller sortí de la sala i se n’anà lentament a complir l’encàrrec, amb les mans a la butxaca i els ulls fixos a terra.

—Un paio estrany, l’emperador —digué el senyor Weller, mentre anava lentament pel carrer—. Pensar que hagi pogut fer això a aquella senyora Bardell… que té un nen petit, a més! Sempre passa el mateix, amb aquesta gent que sembla tan primmirada. No creia que ho hagués fet, de totes maneres… no creia que ho hagués fet! —I així moralitzant, el senyor Samuel Weller dirigí les seves passes cap a l’oficina de la posta.





XIX

Un dia agradable amb un final desagradable.


Els ocells que, feliçment per a la seva pròpia pau d’esperit i benestar personal, gaudien d’una benaurada ignorància dels preparatius que s’havien fet per deixar-los atònits, el dia 1 de setembre, sens dubte aclamaren aquest dia com un dels matins més agradables que havien vist aquella temporada. Moltes perdius joves que rumbejaven complagudes entre el rostoll, amb tot l’estufament primmirat de la joventut, i moltes de més velles que observaven la seva frivolitat amb ullets rodons, amb l’aire despectiu d’un ocell de saviesa i experiència, igualment inconscients del mal fat que se’ls apropava, prenien la fresca del matí amb sentiments animats i alegres, i unes hores després jeien abatudes a terra. Però ens estem entendrint: anem a pams.

En paraules prosaiques, doncs, feia un matí esplèndid, tan esplèndid que amb prou feines hauríeu cregut que els pocs mesos d’un estiu anglès ja s’havien escolat. Tanques, camps i arbres, turons i erms, presentaven a la vista els seus tons sempre variats de verd intens i brillant; a penes si havia caigut cap fulla, a penes si uns esquitxos de groc es barrejaven amb els colors de l’estiu, i advertien que la tardor ja havia començat. Al cel no hi havia cap núvol; el sol era brillant i càlid; els cants dels ocells, el brunzit de miríades d’insectes estivals, omplien l’aire; i els jardins de les cases de camp, atapeïts de flors de tots els tons bells i intensos, lluentejaven, amb la rosada abundant, com parterres de joies brillants. Tot duia l’empremta de l’estiu, i el seu bell acoloriment no s’havia esvaït del panorama.

Així era el matí, quan un carruatge obert, amb tres pickwickians (el senyor Snodgrass havia preferit quedar-se a casa), el senyor Wardle i el senyor Trundle, amb Sam Weller al pescant al costat del conductor, s’aturà al costat d’una porta de la vora de la carretera, davant de la qual hi havia un guardabosc alt, ossut, i un noi amb mitges botes i polaines de cuir, cadascun d’ells amb una bossa de dimensions generoses, acompanyats per una parella de pointers.

—D’això —xiuxiuejà el senyor Winkle a Wardle, mentre l’home abaixava els esglaons—, no deuen pas imaginar que matarem prou ocells per omplir aquelles bosses, oi?

—Omplir-les! —exclamà el vell Wardle—. I ara, sí! Vós n’omplireu una, i jo l’altra; i quan siguin plenes, a les butxaques de les jaquetes de caça n’hi cabran una quantitat igual.

El senyor Winkle desmuntà sense dir res en resposta a aquest comentari; però pensà interiorment que, si el grup es quedava a l’aire lliure fins omplir una de les bosses, tenien una possibilitat considerable de pescar un bon refredat.

—Hola, Juno, amiga meva; jeu, Daph, jeu —deia Wardle, amanyagant els gossos—. Sir Geoffrey encara és a Escòcia, naturalment, oi, Martin?

El guardabosc alt respongué afirmativament i mirà amb certa sorpresa primer el senyor Winkle, que aguantava l’escopeta com si desitgés que la butxaca de la jaqueta li estalviés l’esforç de prémer el gallet, i després el senyor Tupman, que aguantava la seva com si li fes por —i no hi ha cap raó lògica per dubtar que fos així.

—Els meus amics encara no estan gaire habituats a aquestes coses, Martin —digué Wardle, captant la mirada—. Cada dia s’aprenen coses noves, ja ho saps. Seran bons tiradors un dia d’aquests. Però demano perdó al meu amic Winkle; ell ja hi ha tingut certa pràctica.

El senyor Winkle somrigué feblement per damunt del seu mocador de coll blau en reconeixement del compliment, i es féu un garbuix tan misteriós amb l’escopeta, en la seva modesta confusió, que si l’arma hagués estat carregada, inevitablement s’hauria matat d’un tret allà mateix.

—No heu de manipular la vostra arma d’aquesta manera, quan tingui càrrega, senyor —digué bruscament el guardabosc alt—; o que em pengin si no ens deixeu fred a alguns de nosaltres.

El senyor Winkle, així avisat, canvià sobtadament de posició, i en fer-ho, posà el canó en estret contacte amb el cap del senyor Weller.

—Ei! —digué Sam, collint el barret, que li havia tirat per terra, i fregant-se la templa—. Ei, senyor! Si us ho agafeu així, omplireu una d’aquelles bosses, i encara en sobrarà, d’un sol tret.

Ara el noi de les polaines de cuir rigué de tot cor, i llavors intentà fer com si fos algú altre, i el senyor Winkle arrufà majestuosament les celles.

—On has dit al noi que ens vingués a trobar amb el refrigeri, Martin? —preguntà Wardle.

—Al costat del Turó d’Un Arbre, a les dotze, senyor.

—Allò no és terra de Sir Geoffrey, oi?

—No, senyor; però és a prop. És propietat del capità Boldwig; però no hi haurà ningú que ens interrompi i hi ha un bon tou d’herba.

—Entesos —digué el vell Wardle—. Ara com més aviat marxem millor. Es reunirà amb nosaltres a les dotze, doncs, Pickwick?

El senyor Pickwick tenia moltes ganes de presenciar la cacera, especialment perquè estava força inquiet per la vida i les extremitats del senyor Winkle. En un matí tan engrescador, a més, era ben empipador tornar enrere i deixar els seus amics divertint-se. Fou, per tant, amb un aire molt trist que respongué:

—Sí, suposo que és el que haig de fer.

—El cavaller no és tirador, senyor? —preguntà el guardabosc llargarut.

—No —respongué Wardle—; i a més va coix.

—M’agradaria molt venir… —digué el senyor Pickwick— molt.

Es produí una breu pausa de compassió.

—Hi ha un carretó a l’altra banda de la tanca —digué el noi—. Si el criat del cavaller el pogués empènyer pels camins, podria continuar prop nostre, i podríem aixecar-lo per damunt de les escales de les tanques, i tot això.

—És perfecte —digué el senyor Weller, que era part interessada, ja que desitjava ferventment seguir la cacera—. És perfecte. Ben dit, Galtones; ho tindré a punt en un minut.

Però aquí és presentà una dificultat. El guardabosc llargarut protestà fermament contra la participació, en una colla de caça, d’un cavaller en un carretó, com una violació grollera de totes les normes i precedents establerts.

Era una gran objecció, però no pas insuperable. Després de convèncer a base de paciència i diners el guardabosc, que, d’altra banda, s’apaivagà donant un calbot a l’inventiu jove que havia aconsellat per primera vegada l’ús de la màquina, el senyor Pickwick hi fou col·locat i la colla es posà en marxa; Wardle i el guardabosc llargarut anaven al davant i el senyor Pickwick en el carretó, empès per Sam, al darrere.

—Atura’t, Sam —digué el senyor Pickwick, quan havien travessat la meitat del primer camp.

—Què passa ara? —digué Wardle.

—No penso tolerar que empenyin una altra passa aquest carretó —digué el senyor Pickwick, resolut—, a no ser que Winkle porti aquella escopeta seva d’una manera diferent.

—Com haig de portar-la? —digué el malaurat Winkle.

—Porteu-la amb el canó cap a terra —respongué el senyor Pickwick.

—Queda molt poc esportiu —raonà Winkle.

—Tant me fa si queda poc esportiu o no —respongué el senyor Pickwick—; no penso deixar que em matin en un carretó, per cobrir les aparences i complaure algú.

—Segur que el senyor buidarà la càrrega sobre algú abans d’acabar —rondinà l’home llargarut.

—Entesos, entesos… no em fa res… —digué el pobre Winkle, girant la culata de l’escopeta cap amunt—. Au.

—El que sigui per viure tranquils —digué el senyor Weller; i reprengueren la marxa.

—Atureu-vos! —digué el senyor Pickwick, quan van haver avançat unes iardes.

—Què passa ara? —digué Wardle.

—Aquella escopeta de Tupman no és segura: sé que no ho és —digué el senyor Pickwick.

—Eh? Què! Que no és segura? —digué el senyor Tupman, en un to de gran alarma.

—No pas tal com la porteu —digué el senyor Pickwick—. Em sap molt greu posar més objeccions, però no puc consentir a continuar, a no ser que la porteu tal com fa Winkle.

—Crec que seria millor, senyor —digué el guardabosc llargarut—, o hi ha moltes possibilitats que rebeu la càrrega vós mateix.

El senyor Tupman, amb amable celeritat, col·locà l’arma en la posició que li demanaven, i el grup tornà a avançar; els dos principiants amb les armes invertides, com un parell de soldats rasos en un funeral reial.

Els gossos de cop i volta s’aturaren en sec, i el grup, que avançava sigilosament, també s’aturà.

—Què tenen els gossos a les potes? —xiuxiuejà el senyor Winkle—. Que estranys estan, així drets.

—Silenci, si és que podeu —respongué Wardle en veu baixa—. Que no ho veieu, que estan guaitant?

—Guaitant! —repetí el senyor Winkle, sotjant al seu voltant, com si esperés descobrir alguna bellesa particular en el paisatge, sobre la qual els sagaços animals els estaven cridant l’atenció—. Guaitant! Què estan guaitant?

—Tingueu els ulls oberts —digué Wardle, sense fer cas de la pregunta en l’excitació del moment—. Vinga.

Se sentí un brunzit agut, que féu que el senyor Winkle saltés enrere com si li haguessin disparat a ell. Bang, bang, feren un parell d’escopetes… el fum es dispersà ràpidament per damunt del camp i formà espirals en l’aire.

—On són! —digué el senyor Winkle, en un estat d’altíssima agitació, fent voltes i més voltes en totes direccions—. On són? Digueu-me quan haig de disparar. On són? On són?

—On són! —digué Wardle, recollint un parell d’ocells que els gossos havien dipositat als seus peus—. Ves! Aquí són!

—No, no; vull dir els altres —digué el perplex Winkle.

—Prou lluny, a hores d’ara —respongué Wardle, recarregant fredament l’escopeta.

—Molt probablement en trobarem un altre estol d’aquí a cinc minuts —digué el guardabosc llargarut—. Si el cavaller comença a disparar ara, potser el tret li sortirà pel canó en el moment que alcin el vol.

—Ha! Ha! Ha! —bramà el senyor Weller.

—Sam —l’amonestà el senyor Pickwick, compadint-se de la confusió i desconcert del seu seguidor.

—Senyor.

—No riguis.

—De cap manera, senyor. —I, per assegurar-se’n, el senyor Weller contorsionà els seus trets darrere del carretó, cosa que divertí molt el noi de les polaines, que esclafí una sonora riallada i rebé una bufetada sumària del guardabosc llargarut, que necessitava un pretext per girar-se i amagar la seva pròpia diversió.

—Bravo, amic! —digué Wardle al senyor Tupman—. Aquesta vegada heu disparat, si més no.

—Sí, i tant —respongué el senyor Tupman, amb un orgull conscient—. He tirat un tret.

—Magnífic. Tocareu alguna cosa la pròxima vegada, si afineu la punteria. Ben fàcil, oi?

—Sí, és molt fàcil —digué el senyor Tupman—. Quin mal et fa a l’espatlla, però. Gairebé em fa caure d’esquena. No tenia idea que aquestes armes de foc petites clavessin aquestes culatades.

—Ah —digué el vell cavaller, somrient—, ja us hi acostumareu amb el temps. Au vinga… tots a punt… va bé allà amb el carretó?

—Tot bé, senyor —respongué el senyor Weller.

—Endavant, doncs.

—Agafeu-vos fort, senyor —digué Sam, aixecant el carretó.

—Sí, sí —respongué el senyor Pickwick; i reprengueren la marxa, tan enèrgicament com calia.

—Manteniu aquell carretó enrere, ara —exclamà Wardle, després de passar-lo a un altre camp a força de braços per una escala, i de tornar-hi a instal·lar el senyor Pickwick.

—Entesos, senyor —respongué el senyor Weller, aturant-se.

—Ara, Winkle —digué el vell cavaller—, seguiu-me a poc a poc, i no feu tard, aquesta vegada.

—No tingueu por —digué el senyor Winkle—. Estan guaitant?

—No, no; ara no. En silenci ara, en silenci. —Reprengueren la marxa i haurien avançat molt silenciosament, si el senyor Winkle, en l’execució d’algunes maniobres molt intricades amb l’escopeta, no hagués disparat accidentalment, en el moment més crític, per damunt del cap del noi, exactament en el punt on hauria estat el cervell de l’home alt, si s’hagués tractat d’ell.

—Ei! Per què carai ho heu fet, això? —digué el vell Wardle, mentre els ocells fugien il·lesos.

—No havia vist mai una escopeta semblant en ma vida —respongué el pobre senyor Winkle, mirant el fiador, com si això servís de res—. Es dispara pel seu compte. De veritat que sí.

—De veritat que sí! —imità Wardle, amb una certa irritació en el seu aire—. Tant de bo matés alguna cosa pel seu compte.

—No trigarà gaire a fer-ho, senyor —comentà l’home alt, amb una veu baixa, profètica.

—Què voleu dir amb aquest comentari, senyor? —preguntà el senyor Winkle, enfadat.

—Tant se val, senyor, tant se val —respongué el guardabosc llargarut—; jo no tinc família, senyor; i la mare d’aquest noi rebrà una compensació generosa de Sir Geoffrey, si mor a la seva terra. Carregueu un altre cop, senyor, carregueu un altre cop.

—Preneu-li l’escopeta —exclamà el senyor Pickwick del carretó estant, horroritzat davant de les fosques insinuacions de l’home llargarut—. Preneu-li l’escopeta, que em sent algú?

Ningú, però, s’oferí voluntàriament per obeir l’ordre; i el senyor Winkle, després de llançar una ullada rebel cap al senyor Pickwick, tornà a carregar l’escopeta i continuà endavant amb els altres.

Ens sentim obligats a manifestar, basant-nos en l’autoritat del senyor Pickwick, que la manera de procedir del senyor Tupman mostrava molta més prudència i deliberació que l’adoptada pel senyor Winkle. Malgrat tot, això no minva en absolut la gran autoritat d’aquest últim cavaller en totes les qüestions relacionades amb el camp; perquè, tal com remarca meravellosament el senyor Pickwick, per alguna raó o altra ha passat, des de temps immemorial, que molts dels filòsofs millors i més capaços, que han estat perfectes llums de ciència en qüestions de teoria, s’han vist totalment incapaços de portar-les a la pràctica.

El procediment del senyor Tupman, com molts dels nostres descobriments més sublims, era extremament senzill. Amb la rapidesa i sagacitat d’un home de geni, havia observat de seguida que els dos grans objectius a aconseguir eren: en primer lloc, descarregar la seva arma sense fer-se mal ell, i, en segon lloc, fer-ho sense perill per als espectadors. Òbviament, el millor que es podia fer, després de superar la dificultat de disparar, era tancar fermament els ulls i disparar a l’aire.

En una ocasió, després de dur a terme aquesta proesa, el senyor Tupman, en obrir els ulls, contemplà una perdiu molsuda en l’acte de caure, ferida, cap a terra. Estava a punt de felicitar el senyor Wardle pel seu invariable èxit, quan aquell cavaller avançà cap a ell i li estrenyé càlidament la mà.

—Tupman —digué el vell cavaller—, heu triat aquell ocell en concret?

—No… —digué el senyor Tupman— no.

—I tant que sí —digué Wardle—. He vist com ho fèieu… he observat com el triàveu… m’he fixat que aixecàveu l’arma per fer punteria; i us diré que el més bon tirador que existeixi no ho podria haver fet millor. Hi teniu més traça del que havia pensat, Tupman; ja havíeu sortit abans.

Fou en va que el senyor Tupman protestà, amb un somriure d’abnegació, que mai no ho havia fet. El mateix somriure fou pres com una prova del contrari; i des d’aquell moment la seva reputació quedà establerta. No és l’única reputació que s’ha adquirit amb tanta facilitat, ni es limiten aquestes circumstàncies afortunades a la caça de perdius.

Mentrestant, el senyor Winkle enviava fogonades, resplendor i fumerades sense produir cap resultat material digne de ser anotat; a vegades escampant la càrrega a mitja alçada, i en d’altres tan arran de terra com per col·locar la vida dels dos gossos en una situació força incerta i precària. Com a espectacle de tir de fantasia, resultava extremament variat i curiós; com a demostració de tir amb algun objectiu precís, potser era, en general, un fracàs. És un axioma establert que «cada bala té una casa on allotjar-se». Si això s’aplica en el mateix grau als perdigons, els del senyor Winkle eren com infants abandonats, privats dels seus drets naturals, fets i deixats estar, sense residència coneguda.

—Què? —digué Wardle, caminant fins al costat del carretó i eixugant-se els regalims de suor de la seva alegre cara vermella—. Treu fum, el dia, oi?

—Ja ho podeu ben dir —respongué el senyor Pickwick—. El sol és extraordinàriament calorós, fins i tot per a mi. No sé com deveu estar, vosaltres.

—Ves —digué el vell cavaller—, tenim molta calor. Però ja són les dotze tocades. Veieu aquell turó verd d’allà?

—I tant.

—És el lloc on dinarem; i, caram, allí hi ha el noi amb la cistella, puntual com un rellotge!

—És veritat —digué el senyor Pickwick, animant-se—. Bon nano, aquell. Li donaré un xíling, després. Au vinga, Sam, empeny.

—Agafeu-vos fort, senyor —digué el senyor Weller, revifat per la perspectiva de la teca—. Sortiu del pas, jove del cuiro. Si valoreu la meva preciosa vida, no em tireu per terra, com va dir el cavaller al conductor quan el duien a Tyburn. —I convertint el pas en una cursa oberta, el senyor Weller empenyé lleugerament el seu amo cap al turó verd, el descarregà hàbilment just al costat de la cistella, i començà a desfer-la amb la màxima rapidesa.

—Pastís de vedella —digué el senyor Weller, en soliloqui, mentre disposava els queviures a l’herba—. Quina cosa més bona és el pastís de vedella quan coneixes la dama que l’ha fet, i saps segur que no és de gats; i fet i fet, quina importància té, quan s’assemblen tant a la vedella que ni els mateixos pastissers no en coneixen la diferència?

—No, Sam? —preguntà el senyor Pickwick.

—Ells no, senyor —respongué el senyor Weller, tocant-se el barret—. Una vegada vaig viure a la mateixa casa que un, senyor, i era un molt home trempat, un paio llest, a més… feia pastissos del que fos, en sabia. «Quants gats que teniu, senyor Brooks», jo que dic quan vam ser íntims. «Ah», diu ell, «és veritat, molts», diu ell. «Us deuen agradar molt els gats», que dic jo. «No tan sols a mi», diu ell, fent-me l’ullet; «però la temporada no comença fins a l’hivern», diu. «No és temporada», dic jo. «No», diu ell, «ara és temps de fruita, no de gats». «Ei, què voleu dir?», dic jo. «Que què vull dir?», fa ell. «Que mai faré conxorxa amb els carnissers per apujar el preu de la carn», diu ell. «Senyor Weller», diu, estrenyent-me la mà molt fort, i xiuxiuejant-me a l’orella… «no em torni a parlar d’això… però és el condiment el que importa. Tots els animals són nobles», diu, assenyalant un gatet tigrat, «i jo els condimento per ser bistecs, vedella o ronyons, segons la demanda. I encara més», diu, «puc convertir-ne un de vedella en un de bistec, o un de bistec en un de ronyó o qualsevol d’aquests en un de xai, en un minut, segons els vaivens del mercat i dels gustos».

—Devia ser un jove molt enginyós, aquell, Sam —féu el senyor Pickwick, amb una lleugera esgarrifança.

—Sí, senyor —respongué el senyor Weller, reprenent la seva ocupació de buidar la cistella—, i els pastissos feien goig. Llengua… vet aquí una cosa molt bona, quan no és la d’una dona. Pa… garró de pernil, fa bona pinta… bou a rodanxes, molt bo. Què hi ha en aquelles gerres de pedra, jove aventurer?

—Cervesa en aquesta… —respongué el noi, descarregant de l’espatlla un parell de grans ampolles de pedra, subjectades l’una amb l’altra amb una corretja de pell— ponx fred a l’altra.

—Està molt bé com a dinar, en conjunt —digué el senyor Weller, examinant la seva disposició de l’àpat amb gran satisfacció—. Doncs bé, senyors, «a la càrrega», com van dir els anglesos als francesos després de calar les baionetes.

No va caldre una segona invitació per induir el grup a retre plena justícia a l’àpat; com tampoc calgué gaire insistència per convèncer el senyor Weller, el guardabosc llargarut i els dos nois a instal·lar-se a l’herba, a una certa distància, i enllestir una proporció respectable de les viandes. Un vell roure proporcionà un recer agradable al grup, i una esplèndida vista de terres de conreu i de prades, dividida per tanques exuberants i magníficament adornada amb boscos, s’estenia davant seu.

—Això és deliciós… absolutament deliciós! —digué el senyor Pickwick; la pell del seu expressiu rostre es pelava ràpidament per l’exposició al sol.

—És veritat… és veritat, amic —respongué Wardle—. Vinga; un got de ponx!

—Amb molt de gust —digué el senyor Pickwick; la satisfacció del seu rostre, després de beure-se’l, donava fe de la sinceritat de la resposta.

—Bo —digué el senyor Pickwick, fent petar els llavis—. Molt bo. En prendré un altre. Fresc; molt fresc. Vinga, senyors —continuà el senyor Pickwick, retenint encara la gerra—, un brindis. Pels nostres amics de Dingley Dell.

Begueren entre fortes aclamacions.

—Us diré què faré, per recuperar la meva punteria —digué el senyor Winkle, que menjava pa amb pernil amb un ganivet de butxaca—. Posaré una perdiu dissecada al capdamunt d’una estaca, i hi practicaré, començant per una distància curta i allargant-la gradualment. Tinc entès que és una pràctica magnífica.

—Conec un cavaller, senyor —digué el senyor Weller—, que ho va fer, i va començar a dues iardes; però mai més ho va tornar a intentar; perquè va encertar l’ocell al primer tret i ningú en va veure mai més cap ploma.

—Sam —digué el senyor Pickwick.

—Senyor —respongué el senyor Weller.

—Tingues la bondat de reservar les teves anècdotes per quan t’ho demanin.

—Esclar, senyor.

El senyor Weller picà l’ullet que no li quedava amagat darrere del pot de cervesa que es portava als llavis, amb tanta gràcia, que els dos nois entraren en convulsions espontànies, i fins i tot l’home llargarut es dignà a somriure.

—De debò que aquest ponx fred és fabulós —digué el senyor Pickwick, mirant fermament l’ampolla de pedra—; i el dia és extremament càlid, i… Tupman, estimat amic, un got de ponx?

—Amb molt de gust —respongué el senyor Tupman; i després de beure’s aquell got, el senyor Pickwick n’agafà un altre, tot just per veure si hi havia cap pela de taronja al ponx, perquè la pela de taronja sempre li desagradava; i en veure que no n’hi havia, el senyor Pickwick prengué un altre got a la salut del seu amic absent, i aleshores se sentí obligat a proposar un altre brindis en honor del desconegut que havia barrejat el ponx.

Aquesta constant successió de gots produí un efecte notable sobre el senyor Pickwick; el seu rostre resplendia amb els somriures més radiants, les rialles li ballaven pels llavis i una alegria jovial li guspirejava als ulls. Rendint-se gradualment a la influència de l’excitant líquid, encara més a causa de la calor, el senyor Pickwick expressà un fort desig de recordar una cançó que havia sentit en la seva infantesa, i com que l’intent resultà un fracàs, intentà estimular la seva memòria amb més gots de ponx, que semblaven tenir un efecte totalment contrari; perquè, d’oblidar la lletra de la cançó, passà a oblidar com articular cap paraula; i finalment, després de posar-se dempeus per adreçar als presents un eloqüent discurs, caigué al carretó, i simultàniament caigué també en un son profund.

Després de refer la cistella, i descobrint que era absolutament impossible despertar el senyor Pickwick del seu torpor, van tenir lloc algunes discussions per decidir si seria millor que el senyor Weller tornés a carretejar el seu amo, o el deixés on era, fins que tot estigués a punt per tornar. Es decidiren finalment per aquesta última opció; i com que la resta de l’expedició no havia de sobrepassar una hora de durada, i com que el senyor Weller insistí molt a formar part del grup, decidiren deixar el senyor Pickwick adormit al carretó i avisar-lo a la tornada. Així doncs s’allunyaren, deixant el senyor Pickwick roncant confortablement a l’ombra.

Que el senyor Pickwick hauria continuat roncant a l’ombra fins que els seus amics tornessin, o, si no ho feien, fins que les ombres del vespre haguessin caigut sobre el paisatge, no sembla haver-n’hi cap dubte raonable; sempre suposant que se li hagués permès restar allí en pau. Però no deixaren que restés allí en pau. I això fou el que l’hi impedí.

El capità Boldwig era un homenet geniüt amb un mocador de coll negre encarcarat i un pardessú blau, que, quan es dignava a caminar per les seves propietats, ho feia en companyia d’un gruixut bastó de rotang amb una abraçadora de llautó, i un jardiner i un subjardiner amb cares dòcils, a qui (als jardiners, no pas al bastó) el capità Boldwig donava ordres amb tota la grandiositat i la ferocitat que calia; perquè la germana de la dona del capità Boldwig s’havia casat amb un marquès, i la casa del capità era una vil·la, la seva terra eren les «propietat» i tot era molt elevat, important i magnífic.

El senyor Pickwick no portava dormint ni mitja hora quan el menut capità Boldwig, seguit dels dos jardiners, arribà a gambades tan ràpides com la seva mida i importància li permetien; i quan arribà prop del roure, el capità Boldwig s’aturà, aspirà profundament i mirà el panorama com si considerés que el panorama hauria d’estar molt satisfet que ell hi parés esment; i llavors colpejà a terra emfàticament amb el bastó i cridà el jardiner en cap.

—Hunt —digué el capità Boldwig.

—Sí, senyor —féu el jardiner.

—Endreça aquest lloc demà al matí… ho sents, Hunt?

—Sí, senyor.

—I assegura’t de deixar aquest lloc ben en ordre… em sents, Hunt?

—Sí, senyor.

—I recorda’m de fer fer un cartell contra intrusos, amb escopetes trampa i tota aquesta mena de coses, per impedir que hi entri la gent vulgar. Em sents, Hunt; em sents?

—No ho oblidaré, senyor.

—Disculpeu-me, senyor —digué l’altre home, avançant, amb la mà al barret.

—I doncs, Wilkins, què et passa? —preguntà el capità Boldwig.

—Disculpeu-me, senyor… però crec que ja hi ha hagut intrusos, avui.

—Ha! —digué el capità, mirant enfurrunyat al seu voltant.

—Sí, senyor… han menjat aquí, crec, senyor.

—Caram! Quin atreviment, és veritat! —digué el capità Boldwig, quan s’adonà de les engrunes i els bocins de menjar escampats per l’herba—. Efectivament han estat devorant el menjar aquí. Tant de bo tingués els vagabunds aquí! —exclamà el capità, aferrant el gruixut bastó.

—Tant de bo tingués els vagabunds aquí —digué iradament el capità.

—Perdoneu, senyor —digué Wilkins—, però…

—Però què? Eh? —bramà el capità; i seguint la tímida mirada de Wilkins, els seus ulls trobaren el carretó i el senyor Pickwick.

—Qui ets, bergant? —digué el capità, administrant unes quantes bastonades al cos del senyor Pickwick—. Com et dius?

—Ponx fred —murmurà el senyor Pickwick, i tornà a enfonsar-se en el son.

—Què? —preguntà el capità Boldwig.

Cap resposta.

—Com ha dit que es deia? —preguntà el capità.

—Ponx, crec, senyor —respongué Wilkins.

—Quina barra! Quina remaleïda barra! —digué el capità Boldwig—. Només fingeix estar adormit —digué el capità, amb un gran arravatament—. Està borratxo; és un plebeu borratxo. Emporta-te’l amb el carretó, Wilkins, emporta-te’l amb el carretó de seguida.

—On el porto, senyor? —preguntà Wilkins, amb gran timidesa.

—Al diable —respongué el capità Boldwig.

—Molt bé, senyor —digué Wilkins.

—Espera’t —digué el capità.

Wilkins s’aturà.

—Emporta-te’l… —digué el capità— emporta-te’l a la bassa; i a veure si es diu Ponx quan torni en si. No m’intimidarà… no m’intimidarà. Emporta-te’l.

S’emportaren el senyor Pickwick obeint aquest imperiós mandat; i el gran capità Boldwig, estarrufat d’indignació, continuà el seu passeig.

Inexpressable fou la sorpresa del petit grup quan tornaren i trobaren que el senyor Pickwick havia desaparegut i s’havia endut el carretó. Era la cosa més misteriosa i inexplicable que mai s’hagi sentit. Que un home coix es posés dret sense previ avís i marxés caminant hauria estat d’allò més extrordinari; però que emprengués un pesant carretó davant seu, per diversió, ja era decididament miraculós. Buscaren cada amagatall i racó per allà al voltant, junts i per separat; cridaren, xiularen, rigueren, cridaren… i tot amb el mateix resultat. El senyor Pickwick no era enlloc. Després d’algunes hores de cerca infructuosa, arribaren a la inoportuna conclusió que havien d’anar-se’n cap a casa sense ell.

Mentrestant al senyor Pickwick l’havien dut a la bassa, l’havien col·locat allí de manera segura, profundament adormit al carretó, per a immesurable satisfacció no tan sols de tots els nois del poble, sinó de tres quartes parts de tota la població, que s’havia reunit al voltant esperant que es despertés. Si la seva gratificació més intensa havia estat veure com l’empenyien cap a dintre, com no va augmentar la seva joia quan, després d’uns quants crits confusos de «Sam» s’assegué al carretó i mirà amb indescriptible sorpresa les cares de davant seu.

Un crit general fou naturalment el senyal que ja s’havia despertat; i la seva involuntària pregunta de «Què passa?» n’ocasionà un altre, més fort que el primer, si és possible.

—Ara ens divertirem! —bramava el populatxo.

—On sóc? —exclamà el senyor Pickwick.

—A la bassa —respongué la multitud.

—Com hi he arribat? Què feia? D’on m’han portat?

—Boldwig! El capità Boldwig! —era l’única resposta.

—Deixeu-me sortir —exclamà el senyor Pickwick—. On és el meu criat? On són els meus amics?

—No tens amics. Hurra! —Li van tirar un nap, després una patata i després un ou; amb unes quantes mostres més del temperament jovial de la multitud.

Quant temps podria haver durat aquesta escena, o quant podria haver patit el senyor Pickwick, ningú no ho pot dir, si no hagués estat per un carruatge que passava rabent, de sobte s’aturà, i en davallaren el vell Wardle i Sam Weller, el primer dels quals, en molt menys temps del que es triga a escriure-ho, per no dir a llegir-ho, havia arribat al costat del senyor Pickwick i l’havia col·locat al vehicle, just quan el segon havia acabat el tercer i últim assalt d’un únic combat amb el porrer de la ciutat.

—Correu cap a cal jutge! —cridava una dotzena de veus.

—Au, foteu el camp —digué el senyor Weller, saltant al pescant—. Doneu-li els meus compliments… compliments del senyor Weller… al jutge, i digueu-li que li he malmès el porrer, i que, si en fa jurar un de nou, tornaré demà i també li clavaré una allisada. Endavant, amic.

—Donaré instruccions per emprendre actuacions per detenció il·legal contra aquest capità Boldwig, de seguida que arribi a Londres —digué el senyor Pickwick, tan aviat com el carruatge sortí de la ciutat.

—Estàvem en terreny prohibit, sembla —digué Wardle.

—Tant me fa —digué el senyor Pickwick—, tiraré endavant el plet.

—No, no ho farà —digué Wardle.

—I tant que sí, per… —però com que hi havia una expressió còmica al rostre de Wardle, el senyor Pickwick s’interrompé i digué—: Per què no?

—Perquè —digué el vell Wardle, mig partint-se de riure—, perquè podrien girar-se en contra d’alguns de nosaltres i dir que havíem pres massa ponx fred.

Per més que fes, un somriure s’introduí en el rostre del senyor Pickwick; el somriure es convertí en una rialla; la rialla en una riallada; la riallada esdevingué general. Així doncs, per conservar el bon humor, s’aturaren a la primera taverna de carretera on van arribar i demanaren un got de conyac amb aigua per a tothom, i una ampolla de dos litres d’extrafort per al senyor Samuel Weller.





XX

Que mostra que Dodson i Fogg eren homes de negocis,

i els seus passants homes de plaer;

i que una commovedora entrevista va tenir lloc

entre el senyor Weller i el seu pare, perdut feia temps;

també quins esperits selectes es reuniren a la garsa i la soca,

i quin capítol tan primordial serà el proper.


A la part de davant de la planta baixa d’una casa sòrdida, a l’extrem més allunyat de Freeman’s Court, Cornhill, seien els quatre passants de Messrs. Dodson & Fogg, dos dels fiscals de Sa Majestat als tribunals del Rei i de Casos Comuns de Westminster, i procuradors a l’Audiència Nacional. Aquests passants estaven tan ben instal·lats per veure la claror del dia i el sol, mentre feien les seves tasques diàries, com podria esperar un home que estigués col·locat al fons d’un pou raonablement profund; i sense l’oportunitat d’observar les estrelles de dia, cosa que sí que està permesa als que es troben en aquesta darrera situació.

L’oficina de passants de Messrs. Dodson & Fogg era una sala fosca, florida, d’olor terrosa, amb un envà alt revestit de fusta per protegir els passants de la mirada vulgar, un parell de cadires de fusta velles, un rellotge amb un tic-tac molt fort, un almanac, un paraigüer, una renglera de penjabarrets i uns quants prestatges, on es guardaven uns quants feixos etiquetats de papers bruts, alguna capsa vella de fusta de pi amb etiquetes de paper i nombroses ampolles de tinta de pedra de diverses formes i mides. Hi havia una porta de vidre que duia al passadís que formava l’entrada al tribunal, i a la banda exterior d’aquesta porta de vidre, el senyor Pickwick, seguit de prop per Sam Weller, es presentà el divendres al matí després dels esdeveniments dels quals s’ha ofert una fidel narració en l’últim capítol.

—Endavant, què espereu! —exclamà una veu des de darrere l’envà, en resposta al truc suau del senyor Pickwick a la porta. I el senyor Pickwick i Sam entraren.

—Hi són, el senyor Dodson o el senyor Fogg? —preguntà el senyor Pickwick, amablement, avançant, barret en mà, cap a l’envà.

—El senyor Dodson no hi és, i el senyor Fogg està molt enfeinat —respongué la veu; i al mateix temps el cap al qual pertanyia la veu, amb una ploma darrere de l’orella, mirà el senyor Pickwick per damunt de l’envà.

Era un cap descurat, els cabells vermellosos del qual, escrupolosament dividits a una banda, i allisats amb pomada, s’enroscaven en cues semicirculars al voltant d’una cara plana adornada amb un parell d’ulls menuts i guarnida amb un coll de camisa molt brut i un tapacoll negre ronyós.

—El senyor no hi és, i el senyor Fogg està molt enfeinat —digué l’home a qui pertanyia el cap.

—Quan tornarà el senyor Dodson, senyor? —preguntà el senyor Pickwick.

—Qui sap.

—Trigarà molt el senyor Fogg a estar disponible, senyor?

—No ho sé.

Ara l’home procedí a compondre la ploma amb gran lentitud, mentre un altre passant, que barrejava pólvores Seidlitz d’amagatotis sota la tapa de l’escriptori, reia amb aprovació.

—Em sembla que m’esperaré —digué el senyor Pickwick. No hi va haver resposta; així doncs el senyor Pickwick s’assegué sense permís, i escoltà el fort tic-tac del rellotge i la conversa en veu baixa dels passants.

—Així que us vau divertir, oi? —digué un dels cavallers, amb jaqueta marró i botons de llautó, sargil tacat de tinta i botes de mitja canya, a la conclusió d’algun relat inaudible de les aventures del vespre anterior.

—Extraordinari… extraordinari —digué l’home de les pólvores Seidlitz—. Tom Cummins feia de president —digué l’home de la jaqueta marró—. Eren dos quarts de cinc quan vaig arribar a Somers Town, i estava tan borratxo, que no podia trobar el forat del pany, i em vaig veure obligat a trucar a la vella. D’això, m’agradaria saber què diria el vell Fogg, si ho sabés. Em fotrien fora, suposo… oi?

Davant d’aquesta divertida idea, tots els passants rigueren coordinadament.

—Ens hem divertit tant amb Fogg, aquest matí —digué l’home de la jaqueta marró—, mentre Jack era a dalt classificant els papers, i vosaltres dos havíeu anat a l’oficina de pòlisses. Fogg era aquí baix, obrint les cartes, quan ha entrat aquell individu contra qui hem fet un decret judicial de Camberwell, ja saps… com es deia?

—Ramsey —digué el passant que havia parlat amb el senyor Pickwick.

—Ah, Ramsey… un client d’aspecte tronat. «Bé, senyor», diu el vell Fogg, mirant-lo amb cara de mal geni… ja saps com ho fa… «bé, senyor, heu vingut a pagar». «Sí, senyor», ha dit Ramsey, ficant-se la mà a la butxaca i traient els diners, «el deute és de dues lliures amb deu, i les costes tres lliures amb cinc, aquí ho té, senyor», i feia grans sospirs mentre desfeia els diners, embolicats amb un tros de paper assecant. El vell Fogg ha mirat primer els diners, després a ell i després ha tossit d’aquella manera estranya, i per això he sabut que se’n preparava alguna. «No sabeu que s’ha presentat una declaració, i això augmenta materialment les costes, suposo», ha dit Fogg. «No digueu això, senyor», ha dit Ramsey, fent-se enrere; «el termini tot just va expirar ahir a la nit, senyor». «Doncs sí que ho dic», ha dit Fogg, «el meu passant justament acaba d’anar a presentar-la. No ha anat el senyor Jackson a arxivar aquella declaració de Bullman i Ramsey, senyor Wicks». Naturalment he dit que sí, i després Fogg ha tornat a tossir i ha mirat Ramsey. «Déu meu», ha dit Ramsey; «i jo que gairebé m’he tornat boig estalviant aquests diners, i tot per res». «Ben bé per res», ha dit Fogg fredament; «així doncs seria millor que tornéssiu a estalviar-ne uns quants més i els portéssiu a temps». «No els puc aconseguir, per l’amor de Déu», ha dit Ramsey, picant l’escriptori amb el puny. «No intenti intimidar-me, senyor», ha dit Fogg, enfurismant-se a propòsit. «No intento intimidar-lo, senyor», ha dit Ramsey. «I tant que sí», ha dit Fogg; «sortiu, senyor; sortiu d’aquesta oficina, i torneu, senyor, quan us sapigueu comportar». Ramsey ha intentat parlar, però Fogg no el deixava, s’ha posat els diners a la butxaca i ha tocat el dos. Amb prou feines acabava de tancar la porta, quan el vell Fogg s’ha girat cap a mi, amb un somriure encantador a la cara, i s’ha tret la declaració de la butxaca de la jaqueta. «Té, Wick», diu Fogg, «agafa un cabriolé i baixa al Temple tan ràpid com puguis, i presenta això. Les costes les tenim assegurades, perquè és un home constant amb una gran família, amb un salari de vint-i-cinc xílings a la setmana, i si ens dóna un certificat d’advocat, com ha de fer al final, sé que els seus amos s’encarregaran de pagar-ho; per tant mirarem de treure-li tant com puguem, senyor Wicks; és un acte cristià, senyor Wicks, perquè amb tota la família que té i tan pocs ingressos, li anirà bé una bona lliçó que és dolent endeutar-se… oi que sí, senyor Wicks, que li anirà bé». I somreia tan afablement quan se n’anava, que era deliciós veure’l. «És un home de negocis fabulós», digué Wicks, en un to de la més profunda admiració, «fabulós, oi?».

Els altres tres corroboraren cordialment aquesta opinió, i l’anècdota proporcionà la satisfacció més il·limitada.

—Són trempats aquests homes, senyor —xiuxiuejà el senyor Weller al seu amo—; quina idea de divertir-se tan maca que tenen.

El senyor Pickwick assentí amb el cap i tossí per atreure l’atenció dels joves cavallers de darrere de l’envà, que, ara que havien relaxat les seves ments amb una mica de conversa entre ells, es dignaren a parar una mica d’esment en el desconegut.

—Em pregunto si Fogg està lliure, ara? —digué Jackson.

—Ho aniré a veure —digué Wicks, descavalcant sense pressa del tamboret—. Quin nom voleu que digui al senyor Fogg?

—Pickwick —respongué l’il·lustre protagonista d’aquestes memòries.

El senyor Jackson se n’anà cap a dalt a complir l’encàrrec i immediatament tornà amb un missatge que el senyor Fogg rebria el senyor Pickwick al cap de cinc minuts; i després de transmetre’l, tornà a l’escriptori.

—Com ha dit que es deia? —xiuxiuejà Wicks.

—Pickwick —respongué Jackson—; és el demandat a Bardell i Pickwick.

Un sobtat fregadís de peus, barrejat amb el so de rialles contingudes, se sentí darrere l’envà.

—Se’n fumen de vós, senyor —xiuxiuejà el senyor Weller.

—Que se’n fumen de mi, Sam! —respongué el senyor Pickwick—. Què vols dir, que se’n fumen de mi?

El senyor Weller respongué assenyalant amb el dit gros per damunt de l’espatlla, i el senyor Pickwick, en mirar cap amunt, s’adonà de l’afalagador fet que tots quatre passants, amb rostres que expressaven la màxima diversió, i amb el cap per damunt de l’envà de fusta, inspeccionaven minuciosament la figura i l’aspecte general del suposat ensarronador de cors femenins, i pertorbador de la felicitat de les dones. En aixecar els ulls, la filera de caps desaparegué de sobte i se sentí immediatament el so de plomes movent-se a pas furiós sobre el paper.

Un sobtat toc de la campana que penjava a l’oficina cridà el senyor Jackson al despatx de Fogg, d’on tornà per dir que ell (Fogg) estava a punt per veure el senyor Pickwick si volia pujar cap a dalt.

Cap a dalt pujà el senyor Pickwick, deixant Sam Weller a baix. La porta de la sala de la part de darrere del primer pis tenia inscrit en caràcters llegibles les imponents paraules «Senyor Fog»; i, després de trucar-hi, i de rebre permís per entrar, Jackson introduí el senyor Pickwick a la seva presència.

—Que hi és el senyor Dodson? —preguntà el senyor Fogg.

—Acaba d’arribar, senyor —respongué Jackson.

—Demana-li que vingui.

—Sí, senyor. —Surt Jackson.

—Prengui seient, senyor —digué Fogg—; allí hi ha el diari; el meu soci vindrà de seguida, i podem conversar sobre aquest assumpte, senyor.

El senyor Pickwick agafà un seient i el diari, però, en comptes de llegir-lo, feia ullades per damunt inspeccionant l’home de negocis, que era un vell de cara granelluda i dieta vegetariana, amb jaqueta negra, pantalons foscos de mescla i polaines petites negres; una mena d’ésser que semblava formar una part essencial de la taula on estava escrivint, amb la mateixa capacitat per pensar o sentir.

Al cap d’uns minuts de silenci va aparèixer el senyor Dodson, un home molsut, corpulent, d’aspecte sever, amb una veu forta; i la conversa començà.

—Aquest és el senyor Pickwick —va dir Fogg.

—Ah! Sou el demandat en el cas Bardell i Pickwick? —preguntà Dodson.

—Sí, senyor —respongué el senyor Pickwick.

—Bé, doncs —digué Dodson—, què proposeu?

—Ah! —digué Fogg, ficant les mans a les butxaques dels pantalons, i tirant-se enrere a la cadira—. Què proposeu, senyor Pickwick?

—Calla, Fogg —digué Dodson—, deixa’m sentir el que ha de dir el senyor Pickwick.

—He vingut, senyors —digué el senyor Pickwick, mirant plàcidament els dos socis—, he vingut aquí per expressar la sorpresa amb què vaig rebre la vostra carta de l’altre dia, i a preguntar quins motius d’actuació podeu tenir contra mi.

—Motius de… —Fins aquí havia arribat l’exclamació de Fogg, quan Dodson l’interrompé.

—Senyor Fogg —digué Dodson—, estic a punt de parlar.

—Disculpeu-me, senyor Dodson —digué Fogg.

—Pel que fa a motius d’actuació, senyor —continuà Dodson, amb elevació moral en el seu aire—, consulteu la vostra pròpia consciència i els vostres propis sentiments. Nosaltres, senyor, nosaltres, ens guiem completament per la declaració de la nostra clienta. Aquella declaració, senyor, pot ser certa, o pot ser falsa; pot ser creïble, o pot ser increïble; però, si és certa, i si és creïble, no dubto a dir, senyor, que els nostres motius d’actuació són sòlids, i no vacil·laran. Podeu ser un home dissortat, senyor, o podeu ser un intrigant; però si em cridessin com a jurat, i em prenguessin jurament, senyor, per expressar una opinió sobre la vostra conducta, senyor, no dubto a afirmar que només en tindria una opinió. —Aquí Dodson es redreçà, amb un aire de virtut ofesa, i mirà Fogg, que enfonsà més les mans a les butxaques, i assentint sàviament amb el cap, digué, en un to de plena coincidència: «I tant que sí».

—Bé, doncs —digué el senyor Pickwick, amb un patiment considerable pintat al rostre—, permeteu-me assegurar que sóc un home d’allò més dissortat, si més no en aquest cas.

—Això espero, senyor —respongué Dodson—; confio que sigui així, senyor. Si sou realment innocent d’allò que us acusen, sou més dissortat del que havia cregut que pogués ser cap home. Què hi dieu, senyor Fogg?

—Dic exactament el que vós dieu —respongué Fogg, amb un somriure d’incredulitat.

—El decret judicial, senyor, que inicia l’actuació —continuà Dodson—, va ser emès de manera regular. Senyor Fogg, on és el llibre de mandats?

—Aquí —digué Fogg, allargant un llibre quadrat, amb tapa de pergamí.

—Aquí hi ha l’entrada —prosseguí Dodson—. «Middlesex, Denúncia de Martha Bardell, vídua, versus Samuel Pickwick. Danys # 1500. Dodson & Fogg per la demandant, 28 Agost 182». Tot en regla, senyor; perfectament. —Dodson tossí i mirà Fogg, que també digué «Perfectament». I llavors tots dos miraren el senyor Pickwick.

—Haig d’entendre, doncs —digué el senyor Pickwick—, que és realment la vostra intenció procedir amb aquesta demanda?

—Entendre, senyor! Esclar que sí —respongué Dodson, amb alguna cosa que s’assemblava tant a un somriure com li permetia la seva importància.

—I que els danys estan efectivament valorats en mil cinc-centes lliures? —preguntà el senyor Pickwick.

—En el benentès que podeu afegir la meva promesa que, si haguéssim pogut persuadir la nostra clienta, estarien valorats al triple d’aquesta quantitat, senyor —respongué Dodson.

—Crec que la senyora Bardell va dir especialment, però —comentà Fogg, fent un cop d’ull a Dodson—, que no pactaria per un quart de penic menys.

—Indubtablement —respongué Dodson amb severitat—. Perquè la demanda tot just havia començat; i no pensava deixar que el senyor Pickwick arribés a un compromís en aquell moment, ni que hi estigués predisposat.

—Ja que no oferiu condicions, senyor —digué Dodson, mostrant una tira de pergamí a la mà dreta, i empenyent-ne afectuosament una còpia en paper cap al senyor Pickwick amb l’esquerra— seria millor que us proporcionés una còpia d’aquest mandat. Aquí hi ha l’original, senyor.

—Entesos, senyors, entesos —digué el senyor Pickwick, aixecant-se al mateix temps que s’enfilava la seva còlera—; rebreu notícies del meu representant, senyors.

—Ens n’alegrarem —digué Fogg, fregant-se les mans.

—Molt —digué Dodson, obrint la porta.

—I abans que me’n vagi, senyors —digué l’agitat senyor Pickwick, girant-se al replà—, permeteu-me dir, que de tots els procediments escandalosos i bergants…

—Espereu, senyor, espereu —intervingué Dodson, amb gran cortesia—. Senyor Jackson! Senyor Wicks!

—Senyor —digueren els dos passants, apareixent al fons de les escales.

—Senzillament vull que sentiu el que diu aquest cavaller —respongué Dodson—. Sisplau, continueu, senyor… procediments escandalosos i bergants, crec que heu dit?

—Sí —digué el senyor Pickwick, irritadíssim—. Deia, senyor, que de tots els procediments escandalosos i bergants que mai s’hagin intentat, aquest és el pitjor de tots. Ho repeteixo, senyor.

—Ho sentiu, senyor Wicks? —digué Dodson.

—No oblidareu aquestes expressions, senyor Jackson? —digué Fogg.

—Potser us agradaria tractar-nos d’estafadors, senyor —afegí Dodson—. Sisplau feu-ho, senyor, si en teniu ganes; de debò, senyor, sisplau.

—Ho faig —digué el senyor Pickwick—. Sou uns estafadors.

—Molt bé —digué Dodson—. Ho podeu sentir allí baix, espero, senyor Wicks?

—Sí, i tant, senyor —digué Wicks.

—Seria millor que pugéssiu un o dos esglaons més amunt, si no ho sentiu —afegí el senyor Fogg—. Continueu, senyor; continueu. Seria millor que ens tractéssiu de lladres, senyor; o potser us agradaria agredir a un de nosaltres. Sisplau feu-ho, senyor, si en teniu ganes; no oposarem la més mínima resistència. Sisplau feu-ho, senyor.

Com que Fogg es situà molt temptadorament a l’abast del puny clos del senyor Pickwick, hi ha pocs dubtes que aquell cavaller hauria obeït la seva tenaç súplica, si no hagués estat per la interposició de Sam, que, sentint la disputa, sortí de l’oficina, s’enfilà escales amunt i agafà el seu amo pel braç.

—Marxem —digué el senyor Weller—. El bàdminton és un joc molt bo mentre vós no sou la ploma i dos advocats les raquetes; llavors és massa excitant per ser divertit. Anem-nos-en, senyor. Si voleu apaivagar la vostra ment pegant a algú, sortiu al pati i pegueu-me a mi; però desfogar-se aquí resulta massa car.

I sense la més mínima cerimònia, el senyor Weller estirà el seu amo escales avall, cap al pati, i després de deixar-lo de manera segura a Cornhill, es tirà enrere i es preparà per anar on ell el volgués dur.

El senyor Pickwick continuà caminant entotsolat, travessà el carrer de davant de Mansion House i dirigí les seves passes Cheapside amunt. Sam començava a preguntar-se on anaven, quan el seu amo es girà i digué:

—Sam, aniré immediatament a veure el senyor Perker.

—És exactament el lloc on hauríeu d’haver anat ahir a la nit, senyor —respongué el senyor Weller.

—Crec que sí, Sam —digué el senyor Pickwick.

—N’estic segur —digué el senyor Weller.

—Entesos, entesos, Sam —respongué el senyor Pickwick—, hi anirem de seguida; però primer, com que m’he trasbalsat bastant, voldria un got de conyac amb aigua calent, Sam. On me’l puc prendre, Sam?

El coneixement de Londres del senyor Weller era extens i peculiar. Respongué, sense rumiar ni un moment:

—Segon pati a mà dreta… penúltima casa a la mateixa banda de la carretera… agafeu el lloc que hi ha a la primera llar de foc, que no té pota al mig de la taula, al contrari que els altres, que és molt molest.

El senyor Pickwick obeí les indicacions del seu ajudant, i demanant a Sam que el seguís, entrà a la taverna que ell havia assenyalat, on ràpidament li col·locaren al davant el conyac amb aigua calent; mentrestant al senyor Weller, assegut a una distància respectuosa, tot i que a la mateixa taula que el seu amo, li serviren una pinta de cervesa negra.

La sala era molt acollidora, i aparentment gaudia del favor especial dels conductors de diligència; perquè diversos cavallers, tots amb l’aparença de pertànyer a aquella docta professió, bevien i fumaven als diferents compartiments. Entre ells hi havia, en particular, un vell robust, caravermell, assegut en un compartiment oposat, que va atreure l’atenció del senyor Pickwick. L’home robust fumava amb gran vehemència, però cada mitja dotzena de pipades, es treia la pipa de la boca i mirava primer el senyor Weller i després el senyor Pickwick. Llavors, enterrava el seu rostre en un pot de quart de galó tant com li permetien les dimensions del recipient, i feia un altre cop d’ull a Sam i al senyor Pickwick. Tot seguit feia una altra mitja dotzena de pipades amb un aire de profunda meditació i tornava a mirar-los. Finalment l’home robust, posant les cames sobre el seient, i repenjant l’esquena a la paret, començà a xuclar la pipa sense parar en cap moment, i a esguardar fixament a través del fum els nouvinguts, com si hagués decidit veure’ls tant com pogués.

Al principi les evolucions de l’home robust havien escapat de l’observació del senyor Weller, però gradualment, en veure que els ulls del senyor Pickwick es giraven de tant en tant cap a ell, començà a mirar en la mateixa direcció, tot protegint-se els ulls amb la mà, com si reconegués parcialment l’objecte que tenia al davant i desitgés assegurar-se bé de la seva identitat. Els seus dubtes aviat es van dissipar, però; perquè després que l’home robust deixés anar un núvol espès de la pipa, una veu ronca, com una estranya obra de ventrilòquia, sorgí de sota els folgats xals que li embolicaven la gola i el pit, i lentament articulà aquests sons:

—Renoi, Sammy!

—Qui és, Sam? —preguntà el senyor Pickwick.

—Caram! No m’ho hauria cregut, senyor —respongué el senyor Weller, amb ulls astorats—. És el vell.

—Vell? —digué el senyor Pickwick—. Quin vell?

—El meu pare, senyor —respongué el senyor Weller—. Com esteu, iaio? —I amb aquesta bonica expansió d’afecte filial, el senyor Weller féu lloc al seient del seu costat per a l’home robust, que avançà amb la pipa a la boca i el pot a la mà, per saludar-lo.

—Renoi, Sammy —digué el pare—, no t’he vist des de fa dos any o més.

—Conxo, ni jo tampoc —respongué el fill—. Com està la madrastra?

—Doncs, ja t’ho diré, Sammy —digué el senyor Weller pare, amb molta solemnitat en el seu aire—; no hi ha cap vídua tan maca com la que va ser la meva sort per segona vegada… que dolça que era, Sammy; l’inconvenient és que, sent una vídua tan agradable, és una gran llàstima que canviés d’estat. No es comporta com una esposa, Sammy.

—No? —preguntà el senyor Weller, fill.

El vell senyor Weller bellugà el cap, mentre responia amb un sospir:

—Ho he fet una vegada de massa, Sammy; una vegada de massa. Pren exemple del teu pare, fill meu, i vés molt amb compte amb les vídues tota la vida, especialment si han tingut una taverna, Sammy. —Després de donar aquest consell patern amb gran sentiment, el senyor Weller, pare, reomplí la pipa d’una capsa de llauna que duia a la butxaca; i, encenent la pipa nova amb les cendres de la vella, començà a fumar a gran ritme.

—Perdoneu, senyor —digué, reprenent el tema, i adreçant-se al senyor Pickwick, després d’una pausa considerable—, res personal, espero, senyor; espero que no estigueu casat amb una vídua, senyor.

—No pas jo —respongué el senyor Pickwick, rient; i mentre el senyor Pickwick reia, Sam Weller informà el seu pare en un murmuri de la relació que tenia amb aquell cavaller.

—Perdoneu, senyor —digué el senyor Weller pare, traient-se el barret—, espero que no tingueu res a dir de Sammy, senyor.

—En absolut —respongué el senyor Pickwick.

—Molt content de sentir-l’hi dir, senyor —respongué el vell—; m’hi vaig mirar molt, en la seva educació; el vaig deixar córrer pels carrers quan era molt jove, i espavilar-se pel seu compte. És l’única manera que un noi pugi llest, senyor.

—Un procediment força perillós, m’imagino —digué el senyor Pickwick, amb un somriure.

—I no pas gaire segur, a més —afegí el senyor Weller—; l’altre dia em van ben engalipar.

—No! —digué el seu pare.

—Sí —digué el fill; i procedí a contar, en tan poques paraules com fos possible, com havia caigut víctima dels estratagemes de Job Trotter.

El senyor Weller, pare, escoltà el relat amb la més profunda atenció, i, en acabar, digué:

—No era un d’aquests individus alt i prim, amb cabells llargs, i el do de la parla molt galopant?

El senyor Pickwick no va entendre del tot l’últim punt de la descripció, però, comprenent el primer, digué: «S». a l’atzar.

—L’altre és un paio de cabells negres amb una lliurea móra, molt capgròs?

—Sí, sí —digueren el senyor Pickwick i Sam, amb gran seguretat.

—Doncs sé on són, vet aquí —digué el senyor Weller—; són tots dos a Ipswich, fora de perill.

—No! —digué el senyor Pickwick.

—De debò —digué el senyor Weller—, i us diré com és que ho sé. De tant en tant treballo amb un cotxe d’Ipswich per a un amic meu. Vaig treballar just l’endemà de la nit que vau agafar el reuma, i al Black Boy de Chelmsford, exactament el lloc on van anar a parar. Els vaig dur a Ipswich, on el criat, el de móra, em va dir que s’allotjarien durant molt temps.

—El seguiré —digué el senyor Pickwick—; tant és veure Ipswich com qualsevol altre lloc. El seguiré.

—Esteu ben segur que eren ells, pare? —preguntà el senyor Weller, fill.

—Del tot, Sammy, del tot —respongué el seu pare—, perquè el seu aspecte és ben peculiar; a més d’això, em va estranyar veure que el cavaller tenia un tracte tan familiar amb el seu criat; i, a part de tot, com que seien al davant, just darrere el pescant, vaig sentir que reien i deien que havien enganyat el vell Castelldefocs.

—El vell qui? —digué el senyor Pickwick.

—El vell Castelldefocs, senyor; parlaven, no en tinc cap dubte, de vós, senyor. —No hi ha res decididament vil ni atroç en l’apel·lació de «vell Castelldefocs», però tot i així no és de cap manera una designació respectuosa ni afalagadora. El record de tots els torts rebuts a mans de Jingle, s’havia aplegat al cap del senyor Pickwick en el moment que el senyor Weller començà a parlar; només calia una gota per fer vessar el got, i «vell Castelldefocs» ho aconseguí.

—El seguiré —digué el senyor Pickwick, amb un cop emfàtic damunt de la taula.

—Faig el trajecte fins a Ipswich demà passat, senyor —digué el senyor Weller pare—. Surto del Bull a Whitechapel; i si de debò teniu intenció d’anar-hi, us seria millor anar amb mi.

—És veritat —digué el senyor Pickwick—; ben cert; puc escriure a Bury, i dir-los que es reuneixin amb mi a Ipswich. Anirem amb vós. Però no marxeu tan de pressa, senyor Weller; no voleu prendre res?

—Sou molt amable, senyor —respongué el senyor W, aturant-se sobtadament—; potser una copeta de conyac per beure a la vostra salut, i per l’èxit de Sammy, senyor, no estaria de més.

—De cap manera —respongué el senyor Pickwick—. Una copa de conyac per aquí! —Portaren el conyac; i el senyor Weller, després d’estirar-se els cabells mirant el senyor Pickwick, i fer un gest de cap a Sam, se l’envià per la seva ampla gola com si hagués estat un didalet.

—Magnífic, pare —digué Sam—, aneu amb compte, vell amic, o tindreu una recaiguda de la vostra vella malaltia, la gota.

—He trobat una cura fabulosa per allò, Sammy —digué el senyor Weller, deixant la copa.

—Una cura fabulosa per a la gota —digué el senyor Pickwick, traient precipitadament el seu quadern—. De què es tracta?

—La gota, senyor —respongué el senyor Weller—, la gota és una malaltia que es presenta quan hi ha massa repòs i comoditat. Si mai us ataca la gota, senyor, caseu-vos amb una vídua ben baladrera, que sàpiga cridar, i mai més tornareu a tenir-ne. És una medicina fabulosa, senyor. Jo en prenc amb regularitat, i puc garantir que allunya qualsevol malaltia causada per massa disbauxa. —Després de transmetre aquest valuós secret, el senyor Weller buidà la copa una vegada més, picà l’ullet d’una manera artificiosa, sospirà profundament i es retirà lentament.

—I doncs, què en penses del que diu el teu pare, Sam? —preguntà el senyor Pickwick, amb un somriure.

—Què en penso, senyor! —respongué el senyor Weller—. Ves, crec que és una víctima de la vida conjugal, com va dir el capellà de família de Barbablava, amb una llàgrima de pietat, quan el van enterrar.

No hi havia resposta possible per a aquesta conclusió tan oportuna, i, per tant el senyor Pickwick, després de pagar el compte, reprengué la seva caminada cap a Gray’s Inn. Quan arribà als seus bosquets apartats, però, eren les vuit tocades, i el corrent ininterromput de cavallers amb botes enfangades, barrets blancs tacats i roba ronyosa, que fluïen cap a les diferents vies de sortida, van avisar-lo que la majoria de les oficines havien tancat per aquell dia.

Després d’enfilar dos trams d’escales dretes i brutes, descobrí que les seves previsions es confirmaven. La «porta exterior» del senyor Perker era tancada; i el silenci total que seguí les puntades de peu repetides del senyor Weller anunciava que els funcionaris s’havien retirat de la feina per a la nit.

—Ja és mala sort, Sam —digué el senyor Pickwick—; jo no perdria una hora per veure’l; sé que no podré aclucar un ull aquesta nit, a no ser que tingui la satisfacció de pensar que he confiat aquest assumpte a un professional.

—Aquí hi ha una dona gran que va cap a dalt, senyor —respongué el senyor Weller—; potser sap on podem trobar algú. Ei, senyora, on són la gent del senyor Perker?

—La gent del senyor Perker… —digué una vella prima i d’aspecte trist, aturant-se a recuperar alè després de l’ascensió de les escales— la gent del senyor Perker se n’ha anat, i jo vaig a netejar l’oficina.

—Sou la criada del senyor Perker? —preguntà el senyor Pickwick.

—Sóc la senyora de la neteja del senyor Perker —respongué la dona.

—Ah —digué el senyor Pickwick, parlant mig a banda per a Sam—, és una circumstància curiosa, Sam, que anomenin així les velles d’aquestes oficines, senyores de la neteja. M’agradaria saber per què ho fan.

—Perquè tenen una aversió mortal a netejar res, suposo, senyor —respongué el senyor Weller.

—No m’estranyaria —digué el senyor Pickwick, mirant la vella, l’aspecte de la qual, així com l’estat de l’oficina, que a hores d’ara havia obert, indicaven una arrelada antipatia a l’aplicació d’aigua i sabó—; sabeu on puc trobar el senyor Perker, bona dona?

—No, no ho sé —respongué la vella bruscament—; és fora de la ciutat, ara.

—Quina mala sort —digué el senyor Pickwick—; on és el seu passant? Ho sabeu?

—Sí, sé on és, però no em donarà les gràcies per dir-ho —respongué la dona de la neteja.

—Tinc un assumpte molt important amb ell —digué el senyor Pickwick.

—No li seria igual fer-ho al matí? —digué la dona.

—No aniria tan bé —respongué el senyor Pickwick.

—Entesos —digué la vella—, em van dir que, si es tractava d’alguna cosa molt important, digués on era, per tant suposo que no faig pas mal fet. Si aneu a la Garsa i la Soca i demaneu al bar pel senyor Lowten, us acompanyaran amb ell, i és el passant del senyor Perker.

Amb aquesta indicació, i amb la informació addicional que l’albergueria en qüestió es trobava situada en un carreró que gaudia del doble avantatge de ser a les proximitats de Clare Market, i prop de la part posterior de New Inn, el senyor Pickwick i Sam baixaren amb seguretat l’escala rònega i sortiren a la recerca de la Garsa i la Soca. Aquest popular establiment, escenari consagrat de les orgies vespertines del senyor Lowten i els seus acompanyants, era el que la gent corrent anomenaria una taverna. Que el dispeser era un home amb tendència a fer diners resultava prou clar per la presència d’una petita partició sota la finestra de la taverna, de mida i forma no gaire diferent a un palanquí, rellogada a un ataconador: i que tenia esperit filantròpic era evident per la protecció que proporcionava a un pastisser, que venia els seus requisits sense temor d’interrupcions al mateix llindar. De les finestres de la part inferior, decorades amb cortines d’un to safrà, penjaven dues o tres targetes impreses, que feien referència a la sidra de Devonshire i a la cervesa de Dantzig, mentre que una gran pissarra, anunciant en lletres blanques a un públic il·lustrat que hi havia 500.000 bótes de cervesa negra als cellers de l’establiment, deixava el cap en un estat de dubte i incertesa, no del tot desagradables, pensant cap a quin punt de les entranyes de la terra podia estendre’s aquesta enorme caverna. Quan afegim que el rètol, malmès per la intempèrie, contenia el dibuix mig esborrat d’una garsa mirant atentament una franja corbada de pintura marró, que els veïns havien après des de la infantesa a considerar com la «soc», haurem dit tot el que calia dir sobre l’exterior de l’edifici.

En presentar-se el senyor Pickwick al bar, una dona gran sortí de darrere de la pantalla i es col·locà davant seu.

—Hi ha el senyor Lowten, senyora? —preguntà el senyor Pickwick.

—Sí, sí que hi és, senyor —respongué la mestressa—. Ei, Charley, acompanya el cavaller amb el senyor Lowten.

—El cavaller no pot entrar ara mateix —digué un noi que servia a les taules, amb un cap vermell—, perquè el senyor Lowten està cantant una cançó còmica, i el traurà fora. Acabarà de seguida, senyor.

A penes havia acabat de parlar el cambrer del cap vermell, quan un colpejar de taules unànime, i un dringar de gots, anuncià que la cançó havia acabat en aquell instant; i el senyor Pickwick, després d’expressar el desig que Sam es refresqués a la cerveseria, permeté que el conduïssin en presència del senyor Lowten.

En sentir l’anunci que «Un cavaller vol parlar amb vós, senyor», un jove galtaplè, que ocupava la cadira del cap de taula, mirà amb certa sorpresa en direcció al lloc d’on procedia la veu; i la sorpresa no semblà minvar gens quan els seus ulls s’aturaren en un individu a qui no havia vist mai.

—Disculpeu-me, senyor —digué el senyor Pickwick—, i em sap molt greu destorbar els altres cavallers, també, però vinc per un assumpte molt important; i si em permeteu retenir-vos en aquest cap de la sala durant cinc minuts, un estaré molt agraït.

El jove galtaplè s’aixecà, i apropant una cadira al senyor Pickwick en un racó obscur de la sala, escoltà atentament la narració del seu infortuni.

—Ah —digué, quan el senyor Pickwick hagué acabat—, Dodson i Fogg… tenen maneres de fer agressives… uns homes de negocis magnífics, Dodson i Fogg, senyor.

El senyor Pickwick admeté les maneres de fer agressives de Dodson i Fogg, i Lowten continuà.

—Perker no és a la ciutat, i no hi serà, a més, abans de finals de la setmana que ve; però si voleu una defensa, i em deixeu la còpia, puc fer tot el necessari fins que ell torni.

—Exactament per això he vingut —digué el senyor Pickwick, allargant-li el document—. Si hi ha res de nou, podeu escriure’m a l’oficina de correus d’Ipswich.

—Entesos —respongué el passant del senyor Perker; i aleshores, veient que els ulls del senyor Pickwick vagaven encuriosits cap a la taula, afegí—: Us voleu unir a nosaltres, durant mitja hora si fa no fa? Aquesta nit tenim aquí una companyia fabulosa. Hi ha el passant en cap de Samkin i Green, la cancelleria de Smithers i Price, i el noi dels encàrrecs de Pimkin i Thomas… canta una cançó fabulosa, creieu-me… i Jack Bamber, i tants altres. Veniu del camp, suposo. Us agradaria ajuntar-vos a la colla?

El senyor Pickwick no pogué resistir una oportunitat tan temptadora d’estudiar la naturalesa humana. Deixà que el portessin a la taula, on, després que el presentessin formalment als presents, fou acomodat en un seient prop del cap de taula i demanaren un got de la seva beguda preferida.

Es produí un silenci profund, totalment contrari a les expectatives del senyor Pickwick.

—No deveu pas trobar desagradable aquesta mena de coses, espero, senyor —digué el veí de mà dreta, un senyor amb camisa de quadres, botons de quincalla i un cigar a la boca.

—Ni el més mínim —respongué el senyor Pickwick—; m’agrada molt, tot i que jo no sóc fumador.

—Em sabria molt greu dir que no ho sóc —intervingué un altre cavaller a la banda contrària de la taula—. Per a mi, fumar és tan bàsic com el menjar i un sostre.

El senyor Pickwick va fer un cop d’ull al que havia parlat, i pensà que si la neteja també fos bàsica per a ell, aniria molt millor.

Es produí una altra pausa. El senyor Pickwick era un desconegut, i la seva arribada evidentment havia aigualit la festa.

—El senyor Grundy complaurà els presents amb una cançó —digué el cap de taula.

—No, no ho farà —digué el senyor Grundy.

—Per què no? —digué el cap de taula.

—Perquè no pot —respongué el senyor Grundy.

—Seria millor dir que no vol —respongué el cap de taula.

—Bé, doncs, no vol —replicà el senyor Grundy. La negativa categòrica del senyor Grundy a complaure els presents ocasionà un altre silenci.

—Ningú no ens vol animar? —digué el cap de taula, abatut.

—Per què no ens animeu vós mateix, senyor cap de taula? —digué un jove guenyo amb bigoti i una camisa de coll obert (bruta), des del fons de la taula.

—Escolteu! Escolteu! —digué el fumador amb joies de quincalla.

—Perquè només conec una cançó, i ja l’he cantada, i hi ha una multa de «begudes per a tothom» per cantar la mateixa cançó dues vegades en una nit —respongué el cap de taula.

Aquesta era una resposta irrefutable, i el silenci tornà a regnar.

—Aquesta nit he estat, cavallers —digué el senyor Pickwick, esperant encetar un tema en què tots els presents poguessin prendre part—, aquesta nit he estat en un lloc que tots vosaltres coneixeu prou bé, sens dubte, però on jo no havia estat durant alguns anys, i en sé molt poca cosa; vull dir Gray’s Inn, cavallers. Aquestes cases velles del Col·legi d’Advocats són uns cataus ben curiosos en un lloc tan gran com Londres.

—Caram! —digué el cap de taula, xiuxiuejant per damunt de la taula al senyor Pickwick—. Heu tocat un tema sobre el qual un de nosaltres, almenys, parlaria per sempre més. Fareu parlar el vell Jack Bamber; mai l’han sentit parlar de res més que no siguin aquelles cases, i hi ha viscut sol fins parar mig boig.

L’individu a qui Lowten feia al·lusió era un home menut, ros, d’espatlles altes, el rostre del qual, pel seu costum d’inclinar-se endavant quan estava silenciós, el senyor Pickwick encara no havia observat. L’estranyà, però, quan el vell aixecà la cara pansida, i dirigí els ulls grisos cap a ell, amb una mirada penetrant d’interrogació, que aquells trets tan extraordinaris li poguessin haver passat per alt ni per un moment. Hi havia un somriure fix i desagradable al seu rostre; recolzava la barbeta en una mà llarga, escanyolida, amb ungles de llargada extraordinària; i quan decantava el cap a una banda, mirant intensament per sota de les seves celles grises i esborrifades, els seus ulls tenien una expressió de murrieria estranya i esquerpa que resultava bastant repulsiva.

Aquesta era la figura que ara sortí endavant, i prorrompé en un torrent animat de paraules. Com que aquest capítol ha estat molt llarg, però, i com que el vell era un personatge singular, serà més respectuós amb ell, i més convenient per a nosaltres, deixar-lo parlar per ell mateix en un de nou.





XXI

On el vell es llança a parlar del seu tema preferit,

i narra una història sobre un estrany client.


—¡Ah! —va dir el vell—. ¡Ah! ¿Qui parla dels covatxols?

—Aha! —digué el vell, una breu descripció de les maneres i aparença del qual tancava l’últim capítol—. Aha! Qui parlava d’aquells casalots del Col·legi d’Advocats?

—Jo, senyor… —respongué el senyor Pickwick—. Comentava quins llocs tan singulars són.

—Vós! —digué despectivament el vell—. ¿Què sabeu vós del temps en què els joves es tancaven en aquelles sales solitàries, i llegien i llegien, una hora i una altra, i nit rere nit, fins que la seva raó delirava afectada pels seus estudis de mitjanit; fins que les seves capacitats mentals quedaven exhaustes; fins que la claror del matí no els portava vigor ni salut; i defallien sota la dedicació anormal de les seves energies juvenils als seus llibres àrids i vells? I parlant d’un temps posterior, i d’uns dies molt diferents, què sabeu vós del gradual decandiment a causa de la tisi, o la ràpida devastació per la febre, els grans resultats de la «vida» i la dissipació, que els homes han patit en aquestes mateixes sales? Quants homes que pregaven misericòrdia en va, creieu, han sortit afligits de l’oficina de l’advocat, per trobar un lloc de descans al Tàmesi, o un refugi a la presó? No són cases corrents, aquelles. Ni un sol tram del vell empostissat, si estigués dotat amb els poders de la parla i la memòria, podria estar-se de sortir de la paret i explicar el seu relat d’horror… el romanticisme de la vida, senyor, el romanticisme de la vida! Tot i que ara puguin semblar llocs vulgars, us dic que són llocs estranys, i preferiria sentir moltes llegendes amb noms terrorífics, que la història real d’un d’aquells estatges.

Hi havia alguna cosa tan estranya en la sobtada energia del vell, en el tema que l’havia suscitat, que el senyor Pickwick no estava preparat per fer cap comentari com a resposta; i el vell, contenint la seva impetuositat, i tornant a adoptar l’aire murri, que havia desaparegut durant la seva agitació anterior, digué:

—Mireu-los des d’un altre punt de vista, el més vulgar i menys romàntic. Quins magnífics llocs de lenta tortura! Penseu en l’home necessitat que s’ho ha gastat tot, que s’ha arruïnat, i ha emmanllevat dels seus amics, per entrar a la professió, que està destinada a no donar-li mai un rosegó de pa. L’espera… l’esperança… la decepció… la por… el patiment… la pobresa… l’anorreament de les seves esperances i el final de la seva carrera… el suïcidi potser, o el borratxo malvestit i espellifat. No tinc raó? —El vell es fregava les mans i mirava sorneguerament, com encantat d’haver trobat un altre punt de vista amb què presentar el seu tema predilecte.

El senyor Pickwick ullava el vell amb gran curiositat, i la resta dels presents somreien i miraven en silenci.

—Parlen de les universitats alemanyes —digué el menut vell—. Bah, bah! Hi ha prou històries fantàstiques a casa sense necessitat d’anar mitja milla enllà a buscar-les; però la gent mai no hi pensa.

—Mai havia pensat en els aspectes fantàstics d’aquest tema en concret, és veritat —digué el senyor Pickwick, rient.

—Oh i tant que no —digué el menut vell—; naturalment que no. Tal com solia dir-me un amic meu, «Què hi ha de particular en aquells estatges». «Són llocs singulars», vaig dir jo. «En absolut», va dir ell. «Solitaris», vaig dir jo. «Gens ni mica», va dir ell. Va morir un matí d’apoplexia, quan estava a punt d’obrir la porta de casa. Va caure amb el cap contra la seva pròpia bústia, i s’hi va quedar durant divuit mesos. Tothom creia que se n’havia anat de la ciutat.

—I com el van trobar finalment? —preguntà el senyor Pickwick.

—Els magistrats decidiren esbotzar la porta, perquè no havia pagat el lloguer durant dos anys. I així ho van fer. Van forçar el pany; i un esquelet molt polsegós amb jaqueta blava, pantalons negres fins al genoll i sedes, caigué en braços del porter que va obrir la porta. Que estrany, allò. Bastant, potser; bastant, oi? —El menut vell decantà més el cap cap a una banda, i es fregà les mans amb una alegria inexpressable.

—Conec un altre cas —digué el menut vell, quan les seves rialletes havien minvat un mica—. Va passar a Clifford’s Inn. Llogater de classe alta… mal caràcter… es tancà a l’armari de la seva cambra i prengué una dosi d’arsènic. L’administrador va pensar que havia fugit: obrí la porta i penjà un cartell. Va venir un altre home, agafà les cambres, les va moblar i hi anà a viure. Per alguna raó o altra no podia dormir… sempre estava inquiet i neguitós. «Que estran», diu ell. «Convertiré l’altra sala en la meva habitació, i aquesta en la sala d’estar». Va fer el canvi, i va dormir molt bé a la nit, però de sobte s’adonà que, per alguna raó, al vespre no podia llegir: es posava nerviós i inquiet, i sempre estava esmocant les espelmes i mirant al seu voltant. «No en puc treure l’entrellat», va dir, quan tornà a casa una nit del teatre, i estava bevent un got de grog fred, d’esquena a la paret, per no imaginar que hi havia algú darrere d’ell… «no en puc treure l’entrellat», va dir; i just aleshores els seus ulls es fixaren en el petit armari que sempre havia tingut tancat, i una esgarrifança el va recórrer de cap a peus. «He tingut abans aquest estrany sentiment», va dir, «no puc evitar pensar que alguna cosa no rutlla en aquell armari». Va fer un gran esforç, reuní tot el seu coratge, esmicolà el pany d’un cop o dos amb l’atiador, obrí la porta, i allí, ben cert, palplantat al racó, hi havia l’últim llogater, amb una ampolleta agafada fermament a la mà, i la cara lívida amb el to d’una mort dolorosa! —En concloure el vell, mirà al voltant les cares atentes del seu sorprès auditori amb un somriure de goig macabre.

—Quines coses tan estranyes, aquestes que ens esteu explicant, senyor —digué el senyor Pickwick, examinant minuciosament el rostre del vell, amb l’ajuda de les seves ulleres.

—Estranyes! —exclamà el vell—. Ximpleries; les trobeu estranyes perquè no en sabeu res. Són divertides, però no pas infreqüents.

—Divertides! —exclamà involuntàriament el senyor Pickwick.

—Sí, divertides, oi? —respongué el menut vell, amb una mirada diabòlica; i aleshores, sense esperar resposta, prosseguí:

—Vaig conèixer un altre home… a veure… ara fa quaranta anys… que va llogar unes cambres velles, humides, florides, en una de les dispeses més antigues, que havien estat tancades i buides durant anys i panys. S’explicaven moltes històries de la vora del foc sobre aquell lloc, i certament distava molt de ser un lloc alegre; però era pobre, les habitacions eren barates, i això hauria estat per a ell raó suficient, ni que haguessin estat deu vegades pitjors del que realment eren. Es veié obligat a acceptar alguns mobles florits que ja hi eren, i, entre altres, un armari de fusta gran i feixuc per a papers, amb grans portes de vidre i una cortina verda per dintre; un objecte ben inútil per a ell, perquè no tenia papers per posar-hi; i pel que fa a la roba, la duia sempre a sobre, i poca feina li donava, de fet. Doncs bé, ja havia traslladat tots els mobles (ni de bon tros una carretada) i els havia escampat per la sala, perquè les quatre cadires semblessin tant com fos possible una dotzena, i estava una nit assegut davant del foc, bevent el primer got dels dos galons de whisky que havia encarregat a crèdit, preguntant-se si mai els pagaria, i en tot cas, quants anys hi trigaria, quan els seus ulls trobaren les portes de vidre de l’armari de fusta. «A», diu, «si no m’hagués vist obligat a acceptar aquell lleig objecte a la taxació del vell corredor, podria haver aconseguit alguna cosa còmoda pels diners. Et diré el què, amic me», digué, parlant en veu alta amb l’armari, en no tenir ningú més amb qui parlar, «si no costés més desmuntar la teva vella carcassa, del que després pagaria la pena, en un tres i no res em faria un foc amb t».. Amb prou feines havia pronunciat les paraules, quan un so que semblava un gemec feble semblà sortir de l’interior de la caixa. Al principi el va sobresaltar, però pensant, després de reflexionar un moment, que devia ser algun jove a la cambra del costat, que havia sortit a sopar, posà els peus al guardafoc i aixecà l’atiador per remenar el foc. En aquell moment, el so es repetí; i obrint-se lentament una de les portes de vidre, revelà una figura pàl·lida i demacrada amb roba tacada i gastada, dreta a l’armari. La figura era alta i prima, i el rostre expressava neguit i ansietat; però hi havia alguna cosa en el to de la pell, en l’aspecte lúgubre i sobrenatural de tota la forma, que la diferenciava de qualsevol ésser d’aquest món. «Qui sou?», digué el nou llogater, tornant-se molt pàl·lid; però brandant l’atiador amb la mà, i prenent punteria contra el rostre de la figura. «Qui sou». «No em llanceu aquell atiador», respongué la forma; «si me’l tiréssiu amb tan bona punteria, passaria a través meu, sense resistència, i gastaria la seva força contra la fusta de darrere. Sóc un esperit». «Doncs sisplau, què feu aquí?», quequejà el llogater. «En aquesta sala», respongué l’aparició, «es va obrar la meva ruïna mundana, i jo i els meus fills vam quedar en la indigència. En aquest armari es van dipositar els papers d’un llarguíssim litigi, que es van acumular durant anys. En aquesta sala, quan jo havia mort de pena, i d’esperances llargament ajornades, dues astutes harpies es repartiren la riquesa per la qual jo havia lluitat durant una existència malaurada, i de la qual, finalment, no quedà ni un quart de penic per als meus malaurats descendents. Vaig foragitar-les aterrides d’aquest lloc, i des d’aquell dia he rondat de nit, l’únic període en què puc tornar a la terra, pels escenaris de la meva llarga desgràcia. Aquesta cambra és meva: deixa-me-la per a mi». «Si insistiu a fer la vostra aparició per aquí», digué el llogater, que havia tingut temps de reunir la seva presència d’esperit durant aquesta prosaica declaració del fantasma, «n’abandonaré la propietat amb el més gran plaer; però m’agradaria fer-vos una pregunta, si m’ho permeteu». «Digueu», respongué severament l’aparició. «Bé», digué el llogater, «no us adreço el comentari personalment a vós, perquè és igualment aplicable a la majoria de fantasmes de què he sentit parlar mai; però em sembla una mica inconsistent que, quan teniu l’oportunitat de visitar els llocs més bonics de la terra, perquè suposo que la distància no és cap inconvenient per a vosaltres, torneu sempre exactament als llocs on heu estat més desgraciats». «A fe que és ben cert; no se m’havia acudit mai», digué el fantasma. «Ja veieu, senyor», prosseguí el llogater, «que aquesta cambra és molt incòmoda. Per l’aspecte d’aquell armari, estaria disposat a dir que no està del tot lliure de xinxes; i de debò que penso que podríeu trobar allotjaments molt més confortables: per no dir res del clima de Londres, que és extremament desagradable». «Teniu molta raó, senyor», digué educadament el fantasma, «no m’havia passat pel cap fins ara; intentaré canviar d’aires de seguida». I, de fet, començà a esfumar-se mentre parlava; les cames, certament, ja havien desaparegut del tot. «I, senyor», digué el llogater, cridant darrere seu, «si tinguéssiu la bondat d’aconsellar a les altres dames i cavallers que ara es dediquen a rondar per casalots buits, que podrien estar molt més còmodes en un altre lloc, faríeu un benefici molt gran a la societat». «Ho faré», respongué el fantasma; «devem ser ben curts, ben curts, certament; no em sé imaginar com podem haver estat tan estúpids». Amb aquestes paraules, l’esperit desaparegué; i el que és força extraordinari —afegí el vell, amb una mirada de murrieria al voltant de la taula—, no tornà mai.

—No està malament, si és veritat —digué l’home dels botons de quincalla, encenent un nou cigar.

—Sí que ho és! —exclamà el vell, amb una mirada de menyspreu exagerat—. Suposo —afegí, girant-se cap a Lowten—, que després dirà que la meva història sobre l’estrafolari client que vam tenir, quan jo treballava a l’oficina d’un advocat, tampoc no és veritat… no m’estranyaria.

—No gosaré dir-ne res en absolut, tenint en compte que no he sentit mai la història —comentà el propietari dels botons de quincalla.

—M’agradaria que la repetíssiu, senyor —digué el senyor Pickwick.

—Vinga, endavant —digué Lowten—, no l’ha sentida ningú a part de mi, i jo gairebé l’he oblidada.

El vell mirà al voltant de la taula, amb una ganyota més horrible que mai, com de triomf, en veure l’atenció que es dibuixava a totes les cares. Llavors, fregant-se la barbeta amb la mà, i aixecant els ulls cap al sostre com per fer tornar les circumstàncies a la seva memòria, començà tal com segueix:

EL CONTE DEL VELL SOBRE L’ESTRANY CLIENT

—Importa poc —digué el vell—, on, o com, vaig descobrir aquesta breu història. Si hagués de relatar-la en l’ordre en què em va arribar, hauria de començar pel mig, i quan hagués arribat a la conclusió, tornar a buscar un començament. En tinc prou de dir que algunes de les seves circumstàncies passaren davant dels meus propis ulls; pel que fa a la resta sé que va passar, i hi ha algunes persones encara vives, que se’n deuen recordar massa bé.

»A High Street, prop de l’església de St. George, i a la mateixa banda de la carretera, hi ha, com sap la majoria de gent, la més petita de les nostres presons per a deutors, la de Marshalsea. Tot i que en els darrers temps ha estat un lloc molt diferent de la claveguera d’immundícia i porqueria que era abans, ni tan sols la millora de la seva condició resulta una temptació per al malgastador, ni un consol per a l’imprevisor. El delinqüent condemnat té tan pati per prendre l’aire i fer exercici a Newgate, com el deutor insolvent a la presó de Marshalsea.

»Pot ser la meva fantasia, o potser és que no puc separar aquell lloc dels vells records que hi tinc associats, però no puc suportar aquesta part de Londres. El carrer és ample, les botigues són espaioses, el soroll dels vehicles que passen, el trepig d’un flux continu de gent, tot l’enrenou del trànsit, hi ressonen des del matí fins a la mitjanit; però els carrers del voltant són lleigs i tancats; els carrerons atapeïts estan empestats de pobresa i llibertinatge; l’escassesa i la desgràcia estan recloses a l’estreta presó; un aire de tenebra i tristesa sembla, almenys als meus ulls, planar sobre l’escena, i infondre-hi un color sòrdid i malaltís.

»Molts ulls, que des de fa temps estan confinats a la tomba, han mirat aquella escena prou a la lleugera, quan travessen per primera vegada la reixa de la vella presó de Marshalsea; perquè la desesperació rarament arriba amb el primer cop sever de la desgràcia. Un home té confiança en amics de lleialtat no comprovada, recorda les moltes ofertes de servei fetes tan liberalment pels seus companys quan no les necessitava; té esperança —l’esperança de la feliç inexperiència— i tanmateix aquesta pot vinclar-se sota la primera commoció, s’enfila en el seu pit, hi floreix durant un breu espai de temps, fins que s’inclina sota el pes de la decepció i l’abandonament. Ben aviat aquells mateixos ulls, profundament enfonsats al cap, miraven des de cares devastades per la gana, groguenques a causa del confinament, en dies en què no era cap figura retòrica dir que els deutors es podrien a la presó, sense cap esperança d’alliberament, cap perspectiva de llibertat! L’atrocitat en tota la seva extensió ja no existeix, però en queda prou per donar peu a esdeveniments que fan sagnar el cor.

»Fa vint anys, aquella vorera estava gastada per les passes d’una mare i un infant, que, dia rere dia, tan segur com que arribava el matí, es presentaven a la reixa de la presó; sovint, després d’una nit d’inquiet patiment i pensaments ansiosos, allí eren, una hora massa aviat, i aleshores la jove mare girava cua dòcilment i acompanyava l’infant al vell pont, i alçant-lo en braços per mostrar-li l’aigua centellejant, tenyida amb la llum del sol del matí, i bullint amb els preparatius per als negocis i el plaer que el riu presentava en aquella hora novella, s’escarrassava a interessar els seus pensaments en els objectes de davant seu. Però ràpidament el deixava a terra, i amagant la cara en el xal, s’abandonava a les llàgrimes que li entelaven els ulls; perquè cap expressió d’interès o diversió il·luminava la seva cara prima i malaltissa. Els records del nen eren pocs, però tots d’una sola mena, tots relacionats amb la pobresa i el sofriment dels seus pares. Una hora rere l’altra havia segut a la falda de la seva mare, amb simpatia infantil havia contemplat les llàgrimes que li regalimaven per la cara, i llavors s’havia esmunyit silenciosament cap a algun racó fosc i plorat fins adormir-se. Les dures realitats del món, amb moltes de les seves pitjors privacions —fam i set, fred i indigència— li resultaven conegudes des dels primers albors de la raó; i tot i que la forma de la infantesa era allí, el cor lleuger, les seves alegres rialles i els ulls brillants hi eren absents.

»El pare i la mare s’ho miraven, i es miraven l’un a l’altre, amb pensaments d’angoixa que no gosaven expressar en paraules. L’home saludable, de constitució forta, que podria haver suportat gairebé qualsevol fatiga per exercici físic, s’estava consumint sota el confinament i l’atmosfera insalubre d’una presó atapeïda. La dona prima i delicada s’estava enfonsant sota els efectes combinats de la malaltia corporal i mental. El jove cor de l’infant s’estava trencant.

»Arribà l’hivern, i amb ell setmanes de fred i intenses pluges. La pobra noia s’havia traslladat a una trista cambra propera al lloc de l’empresonament del seu marit; i tot i que el canvi s’havia fet necessari a causa de la pobresa cada vegada més gran, ara era més feliç, perquè era a prop d’ell. Durant dos mesos, ella i el seu menut company observaren l’obertura de la reixa com de costum. Un dia ella no va venir, per primera vegada. Arribà un altre matí, i ella vingué sola. L’infant era mort.

»Que poc que saben, els que parlen fredament de les afliccions, i consideren la mort un feliç alliberament del sofriment per al difunt, i un pietós alleujament de la despesa per al supervivent, que poc que saben, dic, com és l’angoixa d’aquelles afliccions. Una mirada silenciosa d’afecte i estima quan tots els altres ulls s’aparten de tu fredament, la consciència que posseïm la simpatia i l’afecte d’un ésser quan tots els altres ens han abandonat, és un recolzament, un suport, un consol en l’aflicció més profunda, que cap riquesa podria comprar, ni cap poder atorgar. L’infant havia segut als peus dels seus pares durant hores seguides, amb les manetes plegades pacientment i la seva cara prima i macilenta alçada cap a ells. L’havien vist llanguir de dia en dia; i tot i que la seva breu existència havia estat sense alegria, i ara s’havia traslladat a aquella pau i aquell descans que, tot i ser un infant, mai no havia conegut en aquest món, eren els seus pares, i la seva pèrdua soscavà profundament les seves ànimes.

»Era evident per a aquells que miraven la cara alterada de la mare, que la mort aviat tancaria l’escenari de les seves adversitats i els seus tràngols. Els companys de captiveri del seu marit no volien tafanejar en la seva pena i el seu sofriment, i li van deixar per a ell sol la petita sala que anteriorment havia ocupat en comú amb dos companys més. Ella la compartí amb ell; i sense patiment, però sense esperança, la vida de la dona començà a escolar-se lentament.

»Un vespre s’havia marejat en braços del seu marit, i ell l’havia duta cap a la finestra oberta, per revifar-la amb l’aire, quan en caure la llum de la lluna plenament sobre el seu rostre, li mostrà un canvi en els seus trets que el féu tentinejar sota el seu pes, com un infant desvalgut.

»—Deixa’m a terra, George —digué ella feblement. Ell obeí, i asseient-se al seu costat, es tapà la cara amb les mans i rompé a plorar.

»—És molt dur deixar-te, George —digué ella—; però és la voluntat de Déu, i has de suportar-ho per mi. Ah! Com Li agraeixo que s’emportés el nostre fill! És feliç, i al Cel, ara. Què hauria fet aquí, sense la seva mare!

»—No moriràs, Mary, no moriràs —digué el marit, aixecant-se de cop. Caminà ràpidament amunt i avall, colpint-se el cap amb els punys closos; després tornà a asseure’s al seu costat, i agafant-la en braços, afegí més calmat—: Anima’t, estimada. Sisplau, sisplau, fes-ho. Encara et revifaràs.

»—Mai més, George; mai més —digué la moribunda—. Que m’enterrin al costat del meu pobre fill, de moment, però promet-me, que si mai surts d’aquest lloc terrible, i et fas ric, ens traslladaràs a algun tranquil cementiri rural, molt, molt lluny d’aquí… en un lloc molt allunyat… on puguem descansar en pau. Estimat George, promet-me que ho faràs.

»—T’ho prometo, t’ho prometo —digué l’home, llançant-se apassionadament de genolls davant seu—. Parla amb mi, Mary, una altra paraula; una mirada… només una!

»Ell deixà de parlar: perquè el braç que l’aferrava pel coll es tornà rígid i pesant. Un profund sospir s’escapà de la forma devastada del seu davant; els llavis es van moure, i un somriure li ballà per la cara; però els llavis eren pàl·lids, i el somriure s’apagà deixant una mirada erta i lívida. Es trobava sol al món.

»Aquella nit, en el silenci i la desolació de la seva miserable cel·la, el malaurat home s’agenollà al costat del cos mort de la seva dona i invocà Déu a presenciar un terrible jurament, que a partir d’aquella hora, es consagrava a venjar la seva mort i la del seu fill; que des d’aleshores fins a l’últim moment de la seva vida, totes les seves energies es dirigirien a aquest únic objectiu; que la seva venjança seria prolongada i terrible; que el seu odi seria etern i inexhaurible; i que perseguiria el seu objectiu per tot el món.

»La més profunda desesperació, i una passió amb prou feines humana, li havien deixat uns estralls tan severs a la cara i al cos, en aquella única nit, que els seus companys de desgràcia s’apartaven d’ell esglaiats quan passava. Tenia els ulls tacats de sang i oprimits, la cara era d’un blanc mortal, i el seu cos encorbat com per l’edat. S’havia mossegat el llavi inferior gairebé fins travessar-se’l en la violència del seu sofriment mental, i la sang que havia brollat de la ferida li havia regalimat cap a la barbeta i li havia tacat la camisa i el mocador. Cap llàgrima, ni so de queixa se li escapà; però la mirada de desassossec, i la pressa malaltissa amb què caminava amunt i avall pel pati, denotava la febre que cremava al seu interior.

»Era necessari treure el cos de la seva dona de la presó, sense dilació. Ell rebé la comunicació amb perfecta calma i n’acceptà la conveniència. Gairebé tots els interns de la presó s’havien aplegat per presenciar el seu trasllat; es feren enrere a banda i banda quan aparegué el vidu; aquest avançà apressadament i es col·locà, sol, en una petita àrea reixada prop de l’entrada de la porteria, d’on la multitud, amb un sentiment instintiu de discreció, s’havia retirat. El rústec taüt fou traslladat lentament a espatlles dels homes. Un silenci total dominava la multitud, trencat només pels laments audibles de les dones i els peus que arrossegaven els portadors sobre el paviment de pedra. Arribaren al punt on es trobava el marit afligit: s’aturaren. Ell posà la mà sobre el taüt, i ajustant mecànicament el pal·li que el cobria, els indicà que seguissin endavant. Els escarcellers de l’antecambra de la presó es van treure el barret quan passava, i al cap d’un moment la feixuga porta es tancà al darrere. Ell mirà la multitud amb els ulls en blanc i caigué pesadament a terra.

»Tot i que durant moltes setmanes després el vigilaren nit i dia, en els pitjors deliris de la febre, ni la consciència de la seva pèrdua, ni el record de la promesa que havia fet, no el deixaren ni per un moment. Les escenes canviaven davant dels seus ulls, un lloc succeïa a un altre, i un esdeveniment en seguia un altre, enmig dels turbulents desvarieigs; però tots estaven relacionats d’alguna manera amb el gran objectiu de la seva ment. Navegava damunt d’una immensa extensió de mar, amb un cel vermell de sang, i les aigües encrespades bullien i s’arremolinaven amb fúria, a cada banda. Tenien un altre vaixell al davant, maldant i escarrassant-se enmig de la udolant tempesta; esquinçalls del seu velam voleiaven del màstil, i la coberta estava atapeïda de figures que eren llançades cap als costats, per damunt dels quals rompien onades enormes a cada instant, enduent-se algunes esforçades criatures cap al mar escumejant. Ells seguien endavant, enmig del fragor de l’aigua, amb una velocitat i una força a la qual res no es podia oposar; i colpejant la proa del vaixell de davant, l’esclafaren sota la seva quilla. De l’enorme remolí que ocasionà el naufragi, s’alçà un crit tan fort i estrident —el crit de mort d’un centenar d’éssers ofegant-se, formant un sol crit espantós— que sonava molt per damunt del crit de guerra dels elements, i ressonava i tornava a ressonar fins que semblava perforar l’aire, el cel i l’oceà. Però què era allò —aquell cap vell i gris que s’alçava per damunt de la superfície de l’aigua, amb mirades d’angoixa i xiscles de socors, lluitava contra les onades! Una mirada, i ell havia saltat del costat del vaixell, i amb braçades enèrgiques nedava cap a allí. Hi arribà; era molt a prop. Eren els seus trets. El vell el veié venir, i maldà vanament per escapolir-se de la seva agafada. Però ell l’aferrà amb força i l’arrossegà sota l’aigua. Avall, avall, cinquanta braces avall; la seva resistència minvava i minvava, fins que cessà totalment. Era mort; l’havia mort, havia complert el seu jurament.

»Travessava les sorres abrusadores d’un enorme desert, descalç i sol. La sorra l’ennuegava i encegava; els seus grans fins i prims li penetraven en els mateixos porus de la pell, i l’exasperaven gairebé fins a la follia. Masses gegantines del mateix material, empeses pel vent, a través de les quals brillava el sol ardent, caminaven en la distància com pilars de foc viu. Els ossos dels homes que havien mort en aquella lúgubre devastació estaven escampats als seus peus; una llum terrible queia damunt de tot; fins allà on abastava la seva visió, només es feien visibles objectes de por i horror. Lluitant vanament per articular un crit de terror, amb la llengua enganxada a la boca, ell avançava follament. Armat amb una fortalesa sobrenatural, caminava amb els peus enfonsats a la sorra, fins que, exhaust de fatiga i set, caigué a terra sense coneixement. Quina frescor fragant el reviscolà? Què era, aquell gorgolleig? Aigua! Era certament un pou; i el rierol clar i fresc corria als seus peus. En va beure abundantment, i deixant anar els seus membres adolorits a la riba, s’enfonsà en un èxtasi deliciós. Un so de passes que s’apropaven el desvetllà. Un vell de cap gris titubejà endavant per apagar la seva set abrusadora. Era ell una altra vegada! Enllaçà amb els braços el cos del vell, li impedí avançar. Lluitava i xisclava demanant aigua —ni que fos una sola gota d’aigua per salvar la vida! Però ell retenia fermament el vell, i observava les seves angoixes amb ulls golafres; i quan els seu cap inert caigué endavant sobre el pit, apartà d’ell el cadàver amb els peus.

»Quan la febre el deixà, i tornà la consciència, es despertà per descobrir que era ric i lliure, per sentir que el pare que l’hauria deixat morir a la presó —que l’hauria! Que havia deixat que, aquells que eren molt més estimats per ell que la seva pròpia existència, morissin de necessitat, i de la malaltia del cor que la medicina no pot curar— aquell pare havia estat trobat mort al seu llit de plomissol. Havia tingut el cor per deixar el seu fill convertit en captaire, però orgullós encara de la seva salut i fortalesa, havia postposat l’acte fins que era massa tard, i ara podria carrisquejar de dents a l’altre món, davant la idea de la riquesa que la seva negligència li havia deixat. Es despertà per decobrir això, i es despertà per més coses. Per recordar el propòsit pel qual vivia, i per recordar que el seu enemic era el propi pare de la seva dona —l’home que l’havia enviat a la presó, i que, quan la seva filla i l’infant suplicaren misericòrdia als seus peus, els havia tret a puntades de la seva porta. Ah, com maleïa la feblesa que li impedia estar llevat, i actiu, duent a terme el seu pla de venjança!

»Es féu traslladar de l’escenari de la seva pèrdua i el seu patiment, a una tranquil·la residència de la costa; no pas amb l’esperança de recuperar la pau d’esperit ni la felicitat, perquè totes dues havien fugit per sempre; sinó per restaurar les seves prostrades energies i meditar sobre el seu estimat objectiu. I aquí, algun mal esperit posà en el seu camí l’oportunitat per a la seva primera i més horrible venjança.

»Era l’estiu; embolcallat en els seus tètrics pensaments, sortia dels seus allotjaments solitaris a primera hora del vespre, i passejant per un estret camí sota els penya-segats, anava fins a un punt agrest i solitari que havia atret la seva fantasia durant les seves caminades, s’asseia en algun fragment caigut de roca, i enterrant la cara entre les mans, restava allí durant hores —a vegades fins que era negra nit, i les llargues ombres dels severs penya-segats de damunt del seu cap projectaven una foscor negra i espessa sobre tots els objectes que hi havia prop seu.

»Estava assegut aquí, un vespre tranquil, en la seva antiga posició, alçant el cap de tant en tant per contemplar el vol d’una gavina, o resseguir amb els ulls l’esplèndid rastre carmesí que, començant en mig de l’oceà, semblava conduir fins al seu mateix caire, al lloc on el sol s’estava ponent, quan la profunda quietud es va veure trencada per un fort crit de socors; escoltà, dubtant que ho hagués sentit bé, quan el crit es repetí amb una vehemència encara més gran que abans, i, posant-se dempeus, s’afanyà a anar en direcció al lloc d’on procedia.

»La situació saltava a la vista: hi havia algunes peces de roba escampades per la platja; un cap humà era tot just visible per damunt de les onades a una certa distància de la platja; i un vell, retorçant-se les mans angoixat, corria amunt i avall, fent crits d’ajuda. El malalt, que ara havia recuperat prou les forces, es tragué la jaqueta i corregué cap al mar, amb la intenció de capbussar-s’hi i arrossegar a terra l’home que s’ofegava.

»—Afanyeu-vos, senyor, en nom de Déu; auxili, auxili, senyor, per l’amor de Déu. És el meu fill, senyor, el meu únic fill! —deia el vell, frenètic, avançant a trobar-lo—. El meu únic fill, senyor, i s’està morint davant dels ulls del seu pare!

»En sentir la primera paraula que pronuncià el vell, el desconegut aturà la seva carrera, i, plegant-se de braços, quedà perfectament immòbil.

»—Déu meu! —exclamà el vell, retrocedint—. Heyling!

»El desconegut somrigué, i restà en silenci.

»—Heyling! —digué el vell, frenètic—; fill meu, Heyling, estimat fill, mira, mira! Panteixant, el malaurat pare assenyalà el lloc on el jove lluitava per la vida.

»—Escolta! —digué el vell—. Torna a cridar. Encara és viu. Heyling, salva’l, salva’l!

»El desconegut tornà a somriure, i restà inamovible com una estàtua.

»—He estat injust amb tu —xisclà el vell, caient de genolls i ajuntant les mans—. Pren-te la revenja; pren-m’ho tot, la meva vida; llança’m a l’aigua als teus peus, i, si la naturalesa humana pot reprimir una lluita, moriré sense moure mans ni peus. Fes-ho, Heyling, fes-ho, però salva el meu noi; és tan jove, Heyling, tan jove per morir!

»—Escolta —digué el desconegut, aferrant ferotgement el vell pel canell—; vull venjar una vida amb una altra, i aquí n’hi ha una. El meu fill va patir, davant dels ulls del seu pare, una mort molt més terrible i dolorosa que no pas la que està patint aquell jove difamador de l’honor de la seva germana mentre jo parlo. Aleshores te’n vas riure… et vas riure a la cara de la teva filla, on la mort ja havia posat la seva mà, dels nostres sofriments. Què en penses ara! Mira allà, mira allà!

»Mentre parlava, el desconegut assenyalà el mar. Un feble crit va morir damunt de la seva superfície; l’últim esforç poderós del moribund agità les ones durant uns segons; i el lloc on s’havia enfonsat cap a la seva tomba prematura resultava indistingible de l’aigua circumdant.

»Havien transcorregut tres anys, quan un cavaller baixà d’un carruatge privat a la porta d’un advocat de Londres, famós en aquell temps com un home sense gaires contemplacions en les seves actuacions professionals, i sol·licità una entrevista privada per negocis d’importància. Tot i que evidentment no havia anat més enllà dels millors anys de vida, tenia la cara pàl·lida, macilenta i abatuda; i no calgué l’aguda percepció de l’home de negocis per descobrir, d’un cop d’ull, que la malaltia o el sofriment havien fet més per obrar un canvi en el seu aspecte, del que la simple mà del temps podria haver consumat en dues vides senceres.

»—Voldria que us encarreguéssiu per mi d’alguns assumptes legals —digué el desconegut.

»L’advocat féu una reverència servil, i dedicà un cop d’ull a un gran paquet que el cavaller portava a la mà. El visitant advertí la mirada i continuà.

»—No és cap assumpte corrent —digué—; aquests papers han arribat a les meves mans amb molts maldecaps i grans despeses.

»L’advocat llançà una mirada encara més preocupada al paquet; i el visitant, desfent el cordill que el lligava, revelà una quantitat de pagarés, amb còpies d’escriptures i altres documents.

»—Amb aquests papers —digué el client—, l’home de qui porten el nom ha manllevat, com veureu, grans sumes de diners, durant anys. Hi havia un acord tàcit entre ell i els homes a les mans dels quals van anar a parar originàriament (i dels quals n’he adquirit gradualment la totalitat, pel triple i el quàdruple del seu valor nominal) que aquests préstecs es renovarien de tant en tant, fins que hagués transcorregut un període donat. Aquest acord no està expressat enlloc. Ell darrerament ha tingut moltes pèrdues; i si a sobre s’acumulen aquestes obligacions, no aixecarà mai més el cap de terra.

»—La quantitat total és de molts milers de lliures —digué l’advocat, mirant els papers per damunt.

»—Així és —digué el client.

»—Què cal fer? —preguntà l’home de negocis.

»—Què cal fer! —respongué el client, amb una sobtada vehemència—. Posar en moviment tots els recursos de la llei, totes les astúcies que pugui idear l’enginy i executar el desvergonyiment; mitjans justos i infames; l’opressió franca de la llei, secundada per tota l’astúcia dels seus professionals més hàbils. Voldria que patís una mort lenta i terrible. Arruïnar-lo, embargar i vendre les seves terres i els seus béns, fer-lo fora de la casa i de la llar i arrossegar-lo com un captaire en la seva vellesa, fins que mori en una vulgar presó.

»—Però les costes, benvolgut senyor, les costes de tot això —raonà l’advocat, quan s’hagué sobreposat de la seva sorpresa momentània—. Si el demandat fos un home de palla, qui pagaria les costes, senyor?

»—Digueu la suma que vulgueu… —respongué el desconegut, amb la mà tremolant tan violentament d’agitació, que amb prou feines podia aguantar la ploma que agafà mentre parlava— la suma que vulgueu, i és vostra. No tingueu por de dir-ho, home. No em recarà gens, si aconseguiu l’objectiu.

»L’advocat esmentà una gran suma, a l’atzar, com a bestreta que caldria per assegurar-se contra la possibilitat de pèrdua; però més amb el propòsit d’esbrinar fins on estava realment disposat a arribar el seu client, que amb cap idea d’acceptar la demanda. El desconegut emplenà un xec del seu banc, per la quantitat total, i el va deixar.

»El taló fou convenientment satisfet, i l’advocat, adonant-se que podia refiar-se del seu estrany client, començà seriosament la seva feina. Durant més de dos anys, el senyor Heyling va seure dies seguits a l’oficina, estudiant detingudament els papers a mesura que s’acumulaven, llegint una vegada i una altra, amb els ulls resplendents d’alegria, les cartes de protesta, els precs demanant una petita demora, les descripcions de la ruïna segura en què quedaria la banda contrària, que arribaren en abundància, mentre començaven plet rere plet, i procés rere procés. Per a totes les sol·licituds que demanaven una breu indulgència, només hi havia una resposta: calia pagar els diners. Terra, casa, mobles, tot al seu torn, va desaparèixer en algun dels nombrosos embargaments que es van dictar; i el vell mateix hauria estat empresonat si no hagués escapat de la vigilància dels oficials i hagués fugit.

»La implacable animositat de Heyling, en comptes de quedar saciada per l’èxit de la seva persecució, augmentava cent vegades amb la ruïna que infligia. En ser informat de la fugida del vell, el seu furor fou il·limitat. Li carrisquejaven les dents de ràbia, s’arrencava els cabells del cap, i escometé amb hòrrides imprecacions els homes a qui havien confiat l’ordre. Només recuperà una calma relativa en donar-li repetidament la certesa de descobrir el fugitiu. Enviaren agents a cercar-lo, en totes direccions; es va recórrer a tots els estratagemes possibles, amb el propòsit de descobrir el seu recer; però tot fou en va. Havia transcorregut mig any, i encara no l’havien descobert.

»Finalment una nit a darrera hora, Heyling, a qui no s’havia vist durant moltes setmanes, comparegué a la residència particular del seu advocat, i donà un missatge que un cavaller desitjava veure’l immediatament. Abans que l’advocat, que havia reconegut la seva veu des de dalt, pogués ordenar al criat que el deixés entrar, ell havia pujat precipitadament les escales i havia entrat al saló, pàl·lid i esbufegant. Després de tancar la porta, per impedir que el sentissin, es deixà caure en una cadira i digué, en veu baixa:

»—Xxt! Finalment l’he trobat.

»—No! —digué l’advocat—. Magnífic, benvolgut senyor, magnífic.

»—S’amaga en una pensió miserable de Camden Town —digué Heyling—. Potser és bo que el perdéssim de vista, perquè ha viscut sol allí, en la més abjecta misèria, tot aquest temps, i és pobre… molt pobre.

»—Molt bé —digué l’advocat—. El fareu detenir demà, naturalment.

»—Sí —respongué Heyling—. Espereu! No! Demà passat. Esteu sorprès que tingui ganes d’ajornar-ho —afegí, amb un somriure horrible—; però me n’havia oblidat. Demà passat és un aniversari en la seva vida: que es faci aleshores.

»—Molt bé —digué l’advocat—. Voleu escriure les instruccions per a l’oficial?

»—No; que em vingui a trobar aquí, a les vuit del vespre, i l’acompanyaré jo mateix.

»La nit convinguda es trobaren, i, contractant un cotxe de lloguer, donaren instruccions al conductor d’aturar-se en aquella cantonada de la vella Pancras Road, on hi ha l’asil de vells la parròquia. Quan hi arribaren, era ben fosc; seguint la paret cega de davant de l’Hospital Veterinari, entraren en un petit carreró lateral, anomenat, o que en aquell temps s’anomenava, Little College Street, i que, no sé com és ara, però en aquells dies era un lloc força solitari, envoltat de poca cosa més que camps i rases.

»Després de tapar-se la meitat de la cara amb la gorra de viatge, i d’embolicar-se amb la capa, Heyling s’aturà davant de la casa d’aspecte més pobre del carrer, i trucà suaument a la porta. De seguida obrí una dona, que féu una inclinació de reconeixement, i Heyling, murmurant a l’oficial que esperés a baix, pujà a poc a poc cap a dalt, i, obrint la porta de la sala principal, entrà de cop.

»L’objecte de la seva recerca i de la seva implacable animositat, ara un vell decrèpit, estava assegut davant d’una taula nua de pi, sobre la qual lluïa una trista espelma. S’aixecà en entrar el desconegut, i feblement es posà dret.

»—Què passa ara, què passa ara? —digué el vell—. Quina nova desgràcia és aquesta? Què feu aquí?

»—Vull intercanviar unes paraules amb vós —respongué Heyling. Mentre parlava, s’assegué a l’altre cap de taula, i, traient-se la capa i la gorra, revelà els seus trets.

»El vell semblà quedar instantàniament privat de la parla. Caigué enrere a la cadira, i, ajuntant les mans, contemplà l’aparició amb una mirada barreja d’odi i de por.

»—Avui fa sis anys —digué Heyling—, us vaig reclamar la vida que em devíeu pel meu fill. Al costat de la forma sense vida de la vostra filla, vell, vaig jurar viure una vida de venjança. Mai m’he desviat del meu propòsit ni per un moment; però si ho hagués fet, un pensament en la seva mirada resignada i sofrent, mentre moria, o en la cara famolenca del nostre fill innocent, m’hauria donat vigor per continuar la meva tasca. El meu primer acte de rescabalament ja el recordeu: aquest és l’últim.

»El vell s’estremí i les mans caigueren impotents al seu costat.

»—Marxo d’Anglaterra demà —digué Heyling, després d’un moment de pausa—. Aquesta nit us envio a la mort en vida a què la vau condemnar: una presó sense esperança.

»Aixecà els ulls cap al rostre del vell i féu una pausa. Alçà la llum fins a la seva cara, l’abaixà lentament i sortí de la cambra.

»—Seria millor que us encarreguéssiu del vell —va dir a la dona, en obrir la porta, i indicà a l’oficial que el seguís cap al carrer—. Crec que està malalt. —La dona tancà la porta, va córrer ràpidament al pis de dalt i el trobà mort.

»Sota una làpida senzilla, en un dels cementiris més pacífics i apartats de Kent, on flors silvestres es barregen amb l’herba, i el suau paisatge del voltant forma l’indret més bell del jardí d’Anglaterra, reposen els ossos de la jove mare i el seu tendre infant. Però les cendres del pare no es confonen amb les seves; ni, des d’aquella nit endavant, va saber l’advocat la pista més remota de la història posterior del seu singular client».

Quan el vell va concloure la narració, anà cap a un penjador d’un racó, i agafant el barret i la jaqueta, se’ls posà amb gran lentitud; i, sense dir res més, sortí lentament. Com que el cavaller dels botons de quincalla s’havia adormit, i la major part dels presents estava profundament enfeinada en el festiu procés de deixar caure sèu fos en el seu conyac amb aigua, el senyor Pickwick se n’anà sense que s’hi fixessin, i després de pagar el seu propi compte, i el del senyor Weller, sortí, en companyia d’aquell cavaller, de sota el portal de la Garsa i la Soca.





XXII

El senyor Pickwick viatja a Ipswich

i té una aventura romàntica

amb una dama de mitja edat amb bigudins grocs.


—Aquest és l’equipatge del teu amo, Sammy? —preguntà el senyor Weller al seu afectuós fill, quan entrava al pati de la Bull Inn, Whitechapel, amb una bossa de viatge i un petit bagul.

—Déu n’hi do si en sou de perspicaç, iaio —respongué el senyor Weller jove, deixant la càrrega al pati, i asseient-s’hi al damunt—. L’amo en persona serà aquí tot seguit.

—Se’n va amb cotxe, suposo? —digué el pare.

—Sí, farà dues milles de perill a vuit penics —respongué el fill—. Com està la madrastra aquest matí?

—Estranyota, Sammy, estranyota —respongué el vell senyor Weller, amb una serietat solemne—. Últimament li ha donat pel metodisme, Sammy; i s’ha tornat insòlitament devota, i tant que sí. És massa bona per a mi, Sammy. Tinc la sensació que no me la mereixo.

—Ah —digué el senyor Samuel—. Això és molt humil per part vostra.

—Molt —respongué el seu pare, amb un sospir—. Li ha agafat una dèria que la gent gran torna a néixer, Sammy… el nou naixement, crec que en diuen. M’agradaria molt veure-ho a la pràctica, Sammy. M’agradaria molt veure tornar a néixer la teva madrastra. No seria pas jo qui la portés a dida!

—Què creus que van fer les dones l’altre dia? —continuà el senyor Weller, després d’una breu pausa, durant la qual s’havia tustat significativament el costat del nas amb l’índex una mitja dotzena de vegades—. Què creus que van fer, l’altre dia, Sammy?

—No ho sé —respongué Sam—, què?

—Van i preparen un gran te per a un paio a qui diuen el seu pastor —digué el senyor Weller—. Jo estava mirant a la botiga de quadres de baix a casa, quan veig un petit full que en parlava: «Entrades a mitja corona. Totes les sol·licituds es faran al comitè. Secretària, senyora Weller». I quan vaig arribar a casa hi havia el comitè assegut al saló de darrere. Catorze dones; tant de bo les poguessis haver sentit, Sammy. Eren allí prenent acords, votant per les provisions i tota mena de jocs. Renoi, la teva madrastra em va emprenyar tant perquè hi anés, dient que veuria coses ben curioses si ho feia, que finalment vaig comprar una entrada; el divendres al vespre a les sis, em mudo molt elegant, i cap allà amb la mestressa, pugem al primer pis on hi havia preparat te per a trenta persones, i una carretada de dones comencen a xiuxiuejar entre elles, mirant-me, com si abans no haguessin vist mai un home força cepat de cinquanta-vuit anys. Al cap d’una estona, se sent un gran enrenou a baix, i un paio esprimatxat amb el nas vermell i mocador de coll blanc puja ràpid cap amunt i canta: «Vet aquí el pastor que ve a visitar el seu fidel ramat», entra un paio gras vestit de negre, amb una gran cara blanca, somrient pels descosits. Quin tripijoc, Sammy! «El petó de la pau», diu el pastor; i llavors va petonejar totes les dones, i quan ell va haver acabat, va començar l’home del nas vermell. Jo començava a pensar si no seria millor posar-m’hi, també, especialment tenint en compte que tenia una senyora molt maca asseguda al costat, quan entra el te, amb la teva madrastra, que era a baix fent-lo bullir. I totes s’hi van posar, amb ungles i dents. Quin himne tan preciós, Sammy, mentre es feia el te; quina gràcia, menjant i bevent! M’agradaria que haguessis vist el pastor atacant el pernil i els panets. No havia vist mai un paio semblant a l’hora de menjar i beure… mai. L’home del nas vermell no era pas d’aquells a qui pots atipar a preu fet, però res comparat amb el pastor. Doncs bé; després del te, van cantar un altre himne, i llavors el pastor començà a predicar: i molt bé que ho feia, tenint en compte la fartanera de panets que tenia al pap. Al cap d’una estona s’aixecà de sobte i es posa a vociferar: «On és el pecador; on és el miserable pecador». Llavors, totes les dones em van mirar i van començar a gemegar com si l’estiguessin dinyant. Ho vaig trobar força estranyot, però de totes maneres, no dic res. Al cap d’una estona s’aixecà una altra vegada, i mirant-me molt durament, diu: «On és el pecador; on és el miserable pecador», i totes les dones a gemegar un altre cop, deu vegades més fort que abans. Això em va posar força frenètic, així doncs, jo que faig una passa o dues endavant i dic: «Amic meu», dic, «aquell comentari anava per mi». En comptes de demanar-me perdó com hauria fet qualsevol cavaller, es va posar més insultant que mai: em va tractar de receptacle, Sammy… de receptacle de la ira, i vés a saber què més. Com que estava prou encès, primer vaig clavar-li dues o tres plantofades per a ell i després dues o tres més perquè les traspassés a l’home del nas vermell, i me’n vaig anar. M’agradaria que haguessis sentit com xisclaven les dones, Sammy, quan van recollir el pastor de sota la taula… Ei! Aquí tens l’amo, de mida natural.

Mentre el senyor Weller parlava, el senyor Pickwick baixava d’un cabriolé i entrava al pati.

—Un matí magnífic, senyor —digué el senyor Weller, pare.

—Bonic de debò —respongué el senyor Pickwick.

—Bonic de debò —repetí un home de cabells vermells amb un nas tafaner i ulleres verdes, que havia descavalcat d’un cabriolé al mateix moment que el senyor Pickwick—. Va cap a Ipswich, senyor?

—Sí —respongué el senyor Pickwick.

—Extraordinària coincidència. Jo també.

El senyor Pickwick féu una reverència.

—Aneu a l’exterior? —digué l’home de cabells vermells. El senyor Pickwick tornà a fer una reverència.

—Senyor Déu meu, que extraordinari… jo també viatjo a l’exterior —digué l’home de cabells vermells—; decididament anirem junts. —I l’home de cabells vermells, un personatge d’aspecte important, de nas punxegut i una manera de parlar misteriosa, amb un costum de fer una batzegada amb el cap com un ocell cada vegada que deia alguna cosa, somrigué com si hagués fet un dels descobriments més singulars que mai s’hagin ocorregut a la saviesa humana.

—M’alegra tenir la perspectiva de la vostra companyia, senyor —declarà el senyor Pickwick.

—Ah —digué el nouvingut—, això és bo per a tots dos, oi? La companyia, fixeu-vos… la companyia… és… és… és una cosa molt diferent de la solitud… oi?

—Això no es pot pas negar —digué el senyor Weller, ficant cullerada a la conversa amb un somriure afable—. Això és el que jo anomeno una proposició autoevident, com va dir l’home de la carn de gos quan la minyona li va dir que no era un cavaller.

—Ah —digué l’home de cabells vermells, examinant el senyor Weller de cap a peus amb una mirada arrogant—. Amic vostre, senyor?

—No exactament un amic —respongué el senyor Pickwick, en un to baix—. De fet és el meu criat, però li deixo prendre’s moltes llibertats; perquè, entre nosaltres, m’afalaga pensar que és molt original, i n’estic força orgullós.

—Ah —digué l’home de cabells vermells—, això, ja veieu, és una qüestió de gustos. A mi no m’escau res que sigui original; no m’agrada; no en veig la necessitat. Com us dieu, senyor?

—Aquí teniu la meva targeta, senyor —respongué el senyor Pickwick, molt divertit per aquella pregunta tan inesperada i les maneres singulars del desconegut.

—Ah —digué l’home de cabells vermells, col·locant la targeta a l’agenda—, Pickwick; molt bé. M’agrada saber el nom de la gent, estalvia molts problemes. Aquí teniu la meva targeta, senyor. Magnus, veureu, senyor… em dic Magnus. És un nom força bo, em sembla, senyor.

—Un nom molt bo, i tant —digué el senyor Pickwick, totalment incapaç de reprimir un somriure.

—Sí, crec que sí —continuà el senyor Magnus—. Porta un bon nom al davant, a més, com observareu. Permeteu-me, senyor… si decanteu la targeta una mica, així, agafeu la llum sobre la marca. Així… Peter Magnus… sona bé, crec, senyor.

—Molt —respongué el senyor Pickwick.

—Hi ha una circumstància curiosa sobre aquelles inicials, senyor —digué el senyor Magnus—. Fixeu-vos: P. M, post meridian, després del migdia. En notes apressades per a amic íntim, a vegades signo «Tarda». Als meus amics els diverteix molt, senyor Pickwick.

—Està calculat per proporcionar-los una gran satisfacció, imagino —digué el senyor Pickwick, bastant envejós de la facilitat amb què es podia divertir els amics del senyor Magnus.

—Bé, senyors —digué el mosso d’estable—, el cotxe és a punt, si volen.

—Han carregat tot el meu equipatge? —preguntà el senyor Magnus.

—Tot en ordre, senyor.

—Amb la bossa vermella?

—Sí, senyor.

—I la bossa de ratlles?

—Al portamaletes, senyor.

—I el paquet de paper marró?

—Sota el seient, senyor.

—I la capellera de cuir?

—Tot carregat, senyor.

—Doncs bé, voleu pujar? —preguntà el senyor Pickwick.

—Disculpeu-me —respongué Magnus, dret a la roda—. Disculpeu-me, senyor Pickwick. No puc consentir a pujar, en aquest estat d’incertesa. Estic bastant convençut, per la manera de fer d’aquell home, que no portem la capellera de cuir.

Les solemnes protestes del mosso d’estable resultaren totalment inútils, i calgué desenterrar la capellera de cuir de les últimes profunditats del portamaletes, perquè es convencés que l’havien carregat de manera segura; i després de tranquil·litzar-lo al respecte, sentí un solemne pressentiment, primer, que la bossa vermella s’havia extraviat, després que la bossa de ratlles havia estat robada, i encabat que el paquet de paper marró «havia arribat deslligat». Finalment, quan va haver rebut demostració ocular de la naturalesa infundada de totes i cadascuna d’aquestes sospites, consentí a enfilar-se al sostre del cotxe, comentant que, ara que s’ho havia tret tot del cap, se sentia totalment còmode i feliç.

—Sou donat al nerviosisme, oi, senyor? —preguntà el senyor Weller pare, mirant el desconegut de reüll, mentre s’enfilava al seu lloc.

—Sí; sempre me’n poso bastant per aquestes petiteses —digué el desconegut—, però ara estic bé… força bé.

—Doncs quina sort —digué el senyor Weller—. Sammy, ajuda el teu amo a pujar al pescant; l’altra cama, senyor, així; doneu-nos la mà, senyor. Amunt. Pesàveu menys quan éreu un noi, senyor.

—Ben cert, això, senyor Weller —digué panteixant el senyor Pickwick, de bon humor, prenent seient al seu costat al pescant.

—Salta al davant, Sammy —digué el senyor Weller—. Ara, William, deixa’ls anar. Compte amb l’arcada, cavallers. «Caps», tal com diu el pastisser. Això va bé, William. Deixa’ls anar. —I el cotxe sortí Whitechapel amunt, per a l’admiració de tots els habitants d’aquell barri força populós.

—Un barri no gaire maco, aquest, senyor —digué Sam, amb un toc de barret que sempre precedia l’inici d’una conversa amb el seu amo.

—No gaire, Sam —respongué el senyor Pickwick, examinant el carrer atapeït i brut per on passaven.

—És una circumstància molt singular, senyor —comentà Sam—, que la pobresa i les ostres sempre semblen anar juntes.

—No t’entenc, Sam —digué el senyor Pickwick.

—El que vull dir, senyor —féu Sam—, és que com més pobre és un lloc, més demanda sembla haver-hi d’ostres. Fixeu-vos, senyor; aquí hi ha una parada d’ostres per cada mitja dotzena de cases. Tot el carrer en va ple. Que em pengin si no penso que quan un home és molt pobre, surt corrents del seu allotjament i es posa a menjar ostres de tan desesperat que està.

—I tant que sí —digué el senyor Weller, pare—; i passa el mateix amb el salmó marinat!

—Són dos fets ben extraordinaris, que mai m’havien passat pel cap —digué el senyor Pickwick—. El primer lloc on ens aturem, en prendré nota.

En aquell moment ja havien arribat a l’entrada de la carretera de Mile End; un silenci profund regnà fins que es trobaren dues o tres milles més endavant, quan el pare Weller, girant-se de cop i volta cap al senyor Pickwick, digué:

—Una vida ben estranya, la d’un burot, senyor.

—Un què? —digué el senyor Pickwick.

—Un burot.

—Què voleu dir, un burot? —preguntà el senyor Peter Magnus.

—El vell vol dir un vigilant de l’entrada a la carretera, cavaller —comentà el senyor Samuel Weller, a tall d’explicació.

—Ah —digué el senyor Pickwick—, ja l’entenc. Sí; una vida ben curiosa. Ben incòmoda.

—Tots són homes que han tingut alguna decepció a la vida —digué el senyor Weller, pare.

—Sí, sí —digué el senyor Pickwick.

—Sí. A conseqüència de la qual es retiren del món i en tanquen en aquests casinyots; en part amb el propòsit d’estar sols, i en part per venjar-se de la humanitat cobrant peatges.

—Vaja —digué el senyor Pickwick—, no ho havia sabut mai.

—És un fet, senyor —digué el senyor Weller—; si fossin cavallers, en dirien misantrops, però ells només poden ser burots.

Amb aquella conversa, que posseïa l’inestimable encant de combinar diversió amb instrucció, el senyor Weller enganyà el tedi del viatge durant la major part del dia. Temes de conversa mai no van faltar, perquè fins i tot quan la loquacitat del senyor Weller feia alguna pausa, quedava abundantment compensada pel desig mostrat pel senyor Magnus de conèixer la totalitat de la història personal dels seus companys de viatge, i per la seva inquietud, expressada vehementment a cada parada, en relació a la seguretat i el benestar de les dues bosses, la capellera de cuir i el paquet de paper marró.

Al carrer principal d’Ipswich, a mà esquerra, a poca distància després de passar l’espai obert de davant de l’Ajuntament, hi ha una conegudíssima fonda que rep el nom del Gran Cavall Blanc, molt visible per una estàtua de pedra d’algun indòcil animal amb la crinera i la cua al vent, que sembla remotament un cavall de tir desbocat, aixecada sobre la porta principal. El Gran Cavall Blanc és famós al barri en el mateix grau que un bou premiat, o un nap que ha sortit als diaris del comtat, o un porc descomunal… per la seva mida enorme. Mai s’havien vist laberints semblants de passadissos sense catifa, ni aglomeracions semblants d’habitacions florides i mal il·luminades, ni nombres tan enormes de petits caus on menjar o dormir, sota un únic sostre, com els que s’apleguen entre les quatre parets del Gran Cavall Blanc d’Ipswich.

Era a la porta d’aquesta taverna desmesurada on s’aturava el cotxe de Londres, cada vespre a la mateixa hora; i fou d’aquest mateix cotxe de Londres que desmuntaren el senyor Pickwick, Sam Weller i el senyor Peter Magnus, el vespre concret a què fa referència aquest capítol de la nostra història.

—Pareu aquí, senyor? —preguntà el senyor Peter Magnus, quan la bossa de ratlles, la vermella, el paquet de paper marró i la capellera de cuir havia estat tot dipositat al passadís—. Pareu aquí, senyor?

—Sí —respongué el senyor Pickwick.

—Vaja —digué el senyor Magnus—, mai havia vist coincidències tan extraordinàries. És que jo també paro aquí. Espero que sopem junts.

—Amb molt de gust —respongué el senyor Pickwick—. Tot i que no estic del tot segur si tinc aquí algun amic o no. Hi ha cap cavaller amb el nom de Tupman, cambrer?

Un home corpulent, amb un tovalló de quinze dies sota el braç, i mitges amb el mateix temps d’ús a les cames, desistí lentament de la seva ocupació de mirar el carrer, quan el senyor Pickwick li formulà aquesta pregunta; i, després d’inspeccionar minuciosament l’aparença d’aquell cavaller, des de la copa del barret fins al botó més baix de les polaines, respongué emfàticament:

—No!

—Ni cap cavaller amb el nom de Snodgrass? —preguntà el senyor Pickwick.

—No!

—Ni Winkle?

—No!

—Els meus amics no han arribat avui, senyor —digué el senyor Pickwick—. Soparem sols, doncs. Acompanyeu-nos a una habitació privada, cambrer.

En rebre aquesta petició, el corpulent home es dignà a ordenar al cirabotes que entrés l’equipatge dels cavallers; i precedint-los per un passadís llarg i fosc, els obrí la porta d’una cambra gran i mal moblada, amb una llar de foc bruta on un fogarret feia un trist intent de crear alegria, però que ràpidament sucumbia sota la influència descoratjadora d’aquell lloc. Al cap d’una hora, serviren una mica de peix i un bistec als viatgers, i quan la taula de sopar estigué desparada, el senyor Pickwick i el senyor Peter Magnus van apropar les cadires al foc, i després d’encarregar una ampolla del pitjor porto possible, al preu més alt possible, pel bé de la casa, van beure conyac amb aigua pel seu propi bé.

El senyor Peter Magnus era de tarannà molt comunicatiu, i el conyac amb aigua actuà amb un efecte prodigiós per tornar a la vida els secrets més profundament amagats del seu pit. Després de diversos relats sobre ell mateix, la seva família, les seves relacions, els seus amics, els seus acudits, el seu negoci i els seus germans (els homes més xerraires tenen molt a dir sobre els seus germans), el senyor Peter Magnus féu un cop d’ull al senyor Pickwick a través de les seves ulleres de color durant uns minuts, i llavors digué, amb aire de modèstia:

—I per què creieu… per què creieu, senyor Pickwick, que he vingut aquí?

—Paraula —féu el senyor Pickwick—, que m’és totalment impossible d’endevinar-ho; per feina, potser.

—En part ho encerteu, senyor —respongué el senyor Peter Magnus—, però al mateix temps us equivoqueu en part; torneu-ho a intentar, senyor Pickwick.

—Sincerament —digué el senyor Pickwick—, m’haig de sotmetre a la vostra clemència, per dir-m’ho o no, tal com considereu millor; perquè no ho endevinaria mai, encara que ho intentés tota la nit.

—Entesos, doncs, he, he, he! —féu el senyor Peter Magnus, amb una rialleta tímida—. Què pensaríeu, senyor Pickwick, si hagués vingut aquí a declarar-me, senyor, eh? He, he, he!

—Què en penso! Que molt probablement us en sortireu —respongué el senyor Pickwick, amb un dels seus somriures resplendents.

—Ah! —digué el senyor Magnus—. Però ho creieu de debò, senyor Pickwick? Sí?

—I tant —digué el senyor Pickwick.

—No; feu broma.

—De veritat que no.

—Entesos, doncs —digué el senyor Magnus—, si us haig de confiar un petit secret, jo també ho crec. No em fa res dir-vos, senyor Pickwick, tot i que tinc un caràcter terriblement gelós… horriblememt… que la dama es troba en aquesta casa. —El senyor Magnus es tragué les ulleres expressament per fer l’ullet, i després tornà a posar-se-les.

—Per això sortíeu corrents tan sovint de la sala, abans de sopar —digué maliciosament el senyor Pickwick.

—Xxt! Sí, teniu raó que era per això; però no sóc pas tan ximple per anar a veure-la.

—No!

—No; no hauria estat oportú, sabeu, després d’arribar de viatge. Cal esperar fins demà, senyor; llavors hi haurà el doble de possibilitats. Senyor Pickwick, hi ha un conjunt de roba en aquella bossa, i un barret en aquella capsa, que, espero, per l’efecte que produiran, seran d’un valor incalculable per a mi, senyor.

—De debò! —exclamà el senyor Pickwick.

—Sí; ja us deveu haver fixat que em tenien molt preocupat avui. No crec que un altre conjunt de roba semblant, ni un barret semblant, es poguessin comprar amb diners, senyor Pickwick.

El senyor Pickwick felicità l’afortunat propietari d’aquelles irresistibles peces de roba per la seva adquisició; i el senyor Peter Magnus restà uns moments aparentment absort en la meditació.

—És una persona magnífica —digué el senyor Magnus.

—Sí? —digué el senyor Pickwick.

—I tant —digué el senyor Magnus—. I tant. Viu a unes vint milles d’aquí, senyor Pickwick. Vaig saber que seria aquí aquesta nit i tot demà al matí, i he vingut a aprofitar l’oportunitat. Crec que una fonda és un bon lloc per declarar-se a una dona soltera, senyor Pickwick. És més probable que senti la solitud de la seva situació mentre viatja, potser, que no pas a casa. Què en pensa, senyor Pickwick?

—Crec que és molt probable —respongué aquell cavaller.

—Disculpeu-me, senyor Pickwick —digué el senyor Peter Magnus—, però sóc de tarannà força curiós; i vós, per què heu vingut?

—Per una feina molt menys agradable, senyor —respongué el senyor Pickwick, pujant-li el color a la cara en recordar-ho—. He vingut aquí, senyor, a desemmascarar la traïdoria i la falsedat d’algú en la lleialtat i l’honor del qual vaig posar una confiança implícita.

—Vaja —digué el senyor Peter Magnus—, això és molt desagradable. És una dama, suposo. Oi? Ah! Deixem-ho córrer, senyor Pickwick, deixem-ho córrer. No voldria ficar el nas en els vostres sentiments per res del món. Són temes dolorosos, aquests, senyor, molt dolorosos. No em feu cas, senyor Pickwick, si desitgeu esbravar els vostres sentiments. Ja sé el que és que et donin carbasses, senyor; he passat per això tres o quatre vegades.

—Us estic molt agraït, pel vostre condol en el que creieu que es tracta d’un cas trist —digué el senyor Pickwick, donant corda al rellotge i posant-lo sobre la taula—, però…

—No, no —digué el senyor Peter Magnus—, ni una paraula més; es tracta d’un tema dolorós. Ja ho entenc, ja ho entenc. Quina hora és, senyor Pickwick?

—Les dotze tocades.

—Vaja, és hora d’anar-se’n al llit. No em convé estar assegut aquí. Demà estaré pàl·lid, senyor Pickwick.

Només de pensar en una calamitat semblant, el senyor Peter Magnus féu sonar la campana demanant la cambrera; i després d’enviar la bossa de ratlles, la bossa vermella, la capellera de cuir i el paquet de paper marró a la seva habitació, es retirà en companyia d’un canelobre lacat cap a una banda de la casa, mentre el senyor Pickwick, i un altre canelobre lacat, eren acompanyats a través d’una multitud d’envitricollats passadissos, cap a una altra.

—Aquesta és la vostra habitació, senyor —digué la cambrera.

—Molt bé —respongué el senyor Pickwick, mirant al seu voltant. Era una cambra de dos llits passablement gran, amb un foc; en general, una habitació d’aspecte més còmode del que li havia fet esperar la curta experiència del senyor Pickwick sobre les instal·lacions del Gran Cavall Blanc.

—No dorm ningú a l’altre llit, naturalment —digué el senyor Pickwick.

—No, i ara, senyor.

—Molt bé. Digueu al meu criat que em porti una mica d’aigua calenta a dos quarts de nou del matí, i que no el necessitaré més aquesta nit.

—Sí, senyor —i desitjant bona nit al senyor Pickwick, la cambrera es retirà, i el deixà sol.

El senyor Pickwick s’assegué en una cadira davant del foc, i s’enfonsà en confuses meditacions. Primer pensà en els seus amics, i es preguntà quan es reunirien amb ell; llavors la seva ment es centrà en la senyora Martha Bardell; d’aquella dama es desvià, per un procés natural, cap a la sòrdida oficina de Dodson & Fogg. De Dodson & Fogg s’escapà per la tangent cap al mateix nucli de la història de l’estrany client; i llavors tornà al Gran Cavall Blanc, a Ipswich, amb claredat suficient per convèncer el senyor Pickwick que s’estava adormint. Així doncs es desvetllà, i començava a desvestir-se, quan recordà que havia deixat el rellotge a la taula de baix.

Resulta que aquest rellotge era un objecte predilecte del senyor Pickwick, que l’havia dut, sota l’ombra de la seva armilla, durant un nombre d’anys més gran del que ara considerem necessari manifestar. La possibilitat d’anar-se’n a dormir, llevat que pogués sentir el seu tic-tac suau sota el coixí, o al butxacó especial de sobre el cap, mai havia passat pel cervell del senyor Pickwick. Així doncs, com que ja era força tard, i no tenia ganes de fer sonar la campana en aquella hora de la nit, es va posar per sobre la jaqueta que acabava de treure’s, i agafant el canelobre lacat a la mà, anà silenciosament cap a baix.

Com més escales baixava el senyor Pickwick, més escales semblava haver-hi per baixar, i una vegada i una altra, quan el senyor Pickwick enfilava algun estret passadís, i començava a felicitar-se d’haver arribat a la planta baixa, apareixia un altre tram d’escales davant dels seus ulls astorats. Finalment arribà a una sala de pedra, que recordava haver vist quan entrà a la casa. Explorà passadís rere passadís; va treure el nas a una sala i una altra; finalment, quan estava a punt d’abandonar desesperat la recerca, obrí la porta de la sala idèntica on havia passat el vespre i contemplà la propietat extraviada damunt de la taula.

El senyor Pickwick agafà el rellotge exultant, i procedí a refer les seves passes fins a la seva habitació. Si la davallada havia estat plena de dificultats i incertesa, el seu viatge de tornada fou infinitament més desconcertant. Rengleres de portes, guarnides amb botes de totes les formes, tipus i mides, es bifurcaven en totes les direccions possibles. Una dotzena de vegades girà suaument el mànec d’alguna porta d’habitació que s’assemblava a la seva, i un crit malhumorat des de dins de «Qui diantre és?», o «Què voleu?» el feia escapolir-se, de puntetes, amb una celeritat prodigiosa. Es trobava al caire de la desesperació, quan una porta oberta va atreure la seva atenció. Hi féu un cop d’ull. Finalment era aquella! Hi havia els dos llits, la situació dels quals recordava perfectament, i el foc encara encès. L’espelma, que ja no era gaire llarga quan l’hi havien donat, havia vacil·lat enmig dels corrents d’aire a través dels quals havia passat i s’extingí en l’encaix en tancar la porta darrere seu.

—Tant se val —digué el senyor Pickwick—, també puc desvestir-me a la llum del foc.

Els llits eren un a cada banda de la porta; i per l’interior hi havia un caminet, acabat en una cadira de boga, que deixava l’espai just per permetre que una persona entrés o sortís del llit, per aquella banda, si ho trobava convenient. Després d’apartar les cortines del seu llit amb compte per la banda exterior, el senyor Pickwick s’assegué a la cadira de boga, i lentament es tragué les sabates i les polaines. Tot seguit es tragué i plegà la jaqueta, l’armilla i el mocador de coll, i posant-se lentament la gorra de dormir amb borla, la fixà sòlidament al cap, lligant-se sota la barbeta els cordills que sempre portava incorporats en aquella peça de roba. Fou en aquest moment que s’adonà de l’absurditat del seu recent desconcert. Tirant-se enrere a la cadira de boga, el senyor Pickwick rigué tan de gust, que hauria estat ben deliciós per a qualsevol home de bona constitució mental contemplar els somriures que eixamplaren els seus trets afables sota la gorra de dormir.

—És la millor idea… —es digué el senyor Pickwick, somrient fins a gairebé trencar els cordills de la gorra de dormir— és la millor idea que he sentit mai, això de perdre’m en aquest lloc i vagar per aquestes escales. Divertit, divertit, molt divertit. —Ara el senyor Pickwick tornà a somriure, un somriure més ample que abans, i estava a punt de continuar el procés de desvestir-se, en el millor humor possible, quan de sobte l’aturà una interrupció d’allò més inesperada: a saber, l’entrada a la sala d’alguna persona amb una espelma, que, després de tancar la porta, avançà cap al vestidor i hi deixà el llum al damunt.

El somriure que ballava pels trets del senyor Pickwick es fongué instantàniament davant d’aquella enorme sorpresa. La persona, fos qui fos, havia entrat tan de sobte i amb tan poc soroll, que el senyor Pickwick no havia tingut temps de cridar, ni d’oposar-se a la seva entrada. Qui podia ser? Un lladre? Alguna persona malvada que l’havia vist pujar amb un bonic rellotge a la mà, potser. Què havia de fer?

L’única manera en què el senyor Pickwick podia captar una imatge del seu misteriós visitant amb el mínim perill de ser vist era enfilar-se al llit i llambregar entre les cortines de la banda contrària. A aquesta maniobra per tant va recórrer. Tancant les cortines amb la mà, de manera que no es podia veure res més d’ell que la cara i la gorra de dormir, i posant-se les ulleres, reuní tot el seu coratge i mirà enfora.

El senyor Pickwick gairebé es desmaià d’horror i consternació. Dreta davant del mirall hi havia una dama de mitja edat, amb bigudins grocs, raspallant-se activament el que les dames anomenen els seus «cabells de darrere». Fos com fos que la inconscient dama de mitja edat entrà en aquella habitació, era ben evident que pensava quedar-s’hi tota la nit; perquè havia portat una candela de jonc i una pantalla, que, amb una precaució contra el foc encomiable, havia dipositat en una palangana a terra, des d’on desprenia uns raigs vacil·lants, com un far gegantí enmig d’una extensió particularment petita d’aigua.

«Senyor Déu meu», pensà el senyor Pickwick, «quina cosa tan terrible».

—Ehem! —digué la dama; i el cap del senyor Pickwick es ficà cap a dins amb una rapidesa d’autòmata.

—Mai me n’havia vist de tan fresques! —pensà el pobre senyor Pickwick, amb gotes de suor freda regalimant-li de la gorra de dormir—. Mai. Això és espantós.

Era del tot impossible resistir el desig urgent de veure què passava. El senyor Pickwick tornà a treure el cap. La perspectiva era pitjor que abans. La dama de mitja edat havia acabat d’arranjar-se els cabells; se’ls havia embolicat detingudament amb un estrenyecaps de mussolina amb una petita vora trenada; i estava contemplant pensativament el foc.

«Aquest assumpte comença a ser alarmant», raonà el senyor Pickwick. «No puc permetre que les coses continuïn així. Per la serenitat d’aquella senyora, és evident que em dec haver equivocat d’habitació. Si crido ella posarà la casa en alarma; però si em quedo aquí les conseqüències seran encara més esfereïdores». El senyor Pickwick, és del tot innecessari dir-ho, era un dels més púdics i primmirats dels mortals. La mateixa idea d’exhibir la gorra de dormir davant d’una dama el deixava retut, però havia fet un nus tan fort amb aquells remaleïts cordills que, per molt que fes, no se la podia treure. La revelació es feia necessària. Només hi havia una altra manera de fer-ho. Reculà darrere de les cortines i cridà molt fort:

—Ha-hum!

Que la dama se sobresaltà davant d’aquest so inesperat era evident, perquè es va donar un cop amb la pantalla de la candela de jonc; que es va convèncer que devia haver estat l’efecte de la imaginació era igualment evident, perquè quan el senyor Pickwick, sota la impressió que havia quedat desmaiada de l’esglai, s’arriscà a tornar a treure el nas, ella estava contemplant pensativament el foc com abans.

«Una dona d’allò més extraordinària, aquesta», pensà el senyor Pickwick, desapareixent una altra vegada cap a dintre.

—Ha-hum!

Aquests últims sons, tan semblants a aquells amb què, tal com ens informa la llegenda, el feroç gegant Blunderbore tenia el costum d’expressar la seva opinió que era hora de parar les estovalles, foren massa clarament audibles per ser confosos una altra vegada amb el producte de la fantasia.

—Déu del Cel! —digué la dama de mitja edat—. Què és això?

—Sóc… sóc… només un cavaller, senyora —digué el senyor Pickwick, des de darrere les cortines.

—Un cavaller! —digué la dama, amb un xiscle aterridor.

«Ara pla estem llestos», pensà el senyor Pickwick.

—Un desconegut! —xisclà la dama. Al cap d’un moment i l’alarma s’estendria per la casa. Els vestits de la dona remorejaren mentre corria cap a la porta.

—Senyora —digué el senyor Pickwick, traient el cap, en l’extremitud de la seva desesperació—, senyora!

Però, tot i que al senyor Pickwick no l’havia impulsat cap objectiu clar a l’hora de treure el cap, l’acció produí instantàniament un efecte positiu. La dama, com ja hem constatat, es trobava prop de la porta. Havia de traspassar-la per arribar a les escales, i indubtablement ho hauria fet, si no hagués estat perquè la sobtada aparició de la gorra de dormir del senyor Pickwick la féu recular fins al racó més allunyat de la cambra, on es quedà mirant frenèticament el senyor Pickwick, mentre el senyor Pickwick, per la seva banda, la mirava frenèticament a ella.

—Miserable —digué la dama, tapant-se els ulls amb les mans—, què feu aquí?

—Res, senyora; res en absolut, senyora —digué el senyor Pickwick, amb el cor a la mà.

—Res! —digué la dama, aixecant els ulls.

—Res, senyora, pel meu honor —digué el senyor Pickwick, fent anar el cap tan enèrgicament, que la borla de la gorra de dormir tornà a oscil·lar—. Estic gairebé a punt de defallir, senyora, sota la confusió d’adreçar-me a una dama amb la gorra de dormir posada (en sentir això la dama s’arrencà precipitadament el seu estrenyecaps), però no puc treure-me’l, senyora (el senyor Pickwick hi féu una estrebada tremenda, com a prova de la declaració). És evident per a mi, senyora, ara, que he confós aquesta cambra amb la meva. No havia estat aquí ni cinc minuts, senyora, quan de sobte heu entrat.

—Si aquesta història improbable és realment certa, senyor —digué la dama, sanglotant violentament—, en sortireu a l’acte.

—Ho faré, senyora, amb el més gran plaer —respongué el senyor Pickwick.

—A l’acte, senyor —digué la dama.

—I tant, senyora —interposà molt ràpidament el senyor Pickwick—. I tant, senyora. Em… em… em sap molt greu, senyora —digué el senyor Pickwick, fent la seva aparició al fons del llit—, haver estat l’ocasió innocent d’aquesta alarma i emoció; moltíssim greu, senyora.

La dama assenyalà la porta. Una qualitat excel·lent del caràcter del senyor Pickwick es manifestà meravellosament en aquest moment, en les circumstàncies més penoses. Tot i que s’havia posat ràpidament el barret sobre la gorra de dormir, a la manera de l’antiga patrulla; tot i que portava les sabates i polaines a la mà, i la jaqueta i l’armilla sobre el braç, res no podia mitigar la seva cortesia natural.

—Estic extremament afligit, senyora —digué el senyor Pickwick, amb una reverència molt profunda.

—Si és veritat, senyor, sortireu tot seguit de l’habitació —respongué la dama.

—Immediatament, senyora; ara mateix, senyora —digué el senyor Pickwick, obrint la porta i deixant caure totes dues sabates amb gran estrèpit.

—Confio, senyora… —continuà el senyor Pickwick, recollint les sabates, i girant-se per fer una altra reverència— confio, senyora, que la meva reputació irreprotxable, i el respecte lleial que tinc pel vostre sexe, servirà com a petita excusa d’aquest… —però abans que el senyor Pickwick pogués concloure la frase, la dama l’havia enviat al passadís d’una empenta, i tancat i barrat la porta darrere seu.

Malgrat els motius d’enhorabona que el senyor Pickwick podia tenir d’haver escapat tan discretament de l’anterior mal pas, la seva situació actual no era gens envejable. Estava sol, en un passadís obert, en una casa estranya en plena nit, mig vestit; es feia difícil imaginar que pogués trobar enmig de la foscor absoluta el camí cap a una cambra que havia estat totalment incapaç de descobrir amb un llum, i si feia el més mínim soroll en els seus intents infructuosos, tenia totes les possibilitats que li disparés, i potser el matés, algun viatger insomne. No tenia cap altre recurs que quedar-se on era fins que arribés la claror de dia. Així doncs després de fer unes passes a les palpentes passadís avall, i de, per a la seva infinita alarma, entrebancar-se amb uns quants parells de botes, el senyor Pickwick s’arraulí en un petit reclau de la paret, a esperar el matí, tan filosòficament com pogués.

No estava destinat, però, a sofrir aquesta prova de paciència addicional; perquè no portava gaire temps instal·lat en el seu actual amagatall quan, davant el seu horror inexpressable, un home, amb un llum, aparegué al final del passadís. El seu horror es convertí de cop i volta en alegria, però, quan reconegué la forma del seu fidel servent. Era certament el senyor Samuel Weller, que després d’aguantar llevat fins tan tard, en conversa amb el cirabotes, que esperava el correu assegut, ara estava a punt de retirar-se a descansar.

—Sam —digué el senyor Pickwick, apareixent de sobte davant seu—, on és la meva habitació?

El senyor Weller mirà el seu amo amb la sorpresa més marcada; i no fou fins que li repetí la pregunta tres vegades més, que es girà i l’acompanyà a la cambra que tant havia buscat.

—Sam —digué el senyor Pickwick, en ficar-se al llit—, aquesta nit he comès un dels errors més extrordinaris de què s’ha sentit parlar mai.

—Molt probablement, senyor —respongué el senyor Weller, eixut.

—Però això ho tinc decidit, Sam —digué el senyor Pickwick—; que ni que hagués d’allotjar-me en aquesta casa durant sis mesos, mai més tornaria a confiar a anar per aquí tot sol.

—Aquesta és la resolució més prudent que podíeu prendre, senyor —respongué el senyor Weller—. Necessiteu algú que us cuidi, senyor, quan el vostre judici se’n va de visita.

—Què vols dir amb això, Sam? —digué el senyor Pickwick. S’incorporà al llit i allargà la mà, com si estigués a punt de dir alguna cosa més; però de sobte s’aturà, es girà i desitjà «bona nit» al seu ajudant.

—Bona nit, senyor —respongué el senyor Weller. S’aturà en arribar a l’exterior de la porta… bellugà el cap… continuà caminant… s’aturà… esmocà l’espelma… bellugà el cap una altra vegada… i finalment es dirigí lentament cap a la seva cambra, aparentment sumit en la més profunda meditació.





XXIII

En el qual el senyor Samuel Weller

comença a dedicar les seves energies

al partit de tornada entre ell i el senyor Trotter.


En una petita sala a les proximitats del corral, d’hora a la matinada que començà amb l’aventura del senyor Pickwick amb la dama de mitja edat amb bigudins grocs, seia el senyor Weller pare, preparant-se per al seu viatge a Londres. Estava assegut en una posició excel·lent perquè li fessin el seu retrat; i aquí el teniu.

És molt possible que en algun període anterior de la seva carrera, el perfil del senyor Weller presentés un traç audaç i decidit. La seva cara, però, s’havia eixamplat sota la influència de la bona vida, i una notable disposició a la resignació; i les seves corbes valentes i carnoses s’havien estès tan enllà dels límits que originalment tenien assignats, que a no ser que contemplessis el seu rostre just des del davant, resultava difícil distingir res més que la punta d’un nas molt rubicund. La barbeta, per la mateixa causa, havia adquirit la forma greu i imponent que fa que se li canviï el nom pel de «papada»; i la seva complexió exhibia aquella peculiar combinació bigarrada de colors que només es veu en cavallers de la seva professió, i en el roast-beef poc fet. Duia al voltant del coll un xal de viatge carmesí, que es fusionava amb la papada a base de gradacions tan imperceptibles, que resultava difícil distingir els plecs de l’un dels sacsons de l’altra. Per damunt, duia una llarga armilla d’un dibuix de ratlles roses amples, i damunt d’això, un abric verd de faldons amples, adornat amb grans botons de llautó, dels quals els dos que guarnien la cintura es trobaven tan allunyats, que cap home els havia contemplat mai tots dos alhora. Els cabells, curts, llisos i negres, eren tot just visibles sota l’ampla vora d’un barret marró de copa baixa. Duia les cames embolicades amb pantalons lligats als genolls, i botes altes pintades; i una cadena de rellotge de coure, que acabava en un segell, i una clau del mateix material, penjaven balders de la seva cintura generosa.

Hem dit que el senyor Weller estava ocupat preparant-se per al seu viatge a Londres —de fet, s’estava alimentant per fer-lo. Damunt de la taula de davant seu hi havia una gerra de cervesa, un rodó fred de bou i una barra de pa d’aspecte respectabilíssim, a cadascun dels quals distribuïa els seus favors per torn, amb la més estricta imparcialitat. Acabava de tallar una enorme llesca de l’últim, quan les passes d’algú entrant a la sala li feren alçar el cap; era el seu fill.

—Bon dia, Sammy! —digué el pare. El fill s’apropà a la gerra de cervesa, i amb un moviment de cap significatiu al seu pare, féu un bon trago a tall de resposta.

—Tens molta capacitat de succió, Sammy —digué el pare Weller, mirant la gerra, que el seu primogènit havia deixat mig buida—. Hauries estat una ostra de primera, Sammy, si haguessis nascut en aquella condició de vida.

—Sí, diria que sí, m’hauria guanyat la vida prou bé —respongué Sam, dedicant-se al bou fred amb energia considerable.

—Em sap molt greu, Sammy —digué el gran dels Weller, remenant la cervesa a base de descriure petits cercles amb la gerra, com a preparació per beure. Em sap molt greu, Sammy, sentir dels teus llavis, que et vas deixar entabanar per aquell home de móra. Sempre havia cregut, fins fa tres dies, que els noms de Weller i de passerell mai podrien associar-se, Sammy, mai.

—Sempre exceptuant el cas d’una vídua, esclar —digué Sam.

—Les vídues, Sammy —respongué el senyor Weller, canviant lleugerament de color—. Les vídues són excepcions de totes les regles. He sentit dir a quantes dones corrents equival una vídua quan es tracta de tocar-te els nassos. Crec que són vint-i-cinc, però no estic segur si no són més.

—Déu n’hi do —digué Sam.

—A més —continuà el senyor Weller, sense fer cas de la interrupció—, això és molt diferent. Ja saps el que va dir l’advocat, Sammy, que defensava el cavaller que pegava a la seva dona amb l’atiador, cada vegada que es posava alegre. «I al capdavall, il·lustríssima», diu, «és una feblesa amable». Doncs això dic jo de les vídues, Sammy, i això diràs tu també quan siguis tan vell com jo.

—Hauria d’haver estat més llest, ja ho sé —digué Sam.

—Que hauries d’haver estat més llest! —repetí el senyor Weller, colpejant la taula amb el puny—. Que hauries d’haver estat més llest! I ara! Conec un jove que no ha rebut ni la meitat de l’educació que tu, que no ha dormit pels mercats, no, ni sis mesos… que s’hauria menyspreat de deixar-se entabanar d’aquella manera, Sammy. —Acalorat per aquesta preocupant reflexió, el senyor Weller féu sonar la campana i demanà una altra pinta de cervesa.

—Bé, no serveix de res parlar-ne ara —digué Sam—. Ja està fet, i això és un consol, com diuen sempre a Turquia quan tallen el cap de l’home equivocat. Ara és el meu torn, pare, i tan aviat com enxampi aquest Trotter, faré el que cal.

—Espero que sí, Sammy. Espero que sí —replicà el senyor Weller—. A la teva salut, Sammy, i que puguis rentar ràpidament la deshonra que has portat al nom de la família. —En honor d’aquest brindis el senyor Weller begué d’una tirada almenys dos terços d’una pinta acabada d’arribar, i l’allargà al seu fill, perquè s’acabés la resta, la qual cosa féu instantàniament.

—I ara, Sammy —digué el senyor Weller, consultant un gran rellotge de plata de doble cara que penjava al final de la cadena de coure—. Ja és hora que vagi a l’oficina a buscar el full de ruta i veure com carreguen el cotxe; perquè els cotxes, Sammy, són com les pistoles: cal carregar-los amb molt de compte, abans que surtin disparats.

En sentir aquest acudit sobre la professió del pare, el senyor Weller, fill, deixà anar un somriure filial. El seu venerat pare continuà en to solemne:

—Et deixo, fill meu, i vés a saber quan tornaré a veure’t. Potser la teva madrastra ja m’haurà tombat, o poden haver passat mil coses quan tornis a tenir notícies del cèlebre senyor Weller del Bell Savage. El nom de la família depèn en bona part de tu, Sammy, i espero que et comportaràs com toca. Per l’educació que has rebut, sé que puc confiar en tu tan bé com si fos jo mateix. Per tant només tinc aquest petit consell per donar-te. Si mai passes dels cinquanta, i et sents disposat a casar-te amb algú… tant se val qui… tanca’t a la teva habitació, si és que en tens una, i enverina’t sense pensar-t’ho dos cops. Penjar-se és vulgar, així doncs ni parlar-ne. Enverina’t, Sammy, fill meu, enverina’t, i després te n’alegraràs. —Amb aquestes commovedores paraules, el senyor Weller mirà resoludament el seu fill, i girant-se lentament sobre el taló, desaparegué de la seva vista.

En l’estat d’ànim meditabund que havien desvetllat aquestes paraules, el senyor Samuel Weller sortí del Gran Cavall Blanc quan el seu pare l’hagué deixat; i dirigint les seves passes cap a l’església de St. Clement, s’esforçà a dissipar la seva malenconia passejant per aquell antic recinte. Havia romancejat algun temps per allà, quan es trobà en un lloc retirat, una mena de pati d’aparença venerable, que segons descobrí no tenia cap altra sortida que el tombant per on havia entrat. Estava a punt de desfer les seves passes, quan de cop i volta quedà petrificat al lloc per una sobtada aparició; el mode i la manera d’aquesta aparició, ara procedirem a relatar-los.

El senyor Samuel Weller havia estat mirant de tant en tant les antigues cases de maons, en la seva profunda abstracció, fent l’ullet a alguna criada d’aspecte saludable quan ella apujava una persiana, o obria la finestra d’una cambra, quan la porta verda d’un jardí al fons del pati s’obrí, i després que un home en sortís, tancà la porta verda amb molt de compte darrere seu i caminà enèrgicament cap al punt exacte on era el senyor Weller.

De fet, si es pren això com un fet aïllat, sense cap circumstància addicional, no hi havia res de gaire extrordinari; perquè en moltes parts del món els homes surten dels jardins, tanquen portes verdes darrere seu i fins i tot se’n van caminant enèrgicament, sense atreure gens l’observació pública. És evident, per tant, que hi devia haver alguna cosa en l’home, o en el seu aire, o en totes dues coses, per atreure l’atenció particular del senyor Weller. Si això era així, o no, hem de deixar que el lector ho decideixi quan haguem consignat fidelment el comportament de l’individu en qüestió.

Quan l’home hagué tancat la porta verda darrere seu, caminà, com ja hem dit dues vegades, amb un pas enèrgic pel pati; però tan aviat com s’adonà de la presència del senyor Weller, vacil·là i s’aturà, com dubtant, de moment, quina direccció seguir. Però com que la porta verda estava tancada, i no hi havia altra sortida que tirar endavant, no trigà gaire a adonar-se que havia de passar pel costat del senyor Samuel Weller per allunyar-se. Així doncs reprengué el seu pas enèrgic i avançà, mirant de dret endavant. El més extrordinari de l’home era que feia amb la cara les ganyotes més espantoses i sorprenents que mai s’hagin vist. L’obra de la Natura mai quedà disfressada amb formes tan extraordinàries com les que se superposaren al rostre d’aquell home en un moment.

—Vaja! —es digué el senyor Weller, en apropar-se-li l’home—. Això és ben estrany. Podria haver jurat que era ell.

Com més s’apropava l’home, la seva cara quedava més terriblement distorsionada que mai.

—Podria jurar que coneixia aquells cabells negres i el vestit móra —digué el senyor Weller—; però mai havia vist una cara com aquella.

Quan el senyor Weller digué això, els trets de l’home feren un ganyota espectral, absolutament repugnant. Però es veié obligat a passar molt a prop de Sam, i la mirada penetrant d’aquell cavaller li permeté detectar, malgrat totes aquestes espantoses contorsions, alguna cosa massa semblant als ullets del senyor Job Trotter per equivocar-se fàcilment.

—Ei, senyor! —cridà Sam, furiós.

El desconegut s’aturà.

—Ei! —repetí Sam, encara més bruscament.

L’home del rostre horrible mirà, amb grandíssima sorpresa, pati amunt, pati avall, i cap a les finestres de les cases —en totes direccions menys la de Sam Weller— i féu un altre pas endavant, quan el tornà a aturar un altre crit.

—Ei, senyor! —digué Sam, per tercera vegada.

No servia de res fingir ara que no sabia d’on sortia la veu, per tant el desconegut, com que no tenia cap altre recurs, finalment mirà Sam Weller directament a la cara.

—No et servirà de res, Job Trotter —digué Sam—. Vinga! Para de fer el ximple. No ets pas tan guapo que et puguis permetre malgastar gens del teu bon aspecte. Posa els ulls al seu lloc o te’ls faré saltar del cap. Em sents?

Com que el senyor Weller semblava plenament disposat a obrar d’acord amb l’esperit d’aquestes paraules, el senyor Trotter deixà que gradualment la seva cara recuperés la seva expressió natural; i després, fent un salt d’alegria, exclamà:

—Què veig? El senyor Walker!

—Ah —respongué Sam—. Esteu molt content de veure’m, oi?

—Content! —exclamà Job Trotter—. Ah, senyor Walker, si haguéssiu sabut com he esperat aquesta trobada! Això és massa, senyor Walker; no puc suportar-ho, de veritat que no. —I amb aquestes paraules, el senyor Trotter prorrompé en una habitual inundació de llàgrimes, i, passant els braços pel voltant dels del senyor Weller, l’abraçà estretament, en un èxtasi d’alegria.

—Fuig! —exclamà Sam, indignat per aquest procediment, i intentant vanament desfer-se de l’estreta de la seva entusiasta coneixença—. Fuig, et dic. Per què em plores a sobre, bombadora portàtil?

—Perquè estic molt content de veure-us —respongué Job Trotter, deixant anar a poc a poc el senyor Weller, en desaparèixer els primers símptomes de la seva bel·licositat—. Oh, senyor Walker, això és massa.

—Massa! —imità Sam—. Jo també trobo que és massa, i tant que sí. I doncs, què m’has de dir, eh?

El senyor Trotter no féu cap resposta; perquè el petit mocador de butxaca rosa treballava a ple rendiment.

—Què m’has de dir, abans que t’estaborneixi d’un cop al cap? —repetí el senyor Weller, amb aire amenaçador.

—Eh! —digué el senyor Trotter, amb una mirada de sorpresa virtuosa.

—Què m’has de dir?

—Jo, senyor Walker!

—No em diguis Walker; em dic Weller; ho saps prou bé. Què m’has de dir?

—I ara, senyor Walker… vull dir Weller… moltes coses, si voleu venir a algun lloc on puguem parlar còmodament. Si sabéssiu com us he buscat, senyor Weller…

—Molt, suposo —digué Sam, eixut.

—Molt, molt, senyor —respongué el senyor Trotter, sense moure ni un múscul de la cara—. Però encaixeu aquesta mà, senyor Weller.

Sam ullà el seu company durant uns segons, i llavors, com mogut per un impuls sobtat, obeí la seva petició.

—Com està —digué Job Trotter, tot caminant— el vostre benvolgut amo? Ah, quin cavaller tan respectable, senyor Weller! Espero que no es refredés, aquella nit espantosa, senyor.

Una mirada momentània de profunda murrieria passà pels ulls de Job Trotter, en dir-ho, i féu estremir el puny clos del senyor Weller, que bullia de desig de fer-ne una demostració a les seves costelles. Sam es contingué, però, i respongué que el seu amo estava excepcionalment bé.

—Ah, me n’alegro molt —respongué el senyor Trotter—; és aquí?

—I el teu? —preguntà Sam, a tall de resposta.

—Sí, i tant, és aquí, i m’entristeix dir, senyor Weller, que està pitjor que mai.

—Ah, ah! —féu Sam.

—Ah, espantós… terrible!

—En un internat? —preguntà Sam.

—No, no pas en un internat —respongué Job Trotter, amb la mateixa mirada de murrieria que Sam havia remarcat abans—; no pas en un internat.

—A la casa de la porta verda? —digué Sam, ullant el seu company atentament.

—No, no… ah, allí no —respongué Job, amb una rapidesa ben inusual en ell—, allí no.

—Què hi feies? —preguntà Sam, amb una mirada penetrant—. Havies entrat al jardí per accident, potser?

—Ostres, senyor Weller! —respongué Job—. No em fa res explicar-vos els meus petits secrets, perquè, com sabeu, ens vam agafar afecte quan ens vam conèixer per primera vegada. Recordeu que agradable va ser aquell matí?

—Sí, i tant —digué Sam, amb impaciència—. Me’n recordo. I doncs?

—Doncs —respongué Job, parlant amb gran precisió, i en el to baix de qui comunica un secret important— que en aquella casa de la porta verda, senyor Weller, tenen moltes criades.

—Això diria, per l’aspecte que té —intervingué Sam.

—Sí —continuà el senyor Trotter—, i una d’elles és una cuinera, que ha estalviat uns quants diners, senyor Weller, i desitja, si pot establir-se a la vida, obrir una botigueta d’adrogueria, enteneu?

—Sí.

—Sí, senyor Weller. Bé, senyor, la vaig conèixer en una capella on vaig; una capelleta molt pulcra d’aquesta ciutat, senyor Weller, on canten la col·lecció número quatre d’himnes, que jo generalment porto al damunt, en un llibret, que potser heu vist a la meva mà… i vaig fer una certa intimitat amb ella, senyor Weller, i d’allà, va sorgir una familiaritat entre nosaltres, i puc atrevir-me a dir, senyor Weller, que jo seré l’adroguer.

—Ah, i un adroguer ben trempat que faràs —respongué Sam, ullant Job amb una mirada de reüll d’antipatia intensa.

—El gran avantatge d’això, senyor Weller —continuà Job, omplint-se-li els ulls de llàgrimes mentre parlava—, serà que podré deixar el meu actual servei deshonrós amb aquell mal home, i dedicar-me a una vida millor i més virtuosa; més tal com em van educar, senyor Weller.

—Deus haver rebut una educació molt bona —comentà Sam.

—Ah, molt, senyor Weller, molt —respongué Job. En recordar la puresa dels seus dies de joventut, el senyor Trotter tragué el mocador rosa i plorà copiosament.

—Devies ser un company d’escola ben especial —digué Sam.

—Ho era, senyor —respongué Job, exhalant un profund sospir—; era l’ídol d’aquell lloc.

—Ah —féu Sam—, no m’estranya. Quin consol devies ser per a la teva benaurada mare.

En sentir aquestes paraules, el senyor Job Trotter entaforà un cap del mocador rosa al racó de cada ull, un després de l’altre, i començà a plorar copiosament.

—Què li passa a aquest home —digué Sam, indignat—. Les canalitzacions d’aigua de Chelsea no són res, en comparació. A què ve ara, tanta plorera? És per la consciència de ser un pocavergonya?

—No puc controlar els meus sentiments, senyor Weller —digué Job, després d’una breu pausa—. Pensar que el meu amo pogués haver sospitat la conversa que vaig tenir amb el vostre, que se m’endugués en un landó i, després de convèncer aquella dolça damisel·la que digués que no sabia res d’ell, i de subornar la mestressa de l’escola perquè fes el mateix, l’abandonés pensant en un negoci millor! Oh! Senyor Weller, em fa venir esgarrifances.

—Ah, això és el que va passar, eh? —digué el senyor Weller.

—I tant —respongué Job.

—Doncs bé —digué Sam, ja que ara havien arribat prop de l’hotel—, vull que tinguem una conversa, Job; així doncs, si no estàs gaire enfeinat, m’agradaria veure’t al Gran Cavall Blanc aquesta nit, per allà les vuit.

—Hi seré sens falta —digué Job.

—Sí, valdrà més —respongué Sam, amb una mirada molt significativa—, o si no, aniré a preguntar per tu a l’altra banda de la porta verda, i podria deixar-te ben retratat.

—Hi seré sens falta, senyor —digué el senyor Trotter; i estrenyent la mà de Sam amb el màxim fervor, se n’anà.

—Vés amb compte, Job Trotter, vés amb compte —digué Sam, mirant com se n’anava—, o aquesta vegada et passaré per l’adreçador. I tant que sí. —Després de pronunciar aquest soliloqui, i de seguir Job amb la mirada fins que ja no es veia, el senyor Weller enllestí ràpidament el trajecte fins a la cambra del seu amo.

—Tot està en marxa, senyor —digué Sam.

—Què està en marxa, Sam? —preguntà el senyor Pickwick.

—Els he descobert, senyor —respongué Sam.

—Descobert qui?

—Aquell estrany client, i el ploramiques dels cabells negres.

—Impossible, Sam! —digué el senyor Pickwick, amb gran energia—. On són, Sam? On són?

—Silenci, silenci! —respongué el senyor Weller; i mentre ajudava el senyor Pickwick a vestir-se, detallà el pla d’acció que es proposava seguir.

—Però quan ho farem això, Sam? —preguntà el senyor Pickwick.

—Tot en el moment oportú, senyor —respongué Sam.

Si es va fer en el moment oportú, o no, es veurà més endavant.





XXIV

En què el senyor Peter Magnus es posa gelós,

i la dama de mitja edat aprensiva,

fets que acaben amb els pickwickians en mans de la justícia.


Quan el senyor Pickwick baixà a l’habitació on ell i el senyor Peter Magnus havien passat el vespre anterior, trobà aquell cavaller amb la major part del contingut de les dues bosses, la capellera de cuir i el paquet de paper marró, exposats amb el màxim benefici possible sobre la seva persona, mentre que ell passejava amunt i avall per la sala en un estat de màxim nerviosisme i agitació.

—Bon dia, senyor —digué el senyor Peter Magnus—. Què us en sembla d’això, senyor?

—Molt i molt efectiu —respongué el senyor Pickwick, examinant la roba del senyor Peter Magnus amb un somriure bonifaci.

—Sí, crec que farà el fet —digué el senyor Magnus—. Senyor Pickwick, he fet que li pugessin la meva targeta.

—Sí? —digué el senyor Pickwick.

—I el cambrer ha tornat amb el missatge que ella em veuria a les onze… a les onze, senyor; ja només falta un quart.

—Ja s’apropa l’hora —digué el senyor Pickwick.

—Sí, ja és bastant a prop —respongué el senyor Magnus—, massa a prop per ser agradable, oi, senyor Pickwick?

—La confiança és bàsica en aquests casos —comentà el senyor Pickwick.

—Així ho crec, senyor —digué el senyor Peter Magnus—. Estic molt confiat, senyor. De fet, senyor Pickwick, no veig per què un home hauria d’experimentar gens de por en un cas com aquest. De què es tracta, senyor? No hi ha res de què avergonyir-se; és una qüestió de mútua adaptació, res més. Marit a una banda, muller a l’altra. Aquest és el meu punt de vista sobre la qüestió, senyor Pickwick.

—Molt filosòfic —respongué el senyor Pickwick—. Però l’esmorzar està esperant, senyor Magnus. Vinga.

S’assegueren a esmorzar, però era evident, malgrat la fanfarronada del senyor Peter Magnus, que es trobava sota els efectes d’un grau de nerviosisme molt considerable, del qual la pèrdua de gana, una propensió a trabucar els estris del te, un espectral intent de fer-se el graciós i una inclinació irresistible a mirar el rellotge cada dos segons, es trobaven entre els símptomes principals.

—He, he, he —feia el senyor Magnus, simulant alegria, i panteixant d’agitació—. Només falten dos minuts, senyor Pickwick. Estic pàl·lid, senyor?

—No gaire —respongué el senyor Pickwick.

Hi hagué una breu pausa.

—Disculpeu-me, senyor Pickwick; però vau fer mai aquesta mena de coses en el vostre temps? —digué el senyor Magnus.

—Voleu dir declarar-me? —demanà el senyor Pickwick.

—Sí.

—Mai —digué el senyor Pickwick, amb gran energia—, mai.

—No teniu idea, doncs, com és millor començar? —preguntà el senyor Magnus.

—De fet —digué el senyor Pickwick—, puc haver-me format algunes idees sobre el tema, però, com que mai les he sotmeses a la prova de l’experiència, em sabria molt greu que decidíssiu deixar-vos guiar per elles.

—Us estaria molt agraït per qualsevol consell, senyor —digué el senyor Magnus, fent un altre cop d’ull al rellotge, la busca llarga del qual gairebé arribava a assenyalar «i cinc».

—Bé, doncs —digué el senyor Pickwick, amb la profunda solemnitat amb què aquell gran home podia, quan li semblava bé, fer que els seus comentaris resultessin tan impressionants—. Començaria, senyor, amb un tribut a la bellesa i a les excel·lents qualitats de la dama; d’allà, senyor, em desviaria cap a la meva pròpia indignitat.

—Molt bé —digué el senyor Magnus.

—Indignitat només comparat amb ella, fixeu-vos bé, senyor —continuà el senyor Pickwick—; per mostrar que no era del tot indigne, senyor, faria un breu repàs de la meva vida passada i de la meva condició actual. Argumentaria, per analogia, que per a qualsevol altra, jo havia de ser un objecte molt convenient. Llavors m’estendria llargament sobre la vehemència del meu amor i la profunditat de la meva devoció. Potser llavors podria sentir-me temptat a agafar-li la mà.

—Sí, ja ho entenc —digué el senyor Magnus—; aquest seria un punt molt important.

—Llavors, senyor… —continuà el senyor Pickwick, engrescant-se a mesura que el tema es presentava davant seu en colors més intensos— llavors, senyor, arribaria a la planera i senzilla pregunta: «Us voleu casar amb mi». Crec que estic justificat per suposar que en sentir això, ella desviaria el cap.

—Creieu que hi puc comptar, amb això? —digué el senyor Magnus—. Perquè, si ella no ho fes en el moment escaient, la situació seria molt tensa.

—Em sembla que sí —digué el senyor Pickwick—. Davant d’això, senyor, li estrenyeria la mà, i crec… crec, senyor Magnus… que després de fer-ho, suposant que no hi hagués cap negativa, apartaria amablement el mocador, que el meu lleuger coneixement de la naturalesa humana em fa suposar que la dama tindria als ulls en aquell moment, i li robaria un respectuós petó. Crec que hauríeu de besar-la, senyor Magnus; i en aquest moment concret, sóc decididament de l’opinió que si la dama estigués disposada a casar-se amb mi, murmuraria a les meves orelles una tímida acceptació.

El senyor Magnus s’aixecà de cop; esguardà la cara intel·ligent del senyor Pickwick, durant un breu espai de temps en silenci; i aleshores (el quadrant assenyalava «i de») li estrenyé càlidament la mà i sortí a corre-cuita de la sala.

El senyor Pickwick havia fet unes gambades amunt i avall; i quan la busca del rellotge, seguint l’última part del seu exemple, havia arribat a la xifra que indica els «dos quart», la porta s’obrí de sobte. Es girà pensant trobar-hi el senyor Peter Magnus, i hi veié, en comptes d’ell, l’alegre cara del senyor Tupman, el rostre serè del senyor Winkle i els trets intel·lectuals del senyor Snodgrass. Mentre el senyor Pickwick els donava la benvinguda, el senyor Peter Magnus entrà amb pas vacil·lant a la sala.

—Amics meus, el cavaller de qui us parlava… el senyor Magnus —digué el senyor Pickwick.

—Per servir-vos, cavallers —digué el senyor Magnus, evidentment en un gran estat d’agitació—; senyor Pickwick, permeteu-me parlar amb vós un moment.

Mentre ho deia, el senyor Magnus enganxà l’índex al trau del senyor Pickwick, i, portant-lo al reclau d’una finestra, digué:

—Doneu-me l’enhorabona, senyor Pickwick; he seguit el vostre consell al peu de la lletra.

—I us ha anat bé, oi? —preguntà el senyor Pickwick.

—Sí, senyor. No podria haver anat millor —respongué el senyor Magnus—. Senyor Pickwick, ja és meva.

—Us felicito de tot cor —respongué el senyor Pickwick, encaixant càlidament la mà del seu nou amic.

—Heu de veure-la, Senyor —digué el senyor Magnus—; per aquí, sisplau. Disculpeu-nos per un instant, cavallers. —Amb aquestes presses, el senyor Peter Magnus s’emportà el senyor Pickwick de la sala. S’aturà a la porta del costat del passadís i hi trucà suaument.

—Endavant —digué una veu femenina. I ells entraren.

—Senyoreta Witherfield —digué el senyor Magnus—, permeteu-me que us presenti el meu gran amic, el senyor Pickwick. Senyor Pickwick, us vull fer conèixer la senyoreta Witherfield.

La dama era a l’extrem més allunyat de la sala. Mentre el senyor Pickwick feia una reverència, tragué les ulleres de la butxaca de la seva armilla, i se les posà; tot just acabada aquesta acció, proferint una exclamació de sorpresa, el senyor Pickwick reculà unes passes, i la dama, amb un xiscle mig reprimit, amagà la cara entre les mans i es deixà caure en una cadira; en veure allò el senyor Peter Magnus quedà immòbil a l’acte, mirant fixament de l’un cap a l’altre, amb un rostre que expressava l’horror i la sorpresa més alts.

Això era certament, segons tots els indicis, un comportament molt inexplicable; però el fet és que, tan aviat el senyor Pickwick es posà les ulleres, de seguida reconegué en la futura senyora Magnus la dama a l’habitació de la qual s’havia introduït de manera tan injustificada la nit anterior; i tan aviat les ulleres estigueren col·locades damunt del nas del senyor Pickwick, la dama identificà de seguida el rostre que havia vist envoltat per tots els horrors d’una gorra de dormir. Per això la dama xisclà, i el senyor Pickwick se sobresaltà.

—Senyor Pickwick! —exclamà el senyor Magnus, sumit en la perplexitat—. Què significa això, senyor? Què significa això, senyor? —afegí el senyor Magnus, en un to més fort i més amenaçador.

—Senyor —digué el senyor Pickwick, una mica indignat per la manera tan sobtada en què el senyor Peter Magnus havia adoptat un aire imperatiu—, em nego a contestar aquesta pregunta.

—Us hi negueu, senyor? —digué el senyor Magnus.

—Sí, senyor —respongué el senyor Pickwick—; em nego a dir res que pugui comprometre aquesta dama, o despertar records desagradables en el seu pit, sense el seu consentiment i permís.

—Senyoreta Witherfield —digué el senyor Peter Magnus—, coneixeu aquesta persona?

—Coneixe’l! —repetí el dama de mitja edat, vacil·lant.

—Sí, coneixe’l, senyora; he dit coneixe’l —respongué el senyor Magnus, amb ferotgia.

—L’he vist —respongué la dama de mitja edat.

—On? —preguntà el senyor Magnus—. On?

—Això… —digué la dama de mitja edat, aixecant-se del seient, i desviant el cap—. Això no ho revelaria ni per tot l’or del món.

—Us entenc, senyora —declarà el senyor Pickwick—, i respecto la vostra delicadesa; això no serà mai revelat per mi, podeu comptar-hi.

—Com hi ha món, senyora —digué el senyor Magnus—, tenint en compte la situació en què estic en relació a vós, porteu aquest assumpte amb una tolerable frescor… una tolerable frescor, senyora.

—Sou cruel, senyor Magnus! —digué la dama de mitja edat; i plorà molt abundantment.

—Dirigiu els vostres comentaris a mi, senyor —intervingué el senyor Pickwick—; només jo en tinc la culpa, si és que algú en té.

—Ah! Només vós teniu la culpa, senyor? —digué el senyor Magnus—. Ja… ja… ja ho veig clar. Ara us penediu de la vostra determinació, oi?

—La meva determinació! —digué el senyor Pickwick.

—La vostra determinació, senyor. Ah! No em mireu, senyor —digué el senyor Magnus—; recordo les vostres paraules d’ahir a la nit. Vau venir aquí, senyor, a desemmascarar la traïdoria i la falsedat d’algú en la lleialtat i l’honor del qual havíeu posat una confiança implícita… oi? —El senyor Peter Magnus es permeté aquí una prolongada expressió d’escarni; i traient-se les ulleres verdes, que probablement trobava supèrflues en el seu atac de gelosia, posà els seus ullets en blanc, d’una manera que feia por de contemplar.

—Eh? —digué el senyor Magnus; i llavors repetí l’escarni amb efecte incrementat—. Però en respondreu d’això, senyor.

—Respondre de què? —preguntà el senyor Pickwick.

—Tant se val, senyor —respongué el senyor Magnus, caminant a gambades per la sala—. Tant se val.

Hi deu haver algun significat molt global en aquesta expressió de «tant se val», perquè no recordem haver presenciat mai una baralla de carrer, en un teatre, local públic o on sigui, en què no fos la resposta corrent a totes les preguntes bel·ligerants. «I vós us dieu un cavaller, senyor». «Tant se val, senyor». «Em vaig oferir a dir alguna cosa a la senyoreta, senyors». «Tant se val, senyor». «Voleu que us faci clavar un cop de cap contra aquella paret, senyor».… «Tant se val, senyor». És observable, també, que semblaria haver-hi algun escarni amagat en aquest «tant se val» universal, que desperta més indignació en el pit de l’interlocutor que el més profús dels improperis.

No volem pas afirmar que l’aplicació d’aquesta lacònica frase desvetllés exactament la mateixa indignació en l’ànima del senyor Pickwick, del que hauria fet infal·liblement en un pit vulgar. Simplement consignem el fet que el senyor Pickwick obrí la porta de la sala i cridà abruptament:

—Tupman, veniu aquí!

El senyor Tupman es presentà immediatament, amb una mirada de sorpresa molt considerable.

—Tupman —digué el senyor Pickwick—, un secret de certa delicadesa, en què està involucrada aquella senyora, és la causa d’una diferència que acaba de sorgir entre aquest cavaller i jo. Quan jo li asseguri, en la vostra presència, que no té cap relació amb ell, i no està en cap sentit relacionat amb els seus afers, amb prou feines cal que us supliqui que sigueu testimoni que, si ell continua qüestionant-ho, estarà expressant un dubte sobre la meva veracitat, cosa que consideraré extremament insultant. —Mentre el senyor Pickwick deia això, dirigia una mirada tan expressiva com una enciclopèdia oberta cap al senyor Peter Magnus.

L’actitud sincera i honorable del senyor Pickwick, juntament amb aquella força i energia de la parla que tan eminentment el distingien, haurien convençut qualsevol ment raonable; però, malauradament, en aquell moment particular, la ment del senyor Peter Magnus era del tot menys raonable. Així doncs, en comptes de rebre l’explicació del senyor Pickwick tal com hauria d’haver fet, començà immediatament a posar-se en un estat de desfici intens, abrandat, ardorós, i a parlar del que es devia als seus propis sentiments, i tota aquesta mena de coses; ressaltant la seva declamació amb passes amunt i avall, i estirant-se els cabells, passatemps que variava ocasionalment brandant el puny davant el rostre filantròpic del senyor Pickwick.

El senyor Pickwick, pel seu compte, conscient de la seva pròpia innocència i rectitud, i irritat per haver tingut la desgràcia d’implicar la dama de mitja edat en aquell afer tan desagradable, no tenia una disposició tan tranquil·la com de costum. Com a conseqüència, el to de les paraules pujà, i el de les veus; i finalment el senyor Magnus digué al senyor Pickwick que ja rebria notícies seves; a la qual cosa el senyor Pickwick respongué, amb una cortesia lloable, que com més aviat les rebés millor; en sentir-ho, la dama de mitja edat sortí aterrida de la sala, d’on el senyor Tupman arrossegà el senyor Pickwick, deixant el senyor Peter Magnus sol i sumit en la meditació.

Si la dama de mitja edat s’hagués barrejat gaire amb el món atrafegat, o hagués gaudit de l’avantatge de les maneres i costums d’aquells que fan les lleis i creen les modes, hauria sabut que aquesta mena de ferotgia és el més inofensiu que hi ha a la naturalesa; però com que havia viscut la major part del temps al camp, i mai havia llegit els debats parlamentaris, estava poc versada en aquests refinaments particulars de la vida civilitzada. Per tant, quan hagué arribat a la seva habitació, s’hi tancà i començà a meditar sobre l’escena que acabava de presenciar, i les imatges més terrorífiques de matança i destrucció se li presentaren a la imaginació; entre elles, un retrat de mida natural del senyor Peter Magnus dut a casa per quatre homes, amb l’adorn de tot un cilindre de bales al costat esquerre, es trobava entre les menys espantoses. Com més meditava la dama de mitja edat, més aterrida estava; i finalment decidí anar a casa del principal magistrat de la ciutat i demanar-li que engarjolés les persones del senyor Pickwick i el senyor Tupman sense dilació.

A aquesta decisió la dama de mitja edat s’hi veié impulsada per una varietat de consideracions, la principal de les quals era la incontestable prova que donaria de la seva lleialtat al senyor Peter Magnus, i de la seva ansietat per la seva seguretat. Coneixia massa bé el seu temperament gelós per arriscar-se a fer la més mínima al·lusió a la causa real de la seva agitació en contemplar el senyor Pickwick; i confiava en la seva pròpia influència i capacitat de persuasió amb l’homenet, per calmar la seva gelosia tempestuosa, suposant que el senyor Pickwick fos allunyat i no sorgís cap nova baralla. Plena d’aquestes reflexions, la dama de mitja edat es vestí amb la còfia i el xal i es dirigí immediatament cap a casa de l’alcalde.

Però resulta que George Nupkins, Esquire, l’esmentat principal magistrat, era el personatge més altiu que podria arribar a trobar el caminador més ràpid, entre la sortida del sol i la posta, el vint-i-u de juny, que, com que és, segons els almanacs, el dia més llarg de tot l’any, evidentment li proporcionaria el període més llarg per a la seva recerca. En aquest matí particular, el senyor Nupkins estava en un estat de màxim nerviosisme i irritació, perquè hi havia hagut una rebel·lió a la ciutat; tots els escolars diürns de l’escola diürna més gran havien conspirat per trencar les finestres d’un detestable venedor de pomes, a més d’escridassar el porrer i apedregar el policia, un ancià amb botes altes a qui havien cridat per sufocar l’avalot, un home que havia fet d’oficial de pau des que era un noi, durant almenys mig segle. El senyor Nupkins estava assegut a la seva butaca, amb una expressió de desaprovació majestuosa, bullint de ràbia, quan li van anunciar una dama per assumptes urgents, privats i particulars. El senyor Nupkins féu una mirada de terrible calma i manà que fessin entrar la dama; ordre que, com tots els mandats d’emperadors, magistrats i altres grans potentats de la terra, fou obeïda immediatament; i la senyoreta Witherfield, amb una interessant agitació, fou acompanyada cap a dintre.

—Muzzle! —digué el magistrat.

Muzzle era un lacai desnerit, amb un cos llarg i cames curtes.

—Muzzle!

—Sí, Sa Il·lustríssima.

—Col·loca una cadira, i surt de la sala.

—Sí, Sa Il·lustríssima.

—Doncs bé, senyora, voleu exposar el vostre assumpte? —digué el magistrat.

—És d’una molt mena dolorosa, senyor —digué la senyoreta Witherfield.

—Molt probablement, senyora —digué el magistrat—. Controleu els vostres sentiments, senyora. —Ara el senyor Nupkins mirà benignament—. I després expliqueu-me quins assumptes legals us porten per aquí. —El magistrat triomfava sobre l’home; i tornava a mirar amb severitat.

—És molt trist per a mi, senyor, donar aquesta informació —digué la senyoreta Witherfield—, però temo que hi haurà un duel aquí.

—Aquí, senyora? —preguntà el magistrat—. On, senyora?

—A Ipswich.

—A Ipswich, senyora! Un duel a Ipswich! —digué el magistrat, absolutament esgarrifat davant de la idea—. Impossible, senyora; res d’això no pot tenir lloc en aquesta ciutat, n’estic convençut. Déu meu, senyora, esteu al corrent de l’activitat de la nostra magistratura local? ¿Per casualitat heu sentit, senyora, que vaig entrar a corre-cuita al quadrilàter de boxa el quatre de maig passat, assistit tan sols per seixanta policies especials; i, amb el risc de ser sacrificat per les colèriques passions d’una multitud enfurida, vaig prohibir un combat pugilístic entre el Panxarrut de Middlesex i el Pes Ploma de Suffolk? Un duel a Ipswich, senyora? No ho crec… no ho crec —digué el magistrat, raonant amb ell mateix—, que dos homes puguin haver tingut l’audàcia de planejar una ruptura semblant de la pau, en aquesta ciutat.

—La meva informació és, malauradament, del tot correcta —digué la dama de mitja edat—; vaig ser present a la baralla.

—És d’allò més extraordinari —digué l’esbalaït magistrat—. Muzzle!

—Sí, Sa Il·lustríssima.

—Fes venir el senyor Jinks, de seguida! A l’acte.

—Sí, Sa Il·lustríssima.

Muzzle es retirà; i un oficinista de mitja edat, pàl·lid, de nas punxegut, mal alimentat i amb roba espellifada, entrà a la sala.

—Senyor Jinks —digué el magistrat—. Senyor Jinks.

—Senyor —digué el senyor Jinks.

—Aquesta senyora, senyor Jinks, ha vingut a donar informació d’un duel que està previst en aquesta ciutat.

El senyor Jinks, sense saber exactament què fer, deixà anar un somriure de subordinat.

—De què rieu, senyor Jinks? —preguntà el magistrat.

El senyor Jinks posà instantàniament cara seriosa.

—Senyor Jinks —digué el magistrat—, sou un ximple.

El senyor Jinks mirava humilment el gran home, i es mossegava la punta de la ploma.

—Podeu veure alguna cosa molt còmica en aquesta informació, senyor… però us puc dir això, senyor Jinks, que teniu ben poca cosa de què riure —digué el magistrat.

Jinks, d’aspecte famolenc, sospirà, com si estigués ben al corrent que tenia molt pocs motius per estar alegre; i, en rebre l’ordre d’anotar la informació de la dama, anà cap a un seient arrossegant els peus i procedí a apuntar.

—Aquest home, Pickwick, és el contendent, tinc entès? —digué el magistrat, quan conclogué la declaració.

—Sí —digué la dama de mitja edat.

—I l’altre sediciós… com es diu, senyor Jinks?

—Tupman, senyor.

—Tupman és el segon?

—Sí.

—L’altre contendent, dieu, s’ha fet escàpol?

—Sí —respongué la senyoreta Witherfield, amb una tos breu.

—Molt bé —digué el magistrat—. Vet aquí dos trinxeraires de Londres, que han vingut a destruir la població de Sa Majestat, creient que a aquesta distància de la capital, el braç de la llei és feble i paralitzat. En farem un escarment. Prepareu les ordres de detenció, senyor Jinks. Muzzle!

—Sí, Sa Il·lustríssima.

—És a baix, Grummer?

—Sí, Sa Il·lustríssima.

—Fes-lo pujar. —El servil Muzzle es retirà, i tornà al cap de poc per presentar el vell cavaller de les botes altes, que destacava principalment per un nas d’ampolla, una veu ronca, un pardessú de color rapè i una mirada errant.

—Grummer —digué el magistrat.

—Sa Llustríssima!

—Està tranquil·la ara, la ciutat?

—Força, sa Llustríssima —respongué Grummer—. L’alteració popular ha minvat, perquè que els nois s’han dispersat pel criquet.

—Només serveixen les mesures enèrgiques en aquests temps, Grummer —digué el magistrat, amb aire determinat—. Si l’autoritat dels oficials del rei queda en no-res, hem de llegir el decret d’aldarulls. Si el poder civil no pot protegir aquestes finestres, Grummer, l’exèrcit ha de protegir el poder civil, i també les finestres. Crec que això és una màxima de la constitució, senyor Jinks, oi?

—I tant, senyor —digué Jinks.

—Molt bé —digué el magistrat, signant les ordres de detenció—. Grummer, portaràs aquestes persones davant meu, aquesta tarda. Els trobareu al Gran Cavall Blanc. Recordes el cas del Panxarrut de Middlesex i el Pes Ploma de Suffolk, Grummer?

El senyor Grummer indicà, amb un moviment de cap retrospectiu, que mai no ho oblidaria —com de fet no era gaire probable que ho fes, mentre continuessin citant-li el cas diàriament.

—Això encara és més inconstitucional —digué el magistrat—; això és una ruptura de la pau encara més gran, i una infracció més grollera de la prerrogativa de Sa Majestat. Crec que els duels són una de les prerrogatives més indubtables de Sa Majestat, oi, senyor Jinks?

—Expressament estipulada a la Carta Magna, senyor —respongué el senyor Jinks.

—Una de les joies més brillants de la corona britànica, arrencada a Sa Majestat per part dels barons, crec, oi, senyor Jinks? —digué el magistrat.

—Exactament, senyor —respongué el senyor Jinks.

—Molt bé —digué el magistrat, redreçant-se orgullós—, no serà violada en aquesta part dels seus dominis. Grummer, procura’t ajuda, i executa aquestes ordres de detenció amb tan poc retard com sigui possible. Muzzle!

—Sí, Sa Il·lustríssima.

—Acompanya fora la senyora.

La senyoreta Witherfield es retirà, profundament impressionada pels coneixements i la recerca del magistrat; el senyor Nupkins es retirà a dinar; el senyor Jinks es retirà a l’interior d’ell mateix —era l’únic lloc de retir que tenia, llevat del sofà-llit del salonet que de dia ocupava la família de la seva dispesera— i el senyor Grummer es retirà a netejar, per la manera de complir la seva actual missió, l’insult que li havien infligit a ell i a l’altre representant de Sa Majestat —el porrer— durant el matí.

Mentre aquests ferms i determinats preparatius per a la conservació de la pau del rei estaven pendents, el senyor Pickwick i els seus amics, totalment desconeixedors dels importants esdeveniments que tenien lloc, s’havien assegut tranquil·lament a dinar; i molt xerraires i simpàtics que estaven tots. El senyor Pickwick justament estava referint la seva aventura de la nit anterior, per a gran diversió dels seus seguidors, especialment el senyor Tupman, quan la porta s’obrí i un rostre una mica sinistre tragué el nas a la sala. Els ulls del rostre sinistre miraren molt seriosament el senyor Pickwick, durant uns instants, i segons tots els indicis quedaren satisfets de la seva investigació; perquè el cos a què pertanyia el rostre sinistre, lentament s’esmunyí cap a dintre la sala i presentà la forma d’un individu vell amb botes altes —per no mantenir el lector més temps en suspens els ulls eren, ras i curt, els ulls erràtics del senyor Grummer, i el cos era el cos del mateix cavaller.

La manera de procedir del senyor Grummer era professional, però peculiar. La seva primera acció fou tancar la porta per dintre amb clau; la segona, netejar-se el cap i el rostre amb molt de compte amb un mocador de cotó; la tercera, col·locar el barret, amb el mocador de cotó a dintre, a la cadira més propera; i la quarta, treure de la butxaca del pit de la jaqueta una porra curta, rematada amb una corona de llautó, amb la qual féu signes al senyor Pickwick amb un aire solemne de fantasma.

El senyor Snodgrass fou el primer de trencar el silenci astorat. Mirà fixament el senyor Grummer durant un breu espai de temps i digué emfàticament:

—Això és una sala privada, senyor. Una sala privada.

El senyor Grummer bellugà el cap i respongué:

—Cap sala és privada a Sa Majestat quan s’ha traspassat la porta del carrer. Això és de llei. Algunes persones mantenen que la casa d’un anglès és el seu castell. Quina bestiesa.

Els pickwickians es miraren amb ulls perplexos.

—Qui és el senyor Tupman? —preguntà el senyor Grummer. Tenia una percepció intuïtiva de qui era el senyor Pickwick; el va conèixer de seguida.

—El meu nom és Tupman —digué aquell cavaller.

—El meu nom és la Llei —digué el senyor Grummer.

—Què? —digué el senyor Tupman.

—La Llei… —respongué el senyor Grummer— la Llei, el poder civil, i executiu; aquests són els meus títols; aquí hi ha la meva autoritat. Tupman, Pickwick… contra la pau del nostre sofert senyor el rei… exposats els fets i disposat que… i tot en regla. Us arresto, Pickwick! Tupman… l’esmentat.

—Què voleu dir amb aquesta insolència? —preguntà el senyor Tupman, aixecant-se de cop—. Sortiu d’aquesta sala!

—Ei —digué el senyor Grummer, retirant-se molt expeditivament cap a la porta, i obrint-la una polzada o dues—, Dubbley.

—Sí —digué una veu profunda des del passadís.

—Endavant, Dubbley.

En sentir el mot d’ordre, un home carabrut, d’una mica més de sis peus d’alçada i una amplada proporcional, passà d’esquitllentes per la porta mig oberta (envermellint molt de cara amb el procés), i entrà a la sala.

—Els altres especials són fora, Dubbley? —preguntà el senyor Grummer.

El senyor Dubbley, que era home de poques paraules, assentí amb el cap.

—Maneu entrar la divisió que teniu al vostre càrrec, Dubbley —digué el senyor Grummer.

El senyor Dubbley féu el que li demanava; i mitja dotzena d’homes, cadascun amb una porra curta i una corona de llautó, entraren a la sala. El senyor Grummer s’embutxacà la porra i mirà el senyor Dubbley; el senyor Dubbley s’embutxacà la porra i mirà la divisió; els membres de la divisió s’embutxacaren les porres i miraren els senyors Tupman i Pickwick.

El senyor Pickwick i els seus seguidors s’aixecaren com un sol home.

—Quin és el significat d’aquesta atroç intrusió a la meva privacitat? —demanà el senyor Pickwick.

—Qui gosa detenir-me? —preguntà el senyor Tupman.

—Què voleu aquí, pocavergonyes? —digué el senyor Snodgrass.

El senyor Winkle no digué res, però fixà els ulls en Grummer, i li dedicà una mirada, que, si hagués tingut cap sentiment, li hauria traspassat el cervell. Com que no era així, però, no tingué cap efecte visible sobre ell.

Quan la força executiva s’adonà que el senyor Pickwick i els seus amics estaven disposats a resistir-se a l’autoritat de la llei, molt significativament s’arromangaren les mànigues de la jaqueta, com si reduir-los en primer lloc, i emportar-se’ls després, fos una simple acció professional que només calia pensar per fer-la, com una cosa ben natural. Aquesta demostració no passà per alt al senyor Pickwick. Deliberà uns moments a part amb el senyor Tupman i manifestà la seva disposició a presentar-se a la residència de l’alcalde, pregant simplement a les parts allí reunides que tinguessin en compte que tenia la ferma intenció de queixar-se d’aquesta monstruosa invasió dels seus privilegis com a anglès, tan bon punt estigués en llibertat; en sentir-ho les parts allí reunides rigueren de tot cor, amb l’única excepció del senyor Grummer, que semblava considerar que qualsevol desaire fet contra el dret diví dels magistrats era una espècie de blasfèmia que no es podia tolerar.

Però quan el senyor Pickwick hagué manifestat la seva disposició a plegar-se a les lleis del seu país, i just quan els cambrers, mossos d’estable, minyones i nois de la posta, que havien previst un divertit aldarull a causa de la seva amenaçada obstinació, començaven a marxar, decebuts i emmurriats, és presentà una dificultat que no havia estat prevista. Amb tot el sentiment de veneració per les autoritats constituïdes, el senyor Pickwick protestà fermament contra la seva aparició pels carrers públics, envoltat i vigilat pels oficials de justícia, com un vulgar criminal. El senyor Grummer, en l’estat d’agitació pública actual (perquè era mitja festa, i els nois encara no se n’havien anat a casa), s’oposà fermament a caminar per la banda contrària del carrer i acceptar la paraula del senyor Pickwick que aniria de dret a casa del magistrat; i tant el senyor Pickwick com el senyor Tupman objectaren enèrgicament a la despesa d’un cotxe de posta, que era l’únic vehicle respectable que es podia aconseguir. La disputa pujà de to, i el dilema durà estona; i just quan la força executiva estava a punt de superar l’objecció del senyor Pickwick a anar a casa del magistrat, pel vulgar recurs de portar-l’hi, algú recordà que al pati de la fonda hi havia un vell palanquí que, construït originàriament per a un cavaller gotós amb grans propietats, suportaria el senyor Pickwick i el senyor Tupman, almenys de manera tan pràctica com un landó modern. Llogaren la cadira i la portaren cap al vestíbul; el senyor Pickwick i el senyor Tupman s’hi encabiren i abaixaren les persianes; ràpidament es trobaren un parell de portadors i la comitiva començà amb un ordre magnífic. Els policies especials envoltaven el cos del vehicle; el senyor Grummer i el senyor Dubbley desfilaven triomfants al davant; el senyor Snodgrass i el senyor Winkle anaven de bracet al darrere; i finalment venia la gentalla d’Ipswich.

Els botiguers de la ciutat, tot i que tenien una noció molt vaga de la naturalesa del delicte, no podien deixar de quedar molt edificats i complaguts per aquest espectacle. Vet aquí el fort braç de la llei, caient amb vint vegades la força d’una màquina de batifullar sobre dos delinqüents de la metròpoli mateixa; la potent màquina estava dirigida pel seu propi magistrat, i activada pels seus propis oficials; i tots dos criminals, gràcies als esforços conjunts, estaven tancats amb seguretat en l’estret àmbit d’un palanquí. Moltes foren les expressions d’aprovació i admiració que saludaren el senyor Grummer, mentre encapçalava la desfilada, bastó en mà; forts i sostinguts foren els crits que s’alçaren de la gentalla; i enmig d’aquests testimonis units de pública aprovació, la comitiva avançà lentament i majestuosa.

El senyor Weller, vestit amb la jaqueta del matí, amb les mànigues negres d’indiana, tornava en un estat bastant abatut d’una inspecció sense èxit a la misteriosa casa de la porta verda, quan, alçant els ulls, contemplà una multitud que fluïa carrer avall, envoltant un objecte que tenia molt l’aparença d’un palanquí. Desitjós de desviar els seus pensaments del fracàs de la seva iniciativa, s’apartà a una banda per veure passar la multitud; i en veure que anaven aclamant, molt satisfets, també començà immediatament (per aixecar els ànims) a aclamar, amb tota la seva força.

Passaren el senyor Grummer, el senyor Dubbley, el palanquí i el cos d’especials, i Sam encara responia a les aclamacions entusiastes de la gentada, brandant el barret com si estigués en el punt més alt de l’alegria més desbocada (tot i que, naturalment, no tenia la més mínima idea de què es tractava), quan de sobte l’aturà la inesperada aparició del senyor Winkle i el senyor Snodgrass.

—De què va la batussa, cavallers? —exclamà Sam—. A qui porten en aquell estoig endolat?

Tots dos cavallers respongueren junts, però les seves paraules es perderen enmig del xivarri.

—Qui és? —exclamà Sam una altra vegada.

Una vegada més rebé una resposta conjunta; i, tot i que les paraules foren inaudibles, Sam veié pel moviment dels dos parells de llavis que havien articulat la paraula màgica «Pickwick».

Amb això en tenia prou. Al cap d’un minut el senyor Weller s’havia obert pas a través de la multitud, havia aturat els portadors i s’havia encarat amb el corpulent Grummer.

—Ei, bon home! —digué Sam—. A qui porteu en aquest estri?

—Enrere —digué el senyor Grummer, la dignitat del qual, com la dignitat de molts altres homes, havia experimentat un portentós augment per una mica de popularitat.

—Reduïu-lo, si no obeeix —digué el senyor Dubbley.

—Us estic molt agraït, bon home —respongué Sam—, per vetllar per la meva seguretat, i encara estic més agraït a l’altre cavaller, que sembla com si acabés d’escapar-se d’una caravana de gegants, pel seu generós consell; però preferiria que em donéssiu una resposta a la meva pregunta, si us és igual. Com esteu, senyor? —Aquest últim comentari anava adreçat amb aire protector al senyor Pickwick, que treia el nas per la finestra de davant.

El senyor Grummer, absolutament bocabadat d’indignació, tragué la porra amb la corona de llautó de la seva butxaca particular i la brandà davant dels ulls de Sam.

—Ah —digué Sam—, és molt maca, especialment la corona, que és tan estranya com l’autèntica.

—Enrere! —digué l’ultratjat senyor Grummer. Per donar força a l’ordre, amb una mà enfonsà l’emblema de reialesa de llautó al mocador de coll de Sam, i l’agafà pel coll de la jaqueta amb l’altra, un compliment que el senyor Weller retornà tombant-lo sense més ni més, després de tirar per terra, amb la màxima consideració, un dels portadors, perquè hi caigués al damunt.

Si el senyor Winkle patí un atac temporal d’aquella espècie de demència que origina una sensació de greuge, o si ho féu animat per aquesta mostra de valor del senyor Weller, no n’estem segurs; però el cert és que, tan aviat veié caure el senyor Grummer, féu una terrorífica envestida contra un noiet que hi havia al seu costat; davant d’allò el senyor Snodgrass, amb un esperit veritablement cristià, i per tal de no agafar ningú desprevingut, proclamà en un to molt alt que estava a punt de posar-s’hi, i procedí a treure’s la jaqueta amb la màxima lentitud. Immediatament l’envoltaren i el reduïren; i no és sinó un acte de justícia, tant per a ell com per al senyor Winkle, dir que no feren el més mínim intent de salvar-se ells mateixos o el senyor Weller; el qual, després d’una resistència d’allò més enèrgica, fou superat per nombre i fet presoner. La comitiva es reorganitzà; els portadors recuperaren el seu lloc i es reprengué la marxa.

La indignació del senyor Pickwick durant tots aquests fets anava més enllà de tots els límits. Només podia veure Sam tirant per terra els especials, i volant en totes direccions; i això fou tot el que pogué veure, perquè les portes del palanquí no volien obrir-se, i les persianes no volien tirar amunt. Finalment, amb l’ajuda del senyor Tupman, aconseguí obrir el sostre d’una empenta; i enfilant-se sobre el seient, i aguantant-se tan bé com podia, amb la mà a l’espatlla d’aquell cavaller, el senyor Pickwick procedí a adreçar-se a la multitud; a estendre’s llargament sobre la manera injustificable en què l’havien tractat; i a demanar-los que recordessin que el seu criat havia estat el primer a ser agredit. D’aquesta manera arribaren a la casa del magistrat; els portadors trotant, els presoners seguint, el senyor Pickwick dedicat a la seva oratòria i la multitud cridant.





XXV

Exposa, entre una varietat d’agradables assumptes,

com era de majestuós i imparcial el senyor Nupkins;

i com el senyor Weller tornà la pilota al senyor Job Trotter

tan fort com havia vingut…

I un altre assumpte,

que es trobarà en el lloc corresponent.


Violenta era la indignació del senyor Weller mentre se l’enduien; nombroses foren les al·lusions a l’aspecte personal i el posat del senyor Grummer i el seu company; i valerosos foren els desafiaments a qualsevol dels sis cavallers presents amb què desfogà la seva insatisfacció. El senyor Snodgrass i el senyor Winkle escoltaven amb un respecte pessimista el torrent d’eloqüència que el seu guia deixava anar des del palanquí, que no pogueren contenir ni per un instant totes les fermes súpliques del senyor Tupman que tanqués la tapa del vehicle. Però la còlera del senyor Weller ràpidament donà pas a la curiositat quan la comitiva tombà pel mateix pati on havia trobat el fugitiu Job Trotter; i la curiositat es transformà en una sensació de joiosíssima sorpresa, quan l’importantíssim senyor Grummer, manant als portadors del palanquí que s’aturessin, avançà amb passes solemnes i pomposes cap a la mateixa porta verda d’on havia sorgit Job Trotter, i féu una forta estirada a la cadena de campana que en penjava. El truc fou respost per una criada molt elegant i de cara bonica, que, després d’aixecar les mans astorada davant l’aspecte rebel dels presoners, i l’exaltat llenguatge del senyor Pickwick, cridà el senyor Muzzle. El senyor Muzzle obrí la meitat de la porta per a carruatges, per deixar passar el palanquí, els arrestats i els especials; i immediatament la tancà amb força a la cara de la multitud, que, indignada davant de l’exclusió, i ansiosa de veure el que seguia, esbravà els seus sentiments donant puntades de peu a la porta i fent sonar la campana, durant una hora o dues després. En aquesta diversió tots prengueren part per torns, excepte tres o quatre individus afortunats, que, havent descobert una reixa a la porta, que no deixava veure res, miraren per allà amb la infatigable perseverança amb què la gent esclafa el nas contra les finestres de davant d’una farmàcia, quan un borratxo, atropellat al carrer per una calessa, és sotmès a una inspecció quirúrgica a la sala de darrere.

Al peu d’un tram d’escales que duia a la porta de la casa, flanquejada a cada banda per una atzavara en un cossi verd, el palanquí s’aturà. El senyor Pickwick i els seus amics foren conduïts al vestíbul, d’on, després de ser anunciats prèviament per Muzzle, i que el senyor Nupkins els fes entrar, foren introduïts a la il·lustríssima presència d’aquell cívic funcionari.

L’escenari era solemne, ben calculat per infondre terror al cor dels culpables i suscitar en ells una idea adequada de la severa majestat de la llei. Davant d’una gran prestatgeria de llibres, en una gran cadira, darrere d’una gran taula, i davant d’un gran volum, seia el senyor Nupkins, aparentant una mida més gran que qualsevol d’aquestes coses, tot i ser molt grans. La taula estava adornada amb munts de papers; i per damunt de l’extrem més allunyat, apareixia el cap i les espatlles del senyor Jinks, que tenia molta feina a semblar tan enfeinat com fos possible. Després d’entrar tot el grup, Muzzle tancà amb compte la porta i es col·locà darrere de la cadira del seu amo per esperar les seves ordres. El senyor Nupkins es tirà enrere amb una solemnitat estremidora, i escrutà la cara dels seus reacis visitants.

—I doncs, Grummer, qui és aquella persona? —preguntà el senyor Nupkins, assenyalant el senyor Pickwick, que, com a portaveu dels seus amics, restava barret en mà, inclinant-se amb la major educació i respecte.

—Aquest és Pickwick, sa Llustríssima —digué Grummer.

—Au vinga, deixa’t estar d’històries, tòtil —intervingué el senyor Weller, obrint-se pas a cops de colze cap a la fila de davant—. Disculpeu-me, senyor, però aquest oficial vostre de pa sucat amb oli mai no es guanyarà la vida enlloc com a mestre de cerimònies. Aquest d’aquí, senyor —continuà el senyor Weller, empenyent Grummer a un costat i adreçant-se al magistrat amb una amable familiaritat—, aquest d’aquí és S. Pickwick, Esquire; aquest és el senyor Tupman; aquell és el senyor Snodgrass; i més enllà, a l’altra banda, el senyor Winkle… tots ells cavallers molt trempats, senyor, que us agradarà molt conèixer; per tant com més aviat condemneu aquests oficials vostres a treballs forçats durant un mes o dos, més aviat començarem a posar-nos d’acord. Primer la feina, després el plaer, com va dir el rei Ricard III quan va apunyalar l’altre rei a la Torre, abans d’ofegar les criatures.

Al final d’aquestes paraules, el senyor Weller es raspallà el barret amb el colze dret, i féu un gest benigne amb el cap a Jinks, que l’havia escoltat tota l’estona amb una admiració inexpressable.

—Qui és aquest home, Grummer? —digué el magistrat.

—Un personatge molt violent, Sa Llustríssima —respongué Grummer—. Ha intentat rescatar els presoners, i ha agredit els oficials; per això l’hem agafat sota custòdia, i l’hem portat aquí.

—Heu fet ben fet —respongué el magistrat—. És evidentment un buscabregues violent.

—És el meu criat, senyor —digué el senyor Pickwick, enfadat.

—Ah! És el vostre criat, eh? —digué el senyor Nupkins—. Una conspiració per derrotar els fins de la justícia, i assassinar els seus oficials. Criat de Pickwick. Anoteu-ho, senyor Jinks.

El senyor Jinks ho va fer.

—Com et dius, nano? —tronà el senyor Nupkins.

—Weller —respongué Sam.

—Un nom molt bo per al calendari de Newgate —digué el senyor Nupkins.

Això era un acudit; per tant Jinks, Grummer, Dubbley, tots els especials i Muzzle es van fer un panxó de riure de cinc minuts de durada.

—Anoteu el nom, senyor Jinks —digué el magistrat.

—Amb dues eles, bon home —digué Sam.

En sentir-ho un dissortat especial tornà a riure, per la qual cosa el magistrat amenaçà d’engarjolar-lo a l’acte. És perillós riure’s de l’home incorrecte, en aquests casos.

—On vius? —digué el magistrat.

—Allà on puc —respongué Sam.

—Anoteu-ho, senyor Jinks —digué el magistrat, que tenia facilitat per enfurismar-se.

—Subratllat —afegí Sam.

—És un vagabund, senyor Jinks —digué el magistrat—. És un vagabund segons la seva pròpia declaració… no és així, senyor Jinks?

—I tant, senyor.

—Llavors el faré engarjolar… el faré engarjolar com a tal —digué el senyor Nupkins.

—En aquest país la justícia és molt imparcial —digué Sam—. Els magistrats s’hi ben llueixen, quan a tu et foten a l’ombra.

En sentir aquesta sortida un altre especial rigué, i després intentà semblar tan sobrenaturalment solemne, que el magistrat el detectà immediatament.

—Grummer —digué el senyor Nupkins, envermellint de còlera—, com goseu seleccionar una persona tan incompetent i miserable com aquell home per fer de policia especial? Com goseu fer-ho, senyor?

—Em sap molt greu, Sa Llustríssima —balbucejà Grummer.

—Molt greu! —digué el furiós magistrat—. Us penedireu d’aquest incompliment del deure, senyor Grummer; faré un escarment amb vós. Preneu-li la porra. Està borratxo. Esteu borratxo, home.

—No estic borratxo, Sa Il·lustríssima —digué l’home.

—Esteu borratxo —replicà el magistrat—. Com goseu dir que no esteu borratxo, senyor, quan jo dic que ho esteu? No fa olor de mam, Grummer?

—Inaguantable, Sa Llustríssima —respongué Grummer, que tenia una vaga impressió que sentia olor de rom en algun lloc.

—Sabia que sí —digué el senyor Nupkins—. He vist que estava borratxo de seguida que ha entrat a la sala, pels ulls excitats. Li heu observat els ulls excitats, senyor Jinks?

—I tant, senyor.

—No he tocat una gota de mam aquest matí —digué l’home, que estava tan sobri com calia.

—Com goseu dir-me una falsedat? —digué el senyor Nupkins—. No està borratxo en aquest moment, senyor Jinks?

—I tant, senyor —respongué Jinks.

—Senyor Jinks —digué el magistrat—, engarjolaré aquell home per desacatament. Enteneu l’acta, senyor Jinks.

I l’haurien engarjolat, si no fos perquè Jinks, que era el conseller del magistrat (ja que tenia una educació legal de tres anys en una oficina d’un advocat rural), xiuxiuejà al magistrat que considerava que no era escaient; per tant el magistrat féu un discurs i digué que, en consideració a la família de l’especial, només el reprendria i l’acomiadaria. D’acord amb això, l’especial fou insultat, amb vehemència, durant un quart d’hora, i enviat a fregir espàrrecs; i Grummer, Dubbley, Muzzle, i tots els altres especials murmuraren la seva admiració per la magnanimitat del senyor Nupkins.

—Doncs bé, senyor Jinks —digué el magistrat—, preneu jurament a Grummer.

De seguida van prendre jurament a Grummer; però com que Grummer divagava, i el sopar del senyor Nupkins era gairebé a punt, el senyor Nupkins tirà pel dret, fent preguntes directes a Grummer, que pràcticament sempre Grummer responia afirmativament. Així quedà enllestit l’interrogatori, tot ben planer i confortable, i van quedar provades dues agressions del senyor Weller, una amenaça del senyor Winkle i una empenta del senyor Snodgrass. En acabar tot això a satisfacció del magistrat, aquest i el senyor Jinks deliberaren en murmuris.

Quan la deliberació havia durat uns deu minuts, el senyor Jinks es retirà al seu cap de taula; el magistrat, amb una tos preparatòria, es redreçà a la cadira, i es disposava a començar el seu discurs, quan el senyor Pickwick intervingué.

—Disculpeu-me, senyor, per interrompre —digué el senyor Pickwick—; però abans que comenceu a expressar, i a actuar d’acord amb qualsevol opinió que us pugueu haver format sobre les declaracions que s’han fet aquí, haig de reclamar el meu dret a ser escoltat, tenint en compte que hi estic personalment involucrat.

—Muts i a la gàbia, senyor —digué el magistrat en to peremptori.

—Us haig d’exposar, senyor… —començà el senyor Pickwick.

—Muts i a la gàbia, senyor —tallà el magistrat—, o manaré a un oficial que se us emporti.

—Podeu ordenar als vostres oficials que facin el que us sembli, senyor —digué el senyor Pickwick—; i no tinc cap dubte, per la mostra que he vist de la subordinació que hi ha entre ells, que, maneu el que maneu, ho compliran, senyor; però em prendré la llibertat, senyor, de reclamar el meu dret a ser escoltat, fins que se m’emportin per força.

—Pickwick i els principis! —exclamà el senyor Weller, amb una veu molt audible.

—Calla, Sam —digué el senyor Pickwick.

—Mut com un tambor amb un forat, senyor —respongué Sam.

El senyor Nupkins mirà el senyor Pickwick amb un esguard d’intens astorament, davant de la seva mostra d’insòlita temeritat; i aparentment estava a punt de dedicar-li una resposta molt colèrica, quan el senyor Jinks l’estirà per la màniga i li xiuxiuejà alguna cosa a cau d’orella. Després d’això, el magistrat féu una resposta mig audible i el xiuxiueig continuà. Jinks protestava de manera evident. Finalment el magistrat, empassant-se amb molt mal aire les poques ganes que tenia d’escoltar res més, es girà cap al senyor Pickwick, i digué bruscament:

—Què voleu dir?

—En primer lloc —digué el senyor Pickwick, enviant una mirada a través de les ulleres que féu acovardir fins i tot Nupkins—, en primer lloc, voldria saber per què ens han portat aquí a mi i al meu amic.

—Haig d’explicar-l’hi? —xiuxiuejà el magistrat a Jinks.

—Crec que seria millor, senyor —xiuxiuejà Jinks al magistrat.

—M’ha arribat una informació, sota jurament —explicà el magistrat—, que se sospita que penseu lliurar un duel, i que l’altre home, Tupman, és el vostre col·laborador i còmplice. Per tant… oi, senyor Jinks?

—I tant, senyor.

—Per tant, us commino a tots dos, a… crec que aquest és el procediment, oi, senyor Jinks?

—I tant, senyor.

—A… a… a què, senyor Jinks? —digué el magistrat, amb mal geni.

—A trobar qui us avali, senyor.

—Sí. Per tant, us commino a tots dos… com estava a punt de dir quan m’ha interromput el meu secretari… a trobar qui us pagui la fiança.

—Gent de confiança —xiuxiuejà el senyor Jinks.

—Caldrà que siguin gent de confiança —digué el magistrat.

—Persones de la ciutat —xiuxiuejà Jinks.

—Cal que siguin persones de la ciutat —repetí el magistrat.

—Pagarà cinquanta lliures cadascun —xiuxiuejà Jinks—, i han de ser caps de família, naturalment.

—Demanaré dues fiances de cinquanta lliures cadascuna —digué el magistrat en veu alta, amb gran dignitat—, i han de ser caps de família, naturalment.

—Però per l’amor de Déu, senyor —digué el senyor Pickwick, que, juntament amb el senyor Tupman, era tot sorpresa i indignació—; som perfectes desconeguts en aquesta ciutat. Tinc tan poca coneixença aquí amb caps de família, com intenció de lliurar un duel amb ningú.

—Suposo que és així —respongué el magistrat—, suposo que és així… oi, senyor Jinks?

—I tant, senyor.

—Alguna cosa més a dir? —preguntà el magistrat.

El senyor Pickwick tenia molt més a dir, i sens dubte ho hauria dit, cosa que li hauria fet ben poc profit, i no hauria donat cap satisfacció al magistrat, si, en el moment que deixà de parlar, no l’hagués estirat per la màniga el senyor Weller, amb qui encetà immediatament una conversa tan seriosa, que permeté que la pregunta del magistrat passés totalment desapercebuda. El senyor Nupkins no era home per fer una pregunta com aquella dues vegades; i així doncs, amb una altra tos preparatòria, procedí, enmig del silenci reverencial i admirat dels policies, a pronunciar la seva decisió.

Multaria Weller amb dues lliures per la primera agressió i amb tres lliures per la segona. Multaria Winkle amb dues lliures, i Snodgrass amb una lliura, a més de demanar-los un compromís de mantenir la pau envers tots els súbdits de Sa Majestat, i especialment el seu vassall, Daniel Grummer. A Pickwick i Tupman ja els havia imposat una fiança.

Immediatament després que el magistrat deixés de parlar, el senyor Pickwick, amb un somriure voleiant pel seu rostre una altra vegada jovial, avançà i digué:

—Suplico el perdó del magistrat, però puc demanar uns minuts de conversa privada amb ell, sobre una qüestió de profunda importància per a ell?

—Què? —digué el magistrat. El senyor Pickwick repetí la petició.

—Això és una petició d’allò més extraordinària —digué el magistrat—. Una entrevista privada?

—Una entrevista privada —respongué amb fermesa el senyor Pickwick—; però, com que una part de la informació que voldria comunicar l’he extreta del meu criat, m’agradaria que ell hi fos present.

El magistrat mirà el senyor Jinks; el senyor Jinks mirà el magistrat; els oficials es miraren entre ells perplexos. El senyor Nupkins de sobte es tornà pàl·lid. ¿Podria aquell tal Weller, en un moment de remordiment, haver divulgat alguna conspiració secreta per assassinar-lo? Era un pensament terrible. Ell era un home públic; i es tornà més pàl·lid, en pensar en Juli Cèsar i el senyor Perceval.

El magistrat tornà a mirar el senyor Pickwick i féu senyals al senyor Jinks.

—Què en penseu d’aquesta petició, senyor Jinks? —murmurà el senyor Nupkins.

El senyor Jinks, que no sabia exactament què pensar-ne, i tenia por d’ofendre, somrigué feblement, d’una manera equívoca, i, tensant les comissures de la boca, bellugà el cap lentament de banda a banda.

—Senyor Jinks —digué greument el magistrat—, sou un ase.

En sentir aquesta petita opinió, el senyor Jinks tornà a somriure —bastant més feblement que abans— i s’esmunyí, gradualment, cap al seu propi racó.

El senyor Nupkins deliberà interiorment la qüestió durant uns segons, i llavors, aixecant-se de la cadira, i demanant al senyor Pickwick i Sam que el seguissin, els portà a una saleta que donava a la sala de justícia. Expressant el desig que el senyor Pickwick anés cap a l’extrem de la petita cambra, i amb la mà a la porta mig ajustada, per poder efectuar una fugida immediata, en cas que hi hagués la més petita tendència a un inici d’hostilitats, el senyor Nupkins expressà la seva disposició a escoltar la comunicació, es tractés del que es tractés.

—Aniré al gra, senyor —digué el senyor Pickwick—; us afecta materialment a vós i a la vostra reputació. Tinc bones raons per creure, senyor, que esteu hostatjant a casa vostra un vulgar impostor!

—Dos —interrompé Sam—. Un de vestit de móra que va contra tota natura, per llàgrimes i desvergonyiment!

—Sam —digué el senyor Pickwick—, si m’haig de fer intel·ligible a aquest cavaller, haig de suplicar-te que controlis els teus sentiments.

—Em sap molt greu, senyor —respongué el senyor Weller—; però quan penso en aquell Job, no puc evitar obrir la vàlvula una polzada o dues.

—En una paraula, senyor —digué el senyor Pickwick—, té raó el meu criat per sospitar que un tal capità Fitz-Marshall té el costum de visitar aquesta casa? Perquè —afegí el senyor Pickwick, en veure que el senyor Nupkins estava a punt de fer una interrupció molt indignada—, perquè si és així, sé que aquella persona és un…

—Silenci, silenci —digué el senyor Nupkins, tancant la porta—. Sabeu que és què, senyor?

—Un aventurer sense principis… un personatge indigne… un home que plana damunt de la societat i fa de la gent càndida les seves víctimes, senyor; les seves absurdes, estúpides i malaurades víctimes, senyor —digué l’excitat senyor Pickwick.

—Caram! —digué el senyor Nupkins, tornant-se molt vermell, i alterant de seguida tot el seu posat—. Caram, senyor…

—Pickwick —digué Sam.

—Pickwick —digué el magistrat—, caram, senyor Pickwick… sisplau, seieu… no ho deveu pas dir de veritat, això? El capità Fitz-Marshall!

—No li digueu capità —digué Sam—, ni Fitz-Marshall tampoc; no és ni una cosa ni l’altra. És un actor ambulant, es diu Jingle; i si mai ha existit un llop amb un vestit móra, aquest és Job Trotter, el que va amb ell.

—És ben cert, senyor —digué el senyor Pickwick, en resposta a la mirada d’esbalaïment del magistrat—; la meva única ocupació en aquesta ciutat, és desemmascarar la persona de qui ara parlem.

El senyor Pickwick començà a abocar a les orelles horroritzades del senyor Nupkins un relat abreujat de totes les atrocitats del senyor Jingle. Narrà com l’havia conegut; com havia fugit amb la senyoreta Wardle; com havia renunciat alegrement a la dama per consideracions pecuniàries; com l’havia ensibornat a ell per entrar en un internat de dames a mitjanit; i com ell (el senyor Pickwick) ara considerava que era el seu deure desemmascarar la seva assumpció de l’actual nom i rang.

A mesura que avançava la narració, tota la sang calenta del cos del senyor Nupkins començà a formiguejar-li fins a les mateixes puntes de les orelles. Havia fet amistat amb el capità en un hipòdrom proper. Seduïdes per la seva llarga llista de coneixences aristocràtiques, els seus abundants viatges i el seu posat elegant, la senyora Nupkins i la senyoreta Nupkins havien exhibit el capità Fitz-Marshall, citat el capità Fitz-Marshall i llançat el capità Fitz-Marshall pels caps devots del seu cercle selecte de coneixences, fins que les seves íntimes amigues, la senyora Porkenham i les senyoretes Porkenham, i el senyor Sidney Porkenham, estaven a punt de rebentar de gelosia i desesperació. I ara sentir, al capdavall, que era un aventurer indigent, un artista ambulant, i si no un estafador, alguna cosa tan semblant, que es feia difícil percebre la diferència! Déu del Cel! Què dirien els Porkenham! Quin no seria el triomf del senyor Sidney Porkenham quan descobrís que les seves habilitats havien estat desbancades per un rival semblant! Com s’ho faria ell, Nupkins, per mirar als ulls el vell Porkenham a la propera Audiència trimestral? I quina oportunitat per a l’oposició a la magistratura si s’escampava la brama!

—Però al capdavall —digué el senyor Nupkins, animant-se per un moment, després d’una llarga pausa—; al capdavall això és una simple declaració. El capità Fitz-Marshall és un home de maneres molt captivadores, i, suposo que té molts enemics. Quina prova teniu de la veritat d’aquestes afirmacions?

—Acareu-me amb ell —digué el senyor Pickwick—, això és tot el que demano, i tot el que em cal. Acareu-lo amb mi i aquests meus amics; no us caldrà cap més prova.

—De fet —digué el senyor Nupkins—, això es podria fer molt fàcilment, perquè serà aquí aquesta nit, i aleshores no hi hauria cap risc de fer públic aquest assumpte, senzillament… senzillament… pel mateix jove, ja s’entén. Però… però… voldria consultar la senyora Nupkins sobre la conveniència de fer aquest pas, en primer lloc. En tot cas, senyor Pickwick, hem de despatxar aquest assumpte legal abans de fer res més. Sisplau, torneu a la sala del costat.

Anaren a la sala del costat.

—Grummer —digué el magistrat, amb una veu paorosa.

—Sa Llustríssima —respongué Grummer, amb el somriure d’un favorit.

—Au, au, senyor —digué severament el magistrat—, res de frivolitats, aquí. És molt impropi, i puc assegurar-vos que teniu ben pocs motius per somriure. La informació que m’acabeu de donar, era estrictament certa? I aneu amb compte, senyor!

—Sa Llustríssima —balbucejà Grummer—, jo…

—Ah, esteu desconcertat, oi? —digué el magistrat—. Senyor Jinks, observeu aquesta confusió?

—I tant, senyor —respongué Jinks.

—Doncs bé —digué el magistrat—, repetiu la vostra declaració, Grummer, i una vegada més us adverteixo que aneu amb compte. Senyor Jinks, anoteu les seves paraules.

L’infeliç Grummer procedí a repetir la seva queixa, però, entre que el senyor Jinks anotava les seves paraules, que el magistrat l’interrompia, la seva tendència natural a divagar i la seva extrema confusió, aconseguí, en poc menys de tres minuts, fer-se un garbuix tal de contradiccions, que el senyor Nupkins declarà tot seguit que no se’l creia. Així doncs les multes quedaren perdonades i el senyor Jinks trobà un parell de persones per dipositar la fiança en un tres i no res. I després de concloure satisfactòriament tots aquests solemnes procediments, el senyor Grummer va rebre ignominiosament l’ordre de sortir —un terrible exemple de la inestabilitat de la grandesa humana, i de la incerta possessió del favor dels grans homes.

La senyora Nupkins era una dona augusta amb un turbant rosa de gasa i una perruca de color castany clar. La senyoreta Nupkins posseïa tota l’altivesa de la seva mare, però sense el turbant, i tot el seu mal geni però sense la perruca; i cada vegada que l’exercici d’aquestes dues amables qualitats implicava mare i filla en algun dilema desagradable, tal com passava tot sovint, totes dues coincidien a carregar la culpa sobre les espatlles del senyor Nupkins. Per tant, quan el senyor Nupkins anà a buscar la senyora Nupkins, i detallà la comunicació que havia fet el senyor Pickwick, la senyora Nupkins de cop i volta recordà que sempre havia esperat alguna cosa d’aquella mena; que sempre havia dit que seria així; que mai no seguien el seu consell; que realment no sabia què s’imaginava el senyor Nupkins d’ella; i així anar fent.

—Només de pensar-hi! —digué la senyoreta Nupkins, forçant una llàgrima de proporcions molt escasses a aparèixer al racó de cada ull—. Només de pensar que pugui quedar tan en ridícul!

—Ah! Pots agrair-ho al teu pare, estimada —digué la senyora Nupkins—. Com vaig implorar i suplicar jo a aquest home que indagués en les connexions familiars del capità! Com li vaig insistir i pregar que fes algun pas decisiu! Estic ben segura que ningú no ho creuria… ben segura.

—Però, estimada —digué el senyor Nupkins.

—No parlis amb mi, que em treus de polleguera, no ho facis! —digué la senyora Nupkins.

—Amor meu —digué el senyor Nupkins—, però si et declaraves molt partidària del capità Fitz-Marshall. L’has convidat constantment, estimada, i no has perdut cap oportunitat de presentar-lo a tot arreu.

—No t’ho he dit, Henrietta? —exclamà la senyora Nupkins, apel·lant a la seva filla amb aire de dona molt ofesa—. No t’he dit que el teu pare em carregaria les culpes a mi? No t’ho he dit? —Ara la senyora Nupkins deixà anar un sanglot.

—Oh, papa! —protestà la senyoreta Nupkins. I també ella deixà anar un sanglot.

—No és excessiu, quan ha fet caure tota aquesta deshonra i aquest ridícul a sobre nostre, acusar-me a mi de ser-ne la causa? —exclamà la senyora Nupkins.

—Com podrem tornar a comparèixer mai en societat! —digué la senyoreta Nupkins.

—Com podrem encarar-nos amb els Porkenham? —exclamà la senyora Nupkins.

—O els Grigg! —exclamà la senyoreta Nupkins.

—O els Slummintowken! —exclamà la senyora Nupkins—. Però què li importa al teu pare! Què és això per a ell! —Davant d’aquesta espantosa reflexió, la senyora Nupkins plorà d’angúnia i la senyoreta Nupkins seguí les seves passes.

Les llàgrimes de la senyora Nupkins continuaren brollant, a gran ritme, fins que hagué tingut una mica de temps per reflexionar llargament sobre el tema; i decidí, pel seu propi compte, que el millor que es podia fer era demanar al senyor Pickwick i als seus amics que es quedessin fins a l’arribada del capità, i aleshores donar al senyor Pickwick l’oportunitat que buscava. Si semblava que havia dit la veritat, el capità podria ser expulsat de la casa sense que s’escampés l’assumpte, i fàcilment podrien donar una explicació als Porkenham de la seva desaparició, dient que havia estat designat, gràcies a la influència al Tribunal de la seva família, governador general de Sierra Leone, de Saugur Point, o qualsevol altre d’aquells climes salutífers que encanten tant els europeus, que quan hi arriben difícilment poden fer el pensament de tornar.

Quan la senyora Nupkins s’eixugà les llàgrimes, la senyoreta Nupkins s’eixugà les seves i el senyor Nupkins estigué molt content de tancar la qüestió tal com havia proposat la senyora Nupkins. Així doncs el senyor Pickwick i els seus amics, després de rentar-se tots els rastres de la seva darrera topada, foren presentats a les dames, i poc després convidats a sopar; i el senyor Weller, de qui el magistrat, amb la seva peculiar sagacitat, havia descobert en mitja hora que era un dels individus vius més subtils, fou confiat a la cura i protecció del senyor Muzzle, que rebé ordres especials de portar-lo a baix i tractar-lo molt bé.

—Què tal, senyor? —digué el senyor Muzzle, quan conduïa el senyor Weller per les escales de la cuina.

—Doncs no hi ha hagut cap canvi considerable en l’estat del meu sistema, des que us he vist tot tibat darrere de la cadira del vostre amo al saló, fa una estoneta —respongué Sam.

—Em disculpareu per no haver-vos fet més cas llavors —digué el senyor Muzzle—. Penseu que l’amo encara no ens havia presentat. Que bé que li caieu, senyor Weller, a fe!

—Ah! —digué Sam—, quin paio tan agradable que és!

—Oi? —respongué el senyor Muzzle.

—Amb tan bon humor —digué Sam.

—I com parla —féu el senyor Muzzle—. Com flueixen les seves idees, no?

—És prodigiós —respongué Sam—; surten entrebancant-se les unes amb les altres tan ràpid que semblen desconcertar-se entre elles; amb prou feines saps què es proposa, oi?

—Aquest és el gran mèrit del seu estil —replicà el senyor Muzzle—. Compte amb l’últim esglaó, senyor Weller. ¿Voldríeu rentar-vos les mans, senyor, abans que ens reunim amb les dames? Aquí hi ha una pica, amb l’aigua al damunt, senyor, i una tovalloleta neta darrere de la porta.

—Ah! Potser també puc fer-me una rentada —respongué el senyor Weller, aplicant molt sabó groc a la tovallola, i fregant-se fins que la cara li tornà a brillar—. Quantes dames hi ha?

—Només dues a la nostra cuina —respongué el senyor Muzzle—; la cuinera i la minyona. Tenim un noi per fer la feina bruta, i a més una noia, però sopen a la bugaderia.

—Ah, sopen a la bugaderia, eh? —digué el senyor Weller.

—Sí —respongué el senyor Muzzle—, vam fer la prova de menjar amb ells a taula quan van arribar, però no vam poder continuar. Les maneres de la noia són terriblement vulgars; i el noi respira tan fort mentre menja, que vam trobar que era impossible seure a taula amb ell.

—Que porc! —digué el senyor Weller.

—Ah, terrible —replicà el senyor Muzzle—; però això és el pitjor del servei al camp, senyor Weller; els joves sempre són molt incultes. Per aquí, senyor, sisplau, per aquí.

Precedint el senyor Weller, amb la màxima cortesia, el senyor Muzzle el conduí a la cuina.

—Mary —digué el senyor Muzzle a la bonica criada—, aquest és el senyor Weller; un cavaller que l’amo ha enviat aquí baix perquè estigui tan còmode com sigui possible.

—I el vostre amo sap de què va, perquè m’ha enviat al lloc escaient —digué el senyor Weller, amb una mirada d’admiració a Mary—. Si fos l’amo d’aquesta casa, sempre trobaria el que cal per estar bé allà on fos Mary.

—Caram, senyor Weller! —digué Mary ruboritzant-se.

—Qui ho havia de dir! —exclamà la cuinera.

—Alabat siga Déu, cuinera, me n’havia oblidat —digué el senyor Muzzle—. Senyor Weller, permeteu que us presenti.

—Com esteu, senyora? —digué el senyor Weller—. Molt content de veure-us, de debò, i espero que la nostra coneixença sigui llarga, com va dir el cavaller al bitllet de cinc lliures.

Quan aquesta cerimònia de presentació estigué acabada, la cuinera i Mary es retiraren a la rerecuina a riure durant deu minuts; després tornaren, ben enriolades i ruboritzades i s’assegueren a sopar.

L’aire assequible i la capacitat de conversa del senyor Weller tingueren una influència tan irresistible en les seves noves amigues, que abans de mig sopar, estaven en condicions de perfecta intimitat, i en possessió d’una detallada relació dels actes de delinqüència de Job Trotter.

—Mai vaig poder suportar aquell Job —digué Mary.

—Que és com hauria de ser sempre, estimada —respongué el senyor Weller.

—Per què? —preguntà Mary.

—Perquè la lletjor i l’engany mai no haurien de tenir cap familiaritat amb l’elegància i la virtut —respongué el senyor Weller—. Oi que no, senyor Muzzle?

—De cap de les maneres —respongué aquell cavaller.

Mary rigué, i digué que la cuinera l’havia feta riure; i la cuinera rigué, i digué que no.

—No tinc got —digué Mary.

—Beveu amb mi, estimada —digué el senyor Weller—. Poseu els llavis en aquest got d’aquí, i així us podré besar per delegació.

—Quina vergonya, senyor Weller! —protestà Mary.

—Què és una vergonya, estimada?

—Parlar d’aquesta manera.

—Ximpleries; no fa cap mal. És natural; oi que sí, cuinera?

—No m’ho preguntis a mi, barrut —respongué la cuinera, en un estat de gran diversió; i després d’això la cuinera i Mary tornaren a riure, fins que, entre la cervesa, la carn freda i les rialles, tot combinat, aquesta última estigué a punt d’ennuegar-se; una crisi alarmant de la qual només es recuperà amb nombrosos copets a l’esquena, i altres atencions necessàries, administrades amb molta delicadesa pel senyor Samuel Weller.

Enmig de tota aquesta alegria i jovialitat, se sentí un fort repic a la porta del jardí, al qual el jove cavaller que prenia els àpats a la bugaderia respongué immediatament. El senyor Weller es trobava en el punt més alt de les seves atencions a la bonica minyona; el senyor Muzzle estava atrafegat fent els honors de la taula; i la cuinera acabava d’aturar les rialles, just en el moment de portar-se un enorme mos als llavis, quan la porta de la cuina s’obrí i entrà el senyor Job Trotter.

Hem dit que el senyor Job Trotter entrà, però l’afirmació no se cenyeix tan escrupolosament als fets com tenim per costum. La porta s’obrí i aparegué el senyor Trotter. Hauria entrat, i estava just a punt de fer-ho, certament, però en veure el senyor Weller, reculà involuntàriament una passa o dues i quedà contemplant la inesperada escena de davant seu, perfectament immòbil de sorpresa i de terror.

—Aquí el tenim! —digué Sam, aixecant-se amb gran alegria—. Ves, justament parlàvem de tu. Com estàs? On has estat? Passa.

Posant la mà en el coll móra del submís Job, el senyor Weller l’arrossegà cap a la cuina; i, tancant la porta amb clau, allargà la clau al senyor Muzzle, que, amb molta fredor, se l’entaforà en una butxaca lateral.

—Ara sí que ens divertirem! —exclamà Sam—. Imagina’t el meu amo, quin plaer de trobar el teu a dalt, i jo quina alegria de trobar-te a tu aquí baix. Com et van les coses, i quines perspectives té el negoci d’adrogueria? Estic molt content de veure’t. Que feliç que se’t veu. És tot un plaer veure’t; oi que sí, senyor Muzzle?

—I tant —digué el senyor Muzzle.

—És tan alegre! —digué Sam.

—Té tan bon humor! —digué Muzzle.

—I està tan content de veure’ns… això fa que sigui més agradable —digué Sam—. Seu; seu.

El senyor Trotter deixà que el fessin seure en una cadira al costat de la llar. Dirigia els seus ullets, primer al senyor Weller, després al senyor Muzzle, però sense dir res.

—Doncs som-hi —digué Sam—, davant d’aquestes dames, m’agradaria demanar-te, com una mena de curiositat, si no et consideres el cavaller més trempat i modèlic que mai hagi utilitzat un mocador de butxaca rosa de quadres, i la col·lecció número quatre?

—I que pensava casar-se amb una cuinera —digué aquella dama, indignada—. El pocavergonya!

—I renunciar als seus costums perniciosos, i establir-se després en el negoci de l’adrogueria —digué la minyona.

—Ja us diré jo el que són les coses, jove —digué el senyor Muzzle solemnement, enfurismat per les dues últimes al·lusions—, aquesta senyora (assenyalant la cuinera) i jo tenim un compromís; i quan presumiu, senyor, d’obrir adrogueries amb ella, m’ofeneu en un dels punts més delicats en què un home en pot ofendre un altre. Ho enteneu això, senyor?

Aquí el senyor Muzzle, que tenia un gran concepte de la seva eloqüència, a imitació del seu amo, féu una pausa esperant una resposta.

Però el senyor Trotter no féu cap resposta. Així doncs el senyor Muzzle prosseguí d’una manera solemne:

—És molt probable, senyor, que no us necessitin a dalt durant uns minuts, perquè el meu amo en aquest moment està molt enfeinat fent-li la pell al vostre amo, senyor; i per tant tindreu temps per a una petita conversa privada amb mi. Ho enteneu això, senyor?

El senyor Muzzle tornà a fer una pausa esperant una resposta; i una vegada més el senyor Trotter el decebé.

—Bé, doncs —digué el senyor Muzzle—, em sap molt greu haver d’explicar-me davant de dames, però la urgència del cas serà la meva excusa. La rerecuina és buida, senyor. Si em feu el favor d’entrar-hi, el senyor Weller procurarà amb justícia que puguem tenir satisfacció mútua fins que soni la campana. Seguiu-me, senyor!

Mentre el senyor Muzzle pronunciava aquestes paraules, féu una passa o dues cap a la porta; i, per tal d’estalviar temps, començà a treure’s la jaqueta mentre caminava.

Però, tan aviat la cuinera sentí les últimes paraules d’aquest desesperat desafiament, i veié que el senyor Muzzle estava a punt de portar-lo a la pràctica, proferí un xiscle fort i penetrant; i abalançant-se cap al senyor Job Trotter, que s’aixecava de la cadira en aquell instant, li esgarrapà i bufetejà la cara gran i plana, amb l’energia típica de les dones excitades, i enroscant les mans en els seus llargs cabells negres, n’arrencà prou per fer cinc o sis dotzenes d’anells de dol de la mida més gran. Després d’acomplir aquesta proesa amb tot l’ardor que inspirava el seu fidel amor pel senyor Muzzle, tentinejà enrere; i com que era una dama de sentiments molt alterables i delicats, instantàniament caigué sota el bufet i es desmaià.

En aquest moment sonà la campana.

—És per a tu, Job Trotter —digué Sam; i abans que el senyor Trotter pogués protestar o respondre, abans fins i tot que tingués temps d’estroncar les ferides infligides per la dama inconscient, Sam l’agafà per un braç i el senyor Muzzle per l’altre, i un estirant des de davant, i l’altre empenyent des de darrere, el portaren a dalt, al saló.

Era un quadre impressionant. Alfred Jingle, Esquire, alias capità Fitz-Marshall, era dret prop de la porta amb el barret a la mà, i un somriure a la cara, totalment impassible davant de la seva desagradable situació. Encarat amb ell hi havia el senyor Pickwick, que evidentment havia estat inculcant alguna elevada lliçó moral; perquè tenia la mà esquerra sota el faldó de la jaqueta, i la dreta allargada en l’aire, com tenia per costum quan pronunciava un discurs solemne. A una certa distància hi havia el senyor Tupman, amb rostre indignat, retingut amb compte pels seus dos amics més joves; a l’extrem més allunyat de la sala hi havia el senyor Nupkins, la senyora Nupkins i la senyoreta Nupkins, amb una sublim tristor i una irritació ferotge.

—Què m’impedeix… —preguntà el senyor Nupkins, amb dignitat de magistrat, quan feren entrar Job— què m’impedeix detenir aquests homes com a bergants i impostors? És una estúpida clemència. Què m’ho impedeix?

—L’orgull, amic, l’orgull —respongué Jingle, força relaxat—. No quedaria bé… de cap manera… havia atrapat un capità, eh?… ha! ha! Molt bona… un marit per a la filla… un pescador pescat… fer-ho públic… ni per tot l’or del món… semblaria estúpid… i tant!

—Desgraciat! —digué el senyor Nupkins—. Ens causen menyspreu les teves insinuacions infames.

—Sempre l’he detestat —afegí Henrietta.

—Ah, naturalment —digué Jingle—. Jove alt… l’antic amant… Sidney Porkenham… ric… un individu magnífic… però no tan ric com el capità, oi? El vau fer fora… carbasses… qualsevol cosa pel capità… enlloc res com el capità… totes les noies… totes paraven boges… eh, Job, eh?

El senyor Jingle rigué de tot cor; i Job, fregant-se les mans amb satisfacció, articulà el primer so d’ençà que havia entrat a la casa: una rialleta imperceptible, que semblava indicar que assaboria massa la seva hilaritat per deixar que se n’escapés gens en forma de so.

—Senyor Nupkins —digué la senyora gran— això no és una conversa escaient per tenir davant dels criats. Que s’emportin aquests miserables.

—I tant, estimada —digué el senyor Nupkins—. Muzzle!

—Sa Il·lustríssima.

—Obre la porta principal.

—Sí, Sa Il·lustríssima.

—Sortiu de la casa! —digué el senyor Nupkins, movent la mà emfàticament.

Jingle somrigué i avançà cap a la porta.

—Espereu! —digué el senyor Pickwick. Jingle s’aturà.

—Jo podria —digué el senyor Pickwick—, haver-me pres una venjança molt més gran pel tracte que he rebut a les vostres mans, i a les del vostre hipòcrita amic.

Job Trotter féu una reverència amb gran cortesia i es posà la mà al cor.

—Dic —prosseguí el senyor Pickwick, amb la seva ira creixent gradualment—, que em podria haver pres una venjança més gran, però em conformo amb desemmascarar-vos, cosa que considero un deure amb la societat. És una indulgència, senyor, que espero que recordareu.

Quan el senyor Pickwick arribà a aquest punt, Job Trotter, amb una solemnitat burleta, es posà la mà a l’orella, com si desitgés no perdre’s ni una síl·laba del que deia.

—I només haig d’afegir, senyor —digué el senyor Pickwick, ara enfadadíssim—, que us considero un bergant, i un… un… rufià… i… i pitjor que cap home que mai hagi vist o de qui hagi tingut notícia, excepte aquell pietós i sant vagabund de la lliurea móra.

—Ha! Ha! —digué Jingle—. Sou un bon home, Pickwick… un cor magnífic… sou ferm… però no us heu d’alterar… és dolent, molt… adéu, adéu… ens veurem algun dia… conserveu el bon humor… ara, Job… en marxa!

Amb aquestes paraules, el senyor Jingle es calà el barret a la seva antiga manera, i sortí a grans gambades de la sala. Job Trotter esperà un moment, mirà al seu voltant, somrigué i aleshores, amb una reverència de solemnitat burleta cap al senyor Pickwick, i una picada d’ull al senyor Weller, tot amb una sornegueria que va més enllà de tota descripció, seguí les passes del seu prometedor amo.

—Sam —digué el senyor Pickwick, en veure que el senyor Weller els seguia.

—Senyor.

—Queda’t aquí.

El senyor Weller semblava indecís.

—Queda’t aquí —repetí el senyor Pickwick.

—No puc clavar una allisada a aquell Job a fora, al jardí de davant? —preguntà el senyor Weller.

—Ni parlar-ne —respongué el senyor Pickwick.

—Ni fer-lo fora d’una puntada, senyor? —digué el senyor Weller.

—No, de cap manera —respongué el seu amo.

Per primera vegada des que l’havia contractat, el senyor Weller semblà, per un moment, disgustat i infeliç. Però el seu rostre immediatament s’aclarí; perquè l’hàbil senyor Muzzle, amagat darrere la porta del carrer, sortí precipitadament, al moment oportú, i aconseguí amb gran destresa fer caure tant el senyor Jingle com el seu servent, escales avall, fins als cossis d’atzavara de baix.

—Un cop complert el meu deure, senyor —digué el senyor Pickwick al senyor Nupkins—, jo, i els meus amics, us direm adéu. Tot i agrair l’hospitalitat que hem rebut, permeteu-me assegurar, en nom de tots, que no l’hauríem acceptat, ni hauríem consentit a alliberar-nos d’aquesta manera del nostre anterior dilema, si no ens hi hagués empès un fort sentit del deure. Tornem a Londres demà. El vostre secret està segur amb nosaltres.

Després de protestar així pel tracte rebut el matí, el senyor Pickwick féu una profunda reverència a les dames, i malgrat les sol·licituds de la família, sortí de la sala amb els seus amics.

—Agafa el teu barret, Sam —digué el senyor Pickwick.

—És a baix, senyor —digué Sam, i corregué a buscar-lo.

No hi havia ningú a la cuina, a part de la bonica minyona; i com que el barret de Sam s’havia extraviat, hagué de buscar-lo, i la bonica minyona li féu llum. Van haver de buscar-lo pertot arreu. La bonica minyona, en la seva ànsia de trobar-lo, es posà de genolls, i regirà totes les coses que hi havia amuntegades en un raconet al costat de la porta. Era un racó incòmode. No podies arribar-hi sense tancar primer la porta.

—És aquí —digué la bonica minyona—. És aquest, oi?

—A veure —digué Sam.

La bonica minyona havia posat l’espelma dreta a terra; i, com que feia una llum molt tènue, Sam es veié obligat a posar-se de genolls abans de poder veure si realment era el seu propi barret o no. Era un racó extraordinàriament petit, i per tant —no va ser culpa de ningú a part de l’home que va construir la casa—, Sam i la bonica minyona es trobaren necessàriament molt a prop.

—Sí, és aquest —digué Sam—. Adéu!

—Adéu! —digué la bonica minyona.

—Adéu! —repetí Sam; i mentre ho deia, deixà caure el barret que havia costat tant trobar.

—Que maldestre sou —digué la bonica minyona—. El perdreu una altra vegada, si no aneu amb compte.

Així doncs, tan sols per impedir que el tornés a perdre, ella l’hi posà.

Si fou perquè el rostre de la bonica minyona semblava encara més bonic, quan el tenia aixecat cap al de Sam, o si fou la conseqüència accidental d’estar tan a prop l’un de l’altre, encara avui és incert; però Sam la besà.

—No voldreu dir que heu fet això a propòsit —digué la bonica minyona, enrogint.

—No, l’altre cop no —respongué Sam—; però aquesta vegada sí.

I tornà a besar-la.

—Sam! —féu el senyor Pickwick, cridant per damunt de la barana.

—Ja vinc, senyor —respongué Sam, corrent cap a dalt.

—Quant has trigat! —digué el senyor Pickwick.

—Hi havia alguna cosa darrere de la porta, senyor, que ens impedia obrir-la durant tot aquest temps, senyor —respongué Sam.

I aquest fou el primer pas del primer amor del senyor Weller.





XXVI

Que conté una breu relació del progrés

de l’actuació de Bardell contra Pickwick.


Després d’acomplir el principal fi i objectiu del seu viatge, amb el desemmascarament de Jingle, el senyor Pickwick decidí tornar immediatament a Londres, amb el propòsit de posar-se al corrent dels procediments que s’havien emprès contra ell, mentrestant, per part dels senyors Dodson i Fogg. Seguint aquesta resolució amb tota l’energia i decisió del seu caràcter, pujà al seient de darrere del primer cotxe que sortí d’Ipswich el matí posterior als memorables esdeveniments detallats llargament en els dos capítols anteriors; i acompanyat pels seus tres amics, i el senyor Samuel Weller, arribà a la metròpoli, perfectament sa i estalvi, el mateix vespre.

Aquí els amics, durant un temps breu, se separaren. Els senyors Tupman, Winkle i Snodgrass es dirigiren a casa seva per fer els preparatius necessaris per a la propera visita a Dingley Dell; i el senyor Pickwick i Sam establiren la seva actual residència en un allotjament molt bo, antiquat i còmode, a saber, la Taverna i Hotel George i el Voltor, de George Yard, Lombard Street.

El senyor Pickwick havia sopat, s’havia acabat la seva segona pinta de porto particular, s’havia posat el mocador de seda al cap, havia col·locat els peus sobre el guardafoc i s’havia arrepapat en una butaca, quan l’entrada del senyor Weller amb la seva bossa de viatge el desvetllà de la tranquil·la meditació.

—Sam —digué el senyor Pickwick.

—Senyor —respongué el senyor Weller.

—He estat pensant, Sam —prosseguí el senyor Pickwick—, que, com que vaig deixar moltes coses a casa de la senyora Bardell, a Goswell Street, hauria de trobar la manera de passar a recollir-les, abans de tornar a marxar de la ciutat.

—Entesos, senyor —respongué el senyor Weller.

—Podria enviar-les a casa del senyor Tupman, de moment, Sam —continuà el senyor Pickwick—, però abans que ens les enduguem, caldrà que anem a fer-hi un cop d’ull i les posem totes juntes. Voldria que anessis a Goswell Street, Sam, i que te n’encarreguessis.

—De seguida, senyor? —preguntà el senyor Weller.

—De seguida —respongué el senyor Pickwick—. I espera’t, Sam —afegí el senyor Pickwick, traient la bossa—, hi ha algun lloguer per pagar. El trimestre no venç fins per Nadal, però pots pagar-lo i tenir-ho enllestit. D’aquí a un mes acaba l’arrendament. Aquí ho tens, copiat. Dóna-ho, i digues a la senyora Bardell que pot penjar un cartell tan aviat com vulgui.

—Molt bé, senyor —respongué el senyor Weller—; res més?

—Res més, Sam.

El senyor Weller avançà lentament cap a la porta, com si esperés alguna cosa més; l’obrí lentament, sortí lentament, i l’havia ajustat lentament, quan el senyor Pickwick cridà:

—Sam.

—Sí, senyor —digué el senyor Weller, tornant ràpidament enrere i tancant la porta darrere seu.

—No tinc cap objecció, Sam, que procuris esbrinar com se sent la senyora Bardell amb mi, i si és realment probable que aquesta vil i infundada acció arribi fins al final. Dic que no tinc cap objecció que ho facis, si així ho desitges, Sam —digué el senyor Pickwick.

Sam féu un gest breu de comprensió i sortí de la sala. El senyor Pickwick es posà el mocador de seda una vegada més damunt del cap i es preparà per fer una becaina. El senyor Weller se n’anà ràpidament a complir l’encàrrec.

Eren gairebé les nou quan arribà a Goswell Street. Un parell d’espelmes cremaven al salonet de davant, i un parell de gorres es reflectien a la persiana de la finestra. La senyora Bardell tenia companyia.

El senyor Weller trucà a la porta, i després d’un interval força llarg —ocupat per la part de fora xiulant una tonada, i per la part de dins, convencent una reàcia espelma plana que es deixés encendre— se sentí el trepig d’un parell de petites botes sobre la catifa i es presentà el senyoret Bardell.

—Hola, marrec —digué Sam—, com està la mare?

—Està molt bé —respongué el senyoret Bardell—, i jo també.

—Doncs quina sort —féu Sam—; digue-li que vull parlar amb ella, oi que ho faràs, fenomen?

El senyoret Bardell, amb aquestes instruccions, col·locà la reàcia espelma plana al graó de baix i s’esfumà cap al saló de davant amb el missatge.

Les dues gorres que es reflectien a la persiana de la finestra, eren les toques respectives d’un parell de les amistats més íntimes de la senyora Bardell, que acabaven d’entrar, per prendre una tranquil·la tassa de te i un sopar lleuger calent consistent en uns peus de porc i una mica de formatge gratinat. El formatge s’estava coent i enrossint, de la manera més plaent, en un petit forn holandès de davant del foc; els peus de porc anaven fent la xup-xup en una petita cassola de llauna sobre el fogó; i la senyora Bardell i les seves dues amigues també anaven fent una bona conversa sobre totes les seves amistats i coneixences, quan el senyoret Bardell tornà de respondre a la porta i lliurà el missatge que li havia confiat el senyor Samuel Weller.

—El criat del senyor Pickwick! —digué la senyora Bardell, tornant-se pàl·lida.

—Senyor Déu meu! —exclamà la senyora Cluppins.

—No m’ho hauria cregut mai, si no arribo a ser aquí! —digué la senyora Sanders.

La senyora Cluppins era una dona menuda, enèrgica, d’aspecte atrafegat; la senyora Sanders era un personatge gran, gras, de cara carregada; eren les dues dones presents.

La senyora Bardell considerà escaient experimentar agitació; i com que cap de les tres sabia exactament si, en les actuals circumstàncies, s’hauria de mantenir cap comunicació, que no fos a través de Dodson & Fogg, amb el criat del senyor Pickwick, allò les va agafar totes per sorpresa. En aquest estat d’indecisió, òbviament el primer que calia fer era pegar al noi per trobar el senyor Weller a la porta. Així doncs la seva mare li pegà, i ell plorà melodiosament.

—No facis soroll… vols?… nen entremaliat! —digué la senyora Bardell.

—Sí; no amoïnis la teva pobra mare —digué la senyora Sanders.

—Ja té prou de què amoïnar-se, de fet, sense tu, Tommy —digué la senyora Cluppins, amb compassiva resignació.

—Ah! Quina mala sort, pobreta! —digué la senyora Sanders. En sentir totes aquelles reflexions morals, el senyoret Bardell bramava encara més fort.

—I doncs, què faig? —preguntà la senyora Bardell a la senyora Cluppins.

—Crec que hauries de veure’l —respongué la senyora Cluppins—. Però en cap cas sense un testimoni.

—Em sembla que dos testimonis seria més legal —digué la senyora Sanders, que, com l’altra amiga, rebentava de curiositat.

—Potser seria millor que entrés aquí —digué la senyora Bardell.

—I tant —respongué la senyora Cluppins, agafant-se amb avidesa a la idea—; endavant, jove; i tanca primer la porta del carrer, sisplau.

El senyor Weller acceptà immediatament la insinuació; i presentant-se al saló, explicà què havia vingut a fer a la senyora Bardell:

—Em sap molt greu ocasionar-li cap inconvenient personal, senyora, com va dir l’espanyaportes a la vella quan la va posar sobre el foc; però com que jo i el meu amo acabem d’arribar a ciutat, i ens en tornem de seguida, no es pot evitar, ja veieu.

—Naturalment, el jove no pot evitar els defectes del seu amo —digué la senyora Cluppins, molt sorpresa per l’aspecte i la conversa del senyor Weller.

—Esclar que no —corroborà la senyora Sanders, que, per certes mirades melangioses a la petita cassola de llauna, semblava calcular mentalment la probable grandària dels peus de porc, en cas que convidessin Sam a quedar-se a sopar.

—Només he vingut per això —digué Sam, sense fer cas de la interrupció—; primer, per donar l’encàrrec del meu amo… aquí el teniu. En segon lloc, per pagar el lloguer… aquí el teniu. En tercer lloc, per dir que posin juntes totes les seves coses i les donin a algú que enviarem a buscar-les. En quart lloc, que podeu llogar el lloc tan aviat com vulgueu… i això és tot.

—Malgrat el que ha passat —digué la senyora Bardell—, sempre he dit, i sempre diré, que en tots els aspectes menys un, el senyor Pickwick sempre s’ha comportat com un perfecte cavaller. Els seus diners sempre són tan bons com el banc… sempre.

Mentre la senyora Bardell deia això, es portà el mocador als ulls i sortí de l’estança per anar a buscar el rebut.

Sam sabia molt bé que només havia de restar en silenci, i que les dones parlarien amb tota seguretat; mirà alternativament la cassola de llauna, el formatge gratinat, la paret, i el sostre, en profund silenci.

—Pobra! —digué la senyora Cluppins.

—Ah, pobrissona! —respongué la senyora Sanders. Sam no deia res. Veia que s’anaven apropant al tema.

—De debò que no puc contenir-me —digué la senyora Cluppins—, quan penso en un perjuri semblant. No vull dir res que et faci sentir incòmode, jove, però el teu amo és un vell cruel, i tant de bo el tingués aquí per dir-l’hi a ell.

—Tant de bo fos així —digué Sam.

—Veure que malament s’ho agafa, tan abatuda, sense trobar gust en res, excepte quan vénen les seves amigues, per caritat, a seure amb ella, i fer-la sentir bé —continuà la senyora Cluppins, fent un cop d’ull a la cassola de llauna i el forn holandès—, és vergonyós!

—És inhumà —digué la senyora Sanders.

—I el teu amo, jove! Un cavaller amb diners, que en cap moment notaria la despesa de tenir una esposa, que no li vindria d’aquí —continuà la senyora Cluppins, amb gran volubilitat—; és que no hi ha ni una ombra d’excusa per al seu comportament! Per què no s’hi casa?

—Ah —digué Sam—, i tant; aquesta és la qüestió.

—Una qüestió —replicà la senyora Cluppins—, que ella li hauria de plantejar, si tingués el meu coratge. Sigui com sigui, hi ha una llei per a nosaltres, les dones, pobres criatures en què ens convertirien ells, si poguessin; i el teu amo ho descobrirà, molt a pesar seu, abans que passin sis mesos.

Davant d’aquesta consoladora reflexió, la senyora Cluppins s’arborà, i somrigué a la senyora Sanders, que li tornà el somriure.

«La demanda tira endavant, sens dubte», pensà Sam, mentre la senyora Bardell tornava a entrar amb el rebut.

—Aquí té el rebut, senyor Weller —digué la senyora Bardell—, i aquí el canvi, i espero que prengui alguna goteta d’alguna cosa per espantar el fred, ni que sigui per la vella coneixença, senyor Weller.

Sam s’adonà de l’avantatge que allò suposaria, i de seguida acceptà; i la senyora Bardell tragué, d’un petit armari, una ampolla negra i una copa de vi; i tan gran era la seva abstracció, enmig de la seva profunda aflicció, que, després d’omplir la copa del senyor Weller, tragué tres copes més de vi i també les omplí.

—Mireu, senyora Bardell —digué la senyora Cluppins—, mireu el que heu fet!

—Doncs aquesta sí que és bona! —exclamà la senyora Sanders.

—Ai, el meu pobre cap! —digué la senyora Bardell, amb un somriure desdibuixat.

Sam ho entenia tot, naturalment, i per això digué de seguida que mai podria beure abans de sopar, a no ser que una dama begués amb ell. Seguiren moltes rialles, i la senyora Sanders, oferint-se a acompanyar-lo, féu un petit glop de la seva copa. Sam digué que l’havien d’acompanyar totes, i totes feren un petit glop. Llavors la menuda senyora Cluppins proposà com a brindis «Èxit en el cas Bardell contra Pickwic»; les dames buidaren les seves copes en honor del cas i de seguida es posaren molt xerraires.

—Suposo que heu sentit el que passa, senyor Weller? —digué la senyora Bardell.

—N’he sentit dir alguna cosa —respongué Sam.

—És una cosa terrible que t’arrosseguin davant del públic d’aquesta manera, senyor Weller —digué la senyora Bardell—; però ara veig, que és l’únic que hauria de fer, i els meus advocats, els senyors Dodson i Fogg, em diuen que, amb les proves que presentarem, hem de triomfar. No sé què hauria de fer, senyor Weller, si no ho fes.

La simple idea que la senyora Bardell perdés la demanda, afectà tan profundament la senyora Sanders, que tingué necessitat de reomplir i rebuidar immediatament la copa; amb la sensació, tal com digué després, que si no hagués tingut la presència d’ànim per fer-ho, hauria caigut.

—Quan tindrà lloc el judici? —preguntà Sam.

—Pel febrer o el març —respongué la senyora Bardell.

—Quina quantitat de testimonis hi haurà, oi? —digué la senyora Cluppins.

—Sí! Déu n’hi do! —respongué la senyora Sanders.

—I com es posaran els senyors Dodson i Fogg si la demandant no se surt amb la seva —afegí la senyora Cluppins—, quan ho fan tot a comissió!

—Sí! Déu n’hi do! —digué la senyora Sanders.

—Però la demandant se n’ha de sortir —continuà la senyora Cluppins.

—Això espero —digué la senyora Bardell.

—No n’hi pot haver cap dubte —replicà la senyora Sanders.

—Bé —digué Sam, aixecant-se i deixant la copa—, tot el que puc dir és que espero que us emporteu el que us mereixeu.

—Gràcies, senyor Weller —digué ferventment la senyora Bardell.

—I també ells, Dodson i Fogg, que fan aquestes coses a comissió —continuà el senyor Weller—, així com altres persones amables i generoses de la mateixa professió, que sembren discòrdia entre la gent, cobrant-ho tot, esclar, i posen els seus ajudants a treballar per descobrir petites disputes entre veïns i coneixences que es puguin resoldre amb plets… tot el que en puc dir és que tant de bo s’emportin la recompensa que els donaria jo.

—Ah, tant de bo tinguessin la recompensa que tot cor bondadós i generós se sentiria inclinat a donar-los! —digué la satisfeta senyora Bardell.

—Amén a aquestes paraules —respongué Sam—, i que en treguin felicitat i prosperitat. Que tingueu bona nit, senyores.

Per a gran alleujament de la senyora Sanders, es va permetre que Sam se n’anés sense cap referència, per part de l’amfitriona, als peus de porc ni al formatge gratinat; als quals les dames, amb l’ajuda juvenil que pogué proporcionar el senyoret Bardell, poc després reteren màxima justícia —de fet es van esfumar totalment davant dels seus vigorosos esforços.

El senyor Weller s’encaminà cap al George i el Voltor, i explicà fidelment al seu amo tots els indicis de la pràctica agressiva de Dodson & Fogg que havia aconseguit recollir en la seva visita a casa de la senyora Bardell. Una entrevista amb el senyor Perker, l’endemà, confirmà àmpliament la declaració del senyor Weller; i el senyor Pickwick es dedicà de bon grat a preparar la seva visita nadalenca a Dingley Dell, amb l’agradable previsió que, uns dos o tres mesos després, una demanda contra ell per danys, a causa d’un incompliment de promesa de matrimoni, es jutjaria públicament al tribunal de Casos Comuns; la demandant gaudiria de tots els avantatges que donaven, no tan sols la força de les circumstàncies, sinó a més a més la pràctica agressiva de Dodson & Fogg.





XXVII

Samuel Weller fa un pelegrinatge a Dorking

i veu a la seva madrastra.


Com que encara quedaven dos dies per a la marxa dels pickwickians cap a Dingley Dell, el senyor Weller s’assegué en una sala posterior al George i el Voltor, després de fer un sopar avançat, per reflexionar sobre la millor manera de matar el temps. Feia un dia extraordinàriament bo; i no havia donat voltes al tema ni deu minuts, quan de sobte l’assaltà l’afecte filial; i li passà pel cap que hauria d’anar a veure el seu pare i complir el deure que tenia amb la seva madrastra, una sensació tan punyent, que estava astorat de la seva pròpia negligència per no haver pensat mai en aquesta obligació moral. Ansiós d’expiar la seva anterior negligència sense perdre ni una hora més, pujà de seguida a veure el senyor Pickwick, i sol·licità permís d’absència per a aquest lloable propòsit.

—I tant, Sam, i tant —digué el senyor Pickwick, amb els ulls lluents de goig per aquesta manifestació de sentiment filial per part del seu servent—; i tant, Sam.

El senyor Weller féu una reverència agraïda.

—Estic molt content de veure que tens un sentit tan elevat dels teus deures com a fill, Sam —digué el senyor Pickwick.

—Sempre l’he tingut, senyor —respongué el senyor Weller.

—Això és una reflexió molt gratificant, Sam —digué amb aprovació el senyor Pickwick.

—Molt, senyor —respongué el senyor Weller—; si mai volia alguna cosa del meu pare, sempre la demanava d’una manera molt respectuosa i atenta. Si no me la donava, jo me l’agafava, per por d’acabar fent alguna cosa dolenta si no ho tenia. D’aquesta manera li vaig estalviar un munt de problemes, senyor.

—Això no és precisament el que volia dir, Sam —digué el senyor Pickwick, bellugant el cap amb un lleuger somriure.

—Tot fet amb la millor intenció, senyor… les millors intencions, com va dir el cavaller quan va fugir de la seva dona, perquè ella semblava infeliç amb ell —respongué el senyor Weller.

—Te’n pots anar, Sam —digué el senyor Pickwick.

—Gràcies, senyor —respongué el senyor Weller; i després de fer la seva millor reverència, i de posar-se la roba de mudar, Sam es plantà al capdamunt del cotxe d’Arundel, i es desplaçà a Dorking.

El Marquès de Granby, en temps de la senyora Weller, era tot un model de taverna de carretera de la millor classe —prou gran per ser còmoda, i prou petita per ser acollidora. A la banda contrària de la carretera hi havia un gran rètol sobre un pal alt, que representava el cap i les espatlles d’un cavaller amb un rostre apoplèctic, amb jaqueta vermella de gires blaves i un toc del mateix blau damunt del barret de tres puntes, que feia de cel. Més amunt hi havia un parell de banderes; sota l’últim botó de la jaqueta, un parell de canons; i el conjunt constituïa una semblança expressiva i indubtable del Marquis de Granby, de gloriosa memòria.

La finestra del bar mostrava una col·lecció selecta de geranis i una filera ben espolsada d’ampolletes de licor. Els finestrons oberts comptaven amb una varietat d’inscripcions daurades, que elogiaven els bons llits i els vins sense batejar; i el selecte grup de pagesos i mossos d’estable que gandulejaven al voltant de la porta de l’estable i de l’abeurador de cavalls donaven una presumpta prova de l’excel·lent qualitat de la cervesa i el licor que hi venien. Sam Weller s’aturà, en baixar del cotxe, per observar tots aquests petits indicis d’un negoci pròsper, amb l’ull d’un viatger expert; i tot seguit entrà, molt satisfet de tot el que havia observat.

—Ei! —digué una aguda veu femenina en el moment que Sam tragué el nas a la porta—, què vols, jove?

Sam es girà a mirar en direcció al lloc d’on procedia la veu. Venia d’una senyora bastant robusta d’aspecte agradable, asseguda al costat de la llar de foc del bar, atiant el foc de sota un bullidor de te. No estava sola; perquè a l’altra banda de la llar, assegut molt tibat en una cadira de respatller alt, hi havia un home amb roba negra gastada, amb una esquena gairebé tan llarga i rígida com el respatller mateix, que de seguida captà l’atenció més particular i especial de Sam.

Era un home de cara afectada i nas vermell, amb un rostre llarg i prim i una mena d’ulls gairebé de serp de cascavell —bastant penetrants, però decididament dolents. Duia uns pantalons molt curts i mitges de cotó negres, que, com la resta de la seva vestimenta, eren particularment ronyoses. El seu aspecte era encarcarat, però no pas el del mocador blanc de coll, amb puntes llargues i flàccides que ballaven pengim-penjam per damunt d’una armilla ben cordada, d’una manera molt tosca i gens pintoresca. Un parell de guants vells i gastats de castor, un barret d’ala ampla i un paraigua d’un verd descolorit, amb moltes barnilles de barba de balena sortint pel fons, com per compensar la falta de mànec al capdamunt, eren en una cadira al seu costat; i, per la seva disposició endreçada i curosa, semblaven implicar que l’home del nas vermell, fos qui fos, no tenia cap pressa per anar-se’n.

Per fer justícia a l’home del nas vermell, no hauria estat gens assenyat si hagués tingut cap intenció semblant; perquè, a jutjar per totes les aparences, hauria hagut de comptar amb un cercle de coneixences envejable per esperar raonablement estar més còmode a qualsevol altre lloc. El foc cremava animadament sota la influència de la manxa, i el bullidor cantava alegrement sota la influència de tots dos. Una petita safata amb estris per al te estava disposada damunt de la taula; un plat de torrades calentes amb mantega xauxinava davant del foc; i el mateix home del nas vermell estava atrafegat convertint una gran llesca de pa en el mateix comestible plaent, gràcies a l’ajuda d’una llarga forquilla de torrar de llautó. Al seu costat hi havia un got de rom de pinya amb aigua fumejant, amb una rodanxa de llimona a dintre; i cada vegada que l’home del nas vermell girava la torrada per fer-hi un cop d’ull, amb el propòsit de comprovar com anava, bevia una gota o dues de rom de pinya amb aigua i somreia a la senyora robusta, mentre ella manxava el foc.

Sam estava tan absort en la contemplació d’aquesta confortable escena, que deixà passar la primera pregunta de la senyora robusta sense fer-ne cas. No fou fins que l’hi repetiren dues vegades, cada cop en un to més estrident, que s’adonà de la incorrecció del seu comportament.

—Que hi és, l’amo? —preguntà Sam, en resposta a la pregunta.

—No, no hi és —respongué la senyora Weller; perquè la senyora robusta no era altra que l’antiga vídua i única testamentària del difunt senyor Clarke—; no, no hi és, ni espero que vingui, tampoc.

—Suposo que avui fa de conductor —digué Sam.

—Potser sí, o potser no —respongué la senyora Weller, untant de mantega la torrada que l’home del nas vermell acabava d’apartar del foc—. No ho sé, i, el que és més, tant me fa. Demaneu una gràcia, senyor Stiggins.

L’home del nas vermell féu el que li demanava, i immediatament atacà la torrada amb una voracitat furiosa.

L’aparença de l’home del nas vermell havia induït Sam, a primera vista, a sospitar amb força que es tractava del pastor substitut de qui havia parlat el seu estimable pare. En el moment que el veié menjar, tot dubte sobre el tema es dissipà, i s’adonà tot seguit que si pretenia agafar el seu allotjament temporal allà on era, li calia establir la seva posició sense demora. Per tant inicià els procediments passant el braç per damunt de la mitja porta del bar, traient-ne fredament la balda i entrant pausadament.

—Madrastra —digué Sam—, com esteu?

—Ostres, crec que és un Weller! —digué la senyora W, alçant els ulls cap a la cara de Sam, amb una expressió de rostre no gaire satisfeta.

—Ja ho podeu ben dir —féu l’impertorbable Sam—; i espero que aquest reverend cavaller em disculparà per dir que m’agradaria ser el Weller a qui pertanyeu, madrastra.

Amb aquest compliment matava dos pardals d’un tret. Implicava que la senyora Weller era una dona que feia molt de goig, i també que el senyor Stiggins tenia un aspecte clerical. De seguida féu una impressió perceptible; i Sam augmentà el seu avantatge besant la madrastra.

—Au, fuig! —protestà la senyora Weller, rebutjant-lo amb la mà.

—Quina vergonya, jove! —digué el cavaller del nas vermell.

—No us ho prengueu malament, senyor, no us ho prengueu malament —respongué Sam—; tot i que teniu molta raó; no és escaient, quan una madrastra és jove i bonica, oi, senyor?

—Tot és vanitat —digué el senyor Stiggins.

—Ah, és veritat —digué la senyora Weller, arreglant-se la còfia.

Sam també ho pensava, però no badà boca.

El pastor substitut no semblava gens complagut amb l’arribada de Sam; i quan la primera efervescència del compliment s’hagué esvaït, fins i tot la senyora Weller féu la impressió que podria haver prescindit d’ell sense el més petit inconvenient. Però allà el tenia; i com que no el podien fer fora de manera respectable, tots tres s’assegueren a prendre el te.

—I com està el pare? —digué Sam.

En sentir aquesta pregunta, la senyora Weller aixecà les mans i posà els ulls en blanc, com si el tema fos massa dolorós per referir-s’hi.

El senyor Stiggins gemegà.

—Què li passa a aquell home? —preguntà Sam.

—Està escandalitzat pel comportament del teu pare —respongué la senyora Weller.

—Ah, sí? —féu Sam.

—I té prou raons —afegí la senyora Weller, seriosa.

El senyor Stiggins agafà una nova torrada i gemegà profundament.

—És un rèprobe espantós —digué la senyora Weller.

—Un home amb malícia! —exclamà el senyor Stiggins. Féu una queixalada semicircular a la torrada i tornà a gemegar.

Sam tenia moltes ganes de donar al reverend Stiggins algun motiu per gemegar, però dominà la seva inclinació i simplement preguntà:

—Què vol ara aquell paio?

—Què vol? —digué la senyora Weller—. Ah, té un cor fort. Nit rere nit aquest home excel·lent… no feu mala cara, senyor Stiggins; penso dir que sou un home excel·lent… ve a seure aquí, durant hores seguides, i això no té el més petit efecte sobre ell.

—Doncs que estrany —respongué Sam—; a mi em faria un efecte molt considerable, si fos en el seu lloc; ho sé.

—El fet és, jove amic —digué solemnement el senyor Stiggins—, que té un pit obstinat. Ah, jove amic, qui més podria haver-se resistit a la súplica de setze de les nostres germanes més lleials, i passat per alt les seves exhortacions a subscriure’s a la nostra noble societat per proporcionar als infants negres de les Índies Occidentals armilles de franel·la i mocadors de butxaca morals?

—Què és un mocador de butxaca moral? —preguntà Sam—. Mai no he vist un moble d’aquests.

—Els que combinen diversió amb instrucció, jove amic —respongué el senyor Stiggins—, barrejant contes selectes amb gravats.

—Ah, ja ho sé —digué Sam—; els que hi ha penjats a les botigues de roba, amb peticions de captaires i tot això.

El senyor Stiggins començà una tercera torrada, i assentí.

—I ell no es va deixar convèncer per les dames, oi? —digué Sam.

—Va seure fumant la seva pipa i va dir que els infants negres eren… què va dir que eren els infants negres? —preguntà la senyora Weller.

—Petits farsants —respongué el senyor Stiggins, profundament afectat.

—Va dir que els infants negres eren petits farsants —repetí la senyora Weller. I tots dos gemegaren per la conducta atroç del senyor Weller pare.

Es podrien haver revelat moltes més iniquitats d’una naturalesa similar, però com que les torrades s’havien acabat, el te s’havia tornat molt fluix i Sam no donava cap indici de voler marxar, el senyor Stiggins de sobte recordà que tenia una cita d’allò més urgent amb el pastor i se n’anà.

Tot just acabaven de retirar els estris de te, i d’escombrar la llar, quan el cotxe de Londres diposità el senyor Weller pare a la porta; les seves cames el dipositaren al bar; i els ulls li mostraren el seu fill.

—Ei, Sammy! —exclamà el pare.

—Caram, el vell Nobs! —exclamà el fill. I encaixaren les mans cordialment.

—Molt content de veure’t, Sammy —digué el vell senyor Weller—, tot i que com has aconseguit sortir-te amb la teva amb la madrastra, és un misteri per a mi. Només voldria que me n’escrivissis la recepta, vet aquí.

—Xxt! —féu Sam—. És a casa, pare.

—No ens sent pas —respongué el senyor Weller—; sempre desapareix cap a baix durant un parell d’hores després del te; ens podem permetre fer un glop, Sammy.

Dient això, el senyor Weller barrejà dos gots de licor amb aigua i tragué un parell de pipes. Pare i fill s’assegueren l’un davant de l’altre; Sam a una banda del foc, a la cadira de respatller alt, i el senyor Weller pare a l’altra, en una butaca, i començaren a gaudir amb tota la serietat convenient.

—Hi ha hagut algú per aquí, Sammy? —preguntà el senyor Weller pare, eixutament, després d’un llarg silenci.

Sam assentí expressivament.

—Un paio amb el nas vermell? —preguntà el senyor Weller.

Sam assentí novament.

—Un home simpàtic, aquell, Sammy —digué el senyor Weller, fumant a tot drap.

—Això sembla —comentà Sam.

—Té bona mà pels comptes —digué el senyor Weller.

—Sí? —féu Sam.

—Demana prestats divuit penics el dilluns, i ve el dimarts a buscar un xíling per fer la mitja corona; torna a trucar el divendres per demanar una altra mitja corona perquè facin cinc xílings; i continua doblant fins que té un bitllet de cinc lliures en un tres i no res, com aquelles sumes del llibre d’aritmètica sobre els claus de les ferradures dels cavalls, Sammy.

Sam indicà amb una inclinació de cap que recordava el problema a què feia al·lusió el seu progenitor.

—Així doncs no us vau voler subscriure a les armilles de franel·la? —digué Sam, després d’un altre interval fumant.

—Esclar que no —respongué el senyor Weller—; de què els serveixen les armilles de franel·la als joves negres de l’estranger? Però ja et diré el que en penso, Sammy —digué el senyor Weller, abaixant la veu, i inclinant-se per davant de la llar—; jo seria molt generós si es tractés de donar roba senzilla per a certa gent de casa.

Mentre deia això, el senyor Weller recuperà lentament la seva posició anterior i picà l’ullet al seu primogènit, d’una manera profunda.

—Certament sembla estrafolari enviar mocadors de butxaca a gent que no sap què fer-ne —comentà Sam.

—Sempre estan amb alguna entabanada d’aquesta mena, Sammy —respongué el seu pare—. L’altre diumenge jo anava caminant per la carretera, quan, qui vaig veure, dreta a la porta d’una capella, amb un plat fondo blau a la mà, sinó la teva madrastra! Crec de debò que hi havia canvi d’un parell de sobirans, Sammy, tot en mitjos penics; i a mesura que la gent sortia, hi anaven tirant penics, fins que hauries pensat que no es va coure mai cap plat mortal que pogués aguantar un ús tan dur. Per què creus que era tot plegat?

—Per a un altre reunió de te, potser —digué Sam.

—De cap manera —respongué el pare—; per pagar el rebut de l’aigua del pastor, Sammy.

—Per pagar el rebut de l’aigua del pastor! —digué Sam.

—Sí —respongué el senyor Weller—, es devien tres trimestres, i el pastor no havia pagat ni un quart de penic, ell… potser perquè l’aigua no li servia de gran cosa, perquè beu ben poc de l’aixeta, Sammy, ben poc; la sap llarga, ell. Sigui com sigui, no havia pagat, i per tant li tallen l’aigua. El pastor que se’n baixa a la capella, fa un sermó dient que és un sant perseguit i diu que espera que el cor de l’operari que li ha tallat l’aigua s’estovarà, i agafarà el camí que cal, però que més aviat pensa que té mala peça al teler. En sentir-ho, les dones convoquen una reunió, canten un himne, voten per la teva madrastra per fer de presidenta, s’ofereixen per fer una col·lecta el diumenge següent, i ho donen tot al pastor. I si no en van treure prou, Sammy, per quedar en paus amb la companyia de l’aigua de per vida —digué el senyor Weller, com a conclusió—, jo sóc un holandès, i tu n’ets un altre, i vet aquí tot plegat.

El senyor Weller fumà uns minuts en silenci i després continuà:

—El pitjor d’aquests pastors, fill meu, és que contínuament giren el cap de totes les joves dames de per aquí. Que el Senyor beneeixi els seus petits cors, es pensen que tot està bé, i no saben res millor; però són les víctimes dels enganys, Sammy, són les víctimes dels enganys.

—Suposo que és així —digué Sam.

—Ni més ni menys —digué el senyor Weller, bellugant el cap greument—; i el que m’emprenya, Sammy, és veure com perden el temps i la feina fent roba per gent de color coure que no la necessiten, i no es fixen en cristians de color carn que sí que la necessiten. Si em deixessin fer la meva, Sammy, enganxaria aquests pastors mandrosos darrere d’un pesant carretó, i els faria passar amunt i avall per un tauló de catorze polzades d’ample tot el dia. Això els trauria les ximpleries del cap, si hi ha alguna manera d’aconseguir-ho.

El senyor Weller, després de pronunciar aquesta amable recepta amb un fort èmfasi, i de subratllar-la amb una gran varietat de cops de cap i contorsions dels ulls, buidà el got d’una tirada i tragué les cendres de la pipa, amb una dignitat innata.

Estava ocupat en aquesta operació, quan se sentí una veu aguda al passadís.

—Aquí tens la teva estimada parenta, Sammy —digué el senyor Weller; i la senyora W. entrà apressadament a la sala.

—Ah, així que has tornat, eh! —digué la senyora Weller.

—Sí, estimada —respongué el senyor Weller, omplint una nova pipa.

—Ha tornat el senyor Stiggins? —digué la senyora Weller.

—No, estimada, no ha tornat —respongué el senyor Weller, encenent la pipa amb l’enginyós procediment d’acostar a la cassoleta, entre els molls, una brasa roent del foc—; i el que és més, estimada, aconseguiré sobreviure-hi, si no torna mai més.

—Uix, que n’ets de malxinat! —digué la senyora Weller.

—Gràcies, amor meu —digué el senyor Weller.

—Au, vinga, pare —digué Sam—, no feu aquestes escenes d’amor davant de desconeguts. Ara ve el reverend. —En sentir aquest avís, la senyora Weller s’eixugà precipitadament les llàgrimes que havia començat a provocar-se; i el senyor W. s’endugué la cadira adustament cap al racó de la xemeneia.

El senyor Stiggins es deixà convèncer fàcilment de prendre un altre got de rom de pinya amb aigua, i un segon, i un tercer, i després refrescar-se amb un sopar lleuger, abans de tornar a començar des de bon principi. Seia a la mateixa banda que el senyor Weller pare; i cada vegada que podia fer-ho, sense que el veiés la seva dona, aquell cavaller mostrava al seu fill les emocions amagades al seu pit, brandant el puny per damunt del cap del pastor substitut; un procés que donava al fill el més pur plaer i satisfacció, especialment perquè el senyor Stiggins continuava bevent en silenci el rom calent de pinya amb aigua, ignorant totalment el que passava.

La major part de la conversa es limitava a la senyora Weller i el reverend Stiggins; i els temes que principalment es discutien eren les virtuts del pastor, els mèrits del seu ramat, i els greus crims i ofenses de tota la resta —dissertacions que el senyor Weller pare ocasionalment interrompia dient entre dents «mentida podrida», i altres comentaris sobre la marxa de la mateixa mena.

Finalment el senyor Stiggins, amb diversos símptomes inequívocs d’haver engolit tant rom de pinya amb aigua com podia arribar a suportar, agafà el barret i prengué comiat; i Sam, immediatament després, fou acompanyat al llit pel seu pare. El respectable cavaller es retorçava ferventment la mà, i semblava disposat a adreçar algun comentari al seu fill; però en avançar la senyora Weller cap a ell, semblà abandonar aquella intenció, i li digué abruptament «bona nit».

Sam es llevà d’hora l’endemà, i després de compartir un esmorzar apressat, es preparà per tornar a Londres. Amb prou feines havia posat el peu fora de la casa, quan es trobà el seu pare al davant.

—Te’n vas, Sammy? —preguntà el senyor Weller.

—De seguida —respongué Sam.

—Tant de bo poguessis ficar aquell Stiggins dins un sac, i emportar-te’l —digué el senyor Weller.

—Estic avergonyit de vós! —digué Sam acusadorament—. Com és que li permeteu ficar el seu nas vermell al Marquès de Granby?

El senyor Weller pare fità el seu fill amb una mirada sincera, i respongué:

—Perquè sóc un home casat, Sammy, perquè sóc un home casat. Quan siguis un home casat, Sammy, entendràs moltes coses que ara no entens; però si paga la pena aguantar tant per aprendre tan poc, com va dir el noi de l’hospici quan va arribar al final de l’alfabet, és qüestió de gustos. Jo diria més aviat que no.

—Bé —digué Sam—, adéu.

—Adéu, Sammy —respongué el seu pare.

—Només us haig de dir això —digué Sam, aturant-se de cop—, que si jo fos el propietari del Marquès de Granby, i aquell Stiggins vingués a fer torrades al meu bar, li…

—Què? —intervingué el senyor Weller, amb gran inquietud—. Què?

—Li enverinaria el rom amb aigua —digué Sam.

—No! —digué el senyor Weller, estrenyent àvidament la mà del seu fill—. De debò que ho faries, Sammy?

—Sí —respongué Sam—. Al principi no seria massa dur amb ell. El tiraria a la bota d’aigua, i hi posaria la tapa; i si descobrís que era insensible a l’amabilitat, provaria l’altra mena de persuasió.

El vell senyor Weller dedicà una mirada de profunda i inexpressable admiració al seu fill, i, després d’estrènyer-li una vegada més la mà, s’allunyà lentament, donant voltes a les nombroses reflexions a què havia donat peu el seu consell.

Sam el seguí amb la mirada, fins que girà per un revolt de la carretera; i aleshores inicià la seva caminada cap a Londres. Al principi medità sobre les probables conseqüències del seu propi consell, i les possibilitats que el seu pare l’adoptés. Però descartà el tema amb la consoladora reflexió que només el temps ho diria; i aquesta és la reflexió que voldríem deixar al lector.





XXVIII

Un capítol sobre Nadal amb bon humor,

que conté la narració d’un casament i alguns altres passatemps:

que tot i ser, a la seva manera,

tan bons costums com el mateix matrimoni,

no es practiquen tan religiosament

en aquests temps decadents.


Tan animats com les abelles, per no dir tan lleugers com les fades, els quatre pickwickians s’aplegaren el matí del vint-i-dos de desembre, l’any de gràcia en què aquestes aventures fidelment consignades, les seves, van ser concebudes i acomplertes. El Nadal era a tocar, amb tota la seva honestedat afable i cordial; era l’estació de l’hospitalitat, de l’alegria i la franquesa; l’any vell es preparava, com un antic filòsof, per reunir els amics al seu voltant, i enmig del so de banquets i gatzara, morir de manera pacífica i calmada. Alegre i joiosa era l’època; i almenys igual d’alegres i joiosos estaven quatre dels nombrosos cors que esperaven amb els braços oberts la seva arribada.

I certament són nombrosos els cors als quals Nadal porta un breu període de felicitat i gaudi. Quantes famílies, els membres de les quals han quedat dispersats i escampats pertot arreu, a causa de les turbulents lluites de la vida, es reuneixen i es retroben en aquell feliç estat de companyonia i mútua bona voluntat, que és una font de pura i simple delectació, tan incompatible amb els neguits i les tristeses del món, que les creences religioses de les nacions més civilitzades, i les tosques tradicions dels salvatges més rústecs, el compten igualment entre les primeres joies d’una condició futura d’existència, preparada per als benaurats i feliços! Quants vells records, i quantes simpaties abaltides, desperta el temps de Nadal!

Escrivim ara aquestes paraules, a moltes milles de distància del lloc en què, any rere any, trobàvem aquell dia un cercle alegre i joiós. Molts dels cors que aleshores bategaven tan alegrement han deixat de batre; moltes de les mirades que aleshores brillaven tant han deixat de fer-ho; les mans que estrenyíem s’han tornat fredes; els ulls que buscàvem han amagat la seva lluïssor a la tomba; i tanmateix l’antiga casa, l’estança, les veus alegres i les cares somrients, les facècies, les rialles, les circumstàncies més nímies i trivials relacionades amb aquelles trobades felices, ens omplen la ment a cada repetició de les diades, com si l’última vegada hagués estat ahir mateix! Feliç, feliç Nadal, que ens pot tornar a les il·lusions dels nostres dies infantívols; que pot evocar en el vell els plaers de la seva joventut; que pot transportar el mariner i el viatger, travessant milers de milles de distància, a la seva pròpia llar i la seva tranquil·la casa!

Però estem tan ocupats i enfeinats amb les bones qualitats d’aquest sant Nadal, que fem esperar el senyor Pickwick i els seus amics enmig del fred a l’exterior del cotxe de Muggleton, on acaben d’arribar, ben embolcallats amb pardessús, xals i bufandes. Els baguls i les bosses de viatge ja estan carregats, i el senyor Weller i el guarda intenten encabir al portamaletes de davant un enorme bacallà, excessivament gran per a aquest propòsit, disposat en una llarga cistella marró, amb una capa de palla al damunt, i que han deixat per al final, per tal que quedi segur damunt de la mitja dotzena de barrils d’ostres autènticament naturals, tot propietat del senyor Pickwick, i disposat en ordre regular al fons del receptacle. El rostre del senyor Pickwick mostra un interès d’allò més intens quan el senyor Weller i el guarda intenten encaixar el bacallà al portamaletes, primer amb el cap a davant, després la cua, i en acabat de cap per amunt, i llavors de cap per avall, i tot seguit de costat, i finalment de través, estratègies a què l’implacable bacallà es resisteix tenaçment, fins que el guarda accidentalment el colpeja just al mig de la cistella, per la qual cosa desapareix de sobte al portamaletes, i amb ell, el cap i les espatlles del mateix guarda, que, en no comptar amb una cessació tan sobtada de la resistència passiva del bacallà, experimenta un xoc molt inesperat, davant la irresistible diversió de tots els portadors i espectadors. En veure-ho, el senyor Pickwick somriu de molt bon humor, i traient un xíling de la butxaca de l’armilla, convida el guarda, quan aconsegueix sortir del portamaletes, a beure’s a la seva salut un got de conyac amb aigua calent; allò també fa somriure el guarda, i els senyors Snodgrass, Winkle i Tupman s’hi afegeixen. El guarda i el senyor Weller desapareixen durant cinc minuts, molt probablement per anar a buscar el conyac amb aigua calent, perquè se’n sent una olor molt forta quan tornen, el cotxer puja al pescant i el senyor Weller salta al darrere, els pickwickians es posen els abrics al voltant de les cames i els xals per damunt del nas, els ajudants retiren les mantes dels cavalls, el cotxer crida un alegre «Endavant», i se’n van.

Han passat amb estrèpit pels carrers, i saltat per damunt de les pedres, i finalment arriben a camp obert. Les rodes llisquen sobre el terreny dur i glaçat; i els cavalls, iniciant un mig galop en sentir un espetec viu del fuet, avancen per la carretera com si la càrrega que porten —cotxe, passatgers, bacallà, barrils d’ostres i tot plegat— no fossin sinó una ploma als seus talons. Han davallat per un pendent suau, i entren en una plana, tan compacta i eixuta com un bloc sòlid de marbre de dues milles de llargada. Un altre espetec del fuet, i agafen velocitat, amb un galop viu, els cavalls balancejant el cap i fent trontollar l’arnès, com estimulats per la rapidesa del moviment; mentrestant el cotxer, aguantant fuet i regnes amb una mà, es treu el barret amb l’altra, i deixant-lo sobre la falda, treu el mocador i s’eixuga el front, en certa manera perquè té el costum de fer-ho, i en certa manera perquè li agrada mostrar als passatgers que va molt relaxat, i amb quina facilitat es condueix un cotxe de quatre cavalls quan es té tanta pràctica com ell. Després de fer això molt lentament (altrament es perdria bona part de l’efecte), torna el mocador al seu lloc, es posa el barret, s’ajusta els guants, redreça els colzes, fa petar una altra vegada el fuet i endavant, més alegrement que abans.

Unes quantes casetes, escampades a cada banda de la carretera, anuncien l’entrada a alguna ciutat o poble. Les animades notes de la corneta de claus del guarda vibren en l’aire clar i fred, i desperten el vell cavaller de dintre, que, mig abaixant amb compte la finestreta, i traient el cap a l’aire de fora, fa un cop d’ull, torna a tancar i informa l’altre de dintre que faran el canvi de seguida; en sentir-ho el de dintre es desperta, i decideix ajornar la següent becaina fins després de la parada. Una altra vegada la corneta sona vigorosament, i desvetlla la dona i els fills del pagès, que fan una llambregada per la porta de la casa, observen el cotxe fins que gira pel revolt, i llavors s’arrauleixen una vegada més al voltant de les flames de la llar i tiren un altre tió de llenya per quan el pare torni a casa; mentrestant el pare, una milla enllà, acaba d’intercanviar una salutació cordial amb el cotxer, i s’ha girat a esguardar llargament el vehicle que s’allunya.

I ara la corneta toca un aire animat mentre el cotxe trontolla pels carrers mal pavimentats d’una vila rural; el cotxer, desfent la sivella que manté juntes les regnes, es prepara per llançar-les en el moment de parar. El senyor Pickwick treu el cap del coll de l’abric, mira al seu voltant amb gran curiositat; en adonar-se’n, el cotxer informa el senyor Pickwick del nom de la vila, li diu que ahir era dia de mercat, informacions que el senyor Pickwick trasllada als seus companys de viatge; en sentir-ho ells també treuen el cap pel coll de l’abric i miren al seu voltant. El senyor Winkle, que seu en un costat, amb una cama penjant en l’aire, gairebé cau al carrer quan el cotxe gira per una cantonada brusca al costat de la formatgeria i entra a la plaça del mercat; i abans que el senyor Snodgrass, que seu al seu costat, s’hagi recuperat de l’alarma, s’aturen al pati de la posada, on els cavalls de refresc, amb roba a sobre, ja estan esperant. El cotxer deixa les regnes i baixa, i els altres passatgers exteriors també; excepte aquells que no tenen gaire confiança en la seva capacitat per tornar a pujar; aquests resten on són, i piquen de peus contra el cotxe per escalfar-se’ls —mirant, amb ulls de desig i nassos vermells, el foc radiant del bar de la posada, i els branquillons de grèvol amb baies vermelles que adornen la finestra.

El guarda ha lliurat a la botiga del comerciant de gra el paquet de paper marró que ha tret del petit sarró que du a l’espatlla penjant d’una corretja de cuir; ha comprovat que atenguessin bé els cavalls; ha tirat a la vorera la sella que han portat de Londres sobre el sostre del cotxe; ha pres part en la conversa entre el cotxer i el mosso d’estable sobre l’euga grisa que es va ferir la pota de davant el dimarts passat; ell i el senyor Weller ja estan situats al darrere, el cotxer és al davant, el vell cavaller de dintre, que durant tot aquest temps ha tingut la finestra abaixada dues polzades, l’ha tornada a tirar amunt, han retirat la roba dels cavalls i estan tots a punt de marxa, excepte els «dos cavallers robustos», per qui el cotxer pregunta amb certa impaciència. Per això el cotxer, el guarda, Sam Weller, el senyor Winkle, el senyor Snodgrass, tots els mossos d’estable i tots els ociosos, que superen en nombre tots els altres junts, criden els cavallers desapareguts tan fort com poden. Se sent una resposta distant que ve del pati, i el senyor Pickwick i el senyor Tupman arriben corrent, pràcticament sense alè, perquè s’han begut un got de cervesa cadascun, i els dits del senyor Pickwick estan tan balbs que li han calgut cinc minuts ben bons per poder trobar els sis penics per pagar-ho. El cotxer crida un «Au vinga, senyors» d’advertiment, el guarda se’n fa ressò; el vell cavaller de dintre troba extraordinari que la gent baixi quan saben que no hi ha temps per fer-ho; el senyor Pickwick malda per pujar per una banda, el senyor Tupman per l’altra; el senyor Winkle crida «Llestos»; i es posen en marxa. S’apugen els xals, els colls dels abrics es reajusten, la vorera s’acaba, les cases desapareixen; i ja tornen a córrer per la carretera oberta, amb l’aire fresc i clar bufant a la cara, i alegrant-los el cor.

Així fou el viatge del senyor Pickwick i els seus amics amb la diligència de Muggleton, de camí cap a Dingley Dell; i aquella tarda a les tres tots es trobaven, sans i estalvis, palplantats als esglaons del Lleó Blau, després de prendre’s per la carretera prou cervesa i brandi per permetre’ls desafiar la glaçada que encadenava la terra amb els seus grillons de ferro i teixia la seva bella xarxa sobre arbres i tanques. El senyor Pickwick estava atrafegat comptant els barrils d’ostres i supervisant l’exhumació del bacallà, quan sentí que li estiraven suaument els faldons de l’abric. En girar-se, descobrí que l’individu que recorria a aquest sistema per atreure la seva atenció no era altre que el patge favorit del senyor Wardle, més conegut pel lectors d’aquesta història planera amb l’apel·lació del noi gras.

—Aha! —digué el senyor Pickwick.

—Aha! —digué el noi gras.

Mentre ho deia, la seva mirada anava del bacallà als barrils d’ostres, i reia joiosament. Estava més gras que mai.

—Se’t veu tot rosat, jove amic —digué el senyor Pickwick.

—M’he adormit just davant del foc de la taverna —respongué el noi gras, que s’havia escalfat fins adquirir el color d’una marmita nova, durant una becaina d’una hora—. L’amo m’ha enviat amb la carretel·la, per transportar el vostre equipatge fins a la casa. Hauria enviat alguns cavalls de sella, però ha pensat que preferiríeu caminar, fent un dia fred.

—Sí, sí —digué el senyor Pickwick ràpidament, perquè recordava com havien fet gairebé el mateix trajecte en una ocasió prèvia—. Sí, preferiríem caminar. Vine, Sam!

—Senyor —digué el senyor Weller.

—Ajuda el criat del senyor Wardle a posar els paquets al carro, i després puja-hi amb ell. Nosaltres ens posarem a caminar de seguida.

Després de donar aquesta instrucció, i de posar-se d’acord amb el cotxer, el senyor Pickwick i els seus tres amics marxaren per un caminoi a través dels camps, i caminaren enèrgicament, deixant el senyor Weller i el noi gras encarats per primera vegada. Sam mirà el noi gras amb gran astorament, però sense dir ni una paraula; i començà a carregar ràpidament l’equipatge al carro, mentre el noi gras restava en silenci allà al costat, com si trobés molt interessant veure el senyor Weller treballant tot sol.

—Vinga —digué Sam, tirant a dintre l’última bossa de viatge—, ja ho tenim!

—Sí —digué el noi gras, en un to molt satisfet—, ja ho tenim!

—Caram, jove —digué Sam—, ets tot un personatge, de debò!

—Gràcies —digué el noi gras.

—No t’amoïnes per res, oi? —preguntà Sam.

—No pas que jo sàpiga —respongué el noi gras.

—Més aviat hauria cregut, mirant-te, que estaves amoïnat per un afecte no correspost a alguna dona jove —digué Sam.

El noi gras negà amb el cap.

—Doncs —continuà Sam—, estic content de sentir-ho. Alguna vegada beus?

—M’agrada més menjar —respongué el noi.

—Ah —digué Sam—, m’ho hauria d’haver imaginat; però el que vull dir és si t’agradaria una gota d’alguna cosa que escalfi. Però suposo que no tu no tens mai fred, amb tot aquest tou de greix que portes a sobre, oi?

—A vegades —respongué el noi—; i m’agrada una gota d’alguna cosa, si és bona.

—Ah, sí, de veritat? —preguntà Sam—. Vine cap aquí, doncs!

Aviat foren a la cerveseria del Lleó Blau, i el noi gras engolí un got de licor sense ni parpellejar —una proesa que millorà considerablement la bona opinió que en tenia el senyor Weller. Després que el senyor Weller fes un negoci semblant pel seu propi compte, pujaren al carro.

—Saps conduir? —preguntà el noi gras.

—Diria que sí —respongué Sam.

—Té, doncs —digué el noi gras, posant-li les regnes a la mà, i assenyalant un camí—, és tot dret; no et pots pas perdre.

Amb aquestes paraules, el noi gras s’estirà afectuosament al costat del bacallà, i, col·locant-se un barril d’ostres sota el cap com a coixí, s’adormí instantàniament.

—Renoi —digué Sam—, de tots els nois frescos que he conegut mai, aquest jove és el més fresc de tots. Au, desperta’t, jove hidròpic.

Però com que el jove hidròpic no mostrava símptomes de recuperar l’animació, Sam Weller s’assegué davant del carro, i posant en marxa el vell cavall amb una estrebada a la regna, es dirigí a trot curt cap a Manor Farm.

Mentrestant, el senyor Pickwick i els seus amics, després d’activar la sang amb la caminada, seguien alegrement endavant. Els camins estaven durs; l’herba cruixent i glaçada; l’aire tenia una fredor subtil, eixuta, vigoritzant; i el ràpid acostament del crepuscle gris (de color pissarra és un terme millor en temps glacial) els havia fet delir per les comoditats que els esperaven a casa del seu hospitalari amfitrió. Era la mena de tarda que podria induir un parell de senyors grans, en un camp solitari, a treure’s els abrics i jugar a saltar i parar amb lleugeresa de cor i alegria; i creiem fermament que si el senyor Tupman en aquell moment hagués cridat: «Esquen», el senyor Pickwick hauria acceptat l’oferta amb la màxima avidesa.

Tanmateix, el senyor Tupman no s’oferí voluntàriament per a cap funció semblant, i els amics continuaren caminant i conversant alegrement. Quan tombaven cap a un camí que havien de travessar, el so de moltes veus els arribà a les orelles; i abans que haguessin tingut temps de fer cap conjectura sobre a qui pertanyien, es trobaren ben bé al mig del grup que esperava la seva arribada —un fet del qual els pickwickians s’adonaren en primer lloc en sentir el fort «Hurr» que sortí dels llavis del vell Wardle, quan quedaren a la vista.

Primer, hi havia el mateix Wardle, amb un aspecte, si això fos possible, més jovial que mai; després hi havia Bella i el seu fidel Trundle; i, finalment, hi havia Emily i unes vuit o deu dames joves, que havien vingut totes per al casament que havia de tenir lloc l’endemà, i que estaven tan felices i emocionades com solen estar-ne les joves dames en ocasions tan transcendentals; i, amb els seus jocs i rialles, estaven sembrant l’alarma per camps i camins.

La cerimònia de presentació, en aquelles circumstàncies, va tenir lloc molt aviat, o hauríem de dir més aviat que la presentació aviat estigué acabada, sense gens de cerimònia. Al cap de dos minuts, el senyor Pickwick bromejava amb les joves dames, que no volien passar una tanca per damunt de l’escala mentre ell mirés —o que, tenint uns peus bonics i uns turmells impecables, preferien restar a l’esglaó del capdamunt durant si fa no fa cinc minuts, declarant que estaven massa espantades per moure’s— amb tanta tranquil·litat i absència de reserva o cohibició, com si les hagués conegut de tota la vida. És digne de comentari, també, que el senyor Snodgrass oferí a Emily molta més ajuda del que els purs horrors de l’escala (tot i que feia ben bé tres peus d’alçada, i només tenia un parell de pedres fent de passera) semblava exigir; mentre que una jove d’ulls negres amb unes botes molt boniques, amb pell al voltant de l’obertura, fou observada xisclant molt fort quan el senyor Winkle s’oferí per ajudar-la a saltar.

Tot això era molt acollidor i agradable. I quan les dificultats de l’escala quedaren finalment superades, i una vegada més entraren a camp obert, el vell Wardle informà el senyor Pickwick que havien anat tots plegats a inspeccionar els mobles i accessoris de la casa on la jove parella viurien de llogaters, després de les festes de Nadal; en sentir-ho Bella i Trundle enrogiren, tan vermells com el noi gras després del foc de la taverna; i la jove dama amb ulls negres i pell al voltant de les botes xiuxiuejà alguna cosa a l’orella d’Emily, i tot seguit va fer un cop d’ull maliciós al senyor Snodgrass; Emily respongué que era una ximpleta, però malgrat tot es tornà molt vermella; i el senyor Snodgrass, que era tan púdic com són generalment tots els grans genis, sentí que el carmesí se li enfilava fins a la coroneta del cap, i desitjà ferventment, en el més profund del seu cor, que la jove dama esmentada, amb els ulls negres, la seva murrieria i les botes amb pell al voltant de l’obertura, tot plegat se n’anés confortablement al comtat veí.

Però si estaven sociables i feliços a l’exterior de la casa, quina fou la calidesa i la cordialitat de la seva recepció quan arribaren a la granja! Els mateixos criats somreien de plaer en veure el senyor Pickwick; i Emma dedicà una mirada de reconeixement mig melindrosa, mig descarada, i del tot preciosa, al senyor Tupman, que hauria bastat per fer que l’estàtua de Bonaparte del passadís obrís els braços i l’envoltés amb ells.

La vella dama estava asseguda amb la dignitat de sempre al saló del davant, però estava força enfadada, i, en conseqüència, d’allò més sorda. Ella mai no sortia, i com moltíssimes altres velles dames de la mateixa estampa, solia considerar un acte de traïció domèstica que algú altre es prengués la llibertat de fer el que ella no podia. Així doncs, la benaventurada seia tan tibada com podia, a la seva gran cadira, i semblava tan furiosa com podia arribar a estar —i això al capdavall era benevolent.

—Mare —digué Wardle—, el senyor Pickwick. El recordeu?

—Tant se val —respongué la vella dama, amb gran dignitat—. No importuneu el senyor Pickwick per una vella com jo. Ja no importo a ningú, i és ben natural que sigui així. —La vella dama brandà el cap i s’allisà el vestit de seda de color lavanda amb mans tremoloses.

—Au, au, senyora —digué el senyor Pickwick—, no puc deixar que desaireu d’aquesta manera un vell amic. He vingut expressament per tenir una llarga conversa, i tornar a fer parella al bridge; i ensenyarem a aquests nois i noies com es balla un minuet, abans que envelleixin quaranta-vuit hores més.

La vella dama cedia ràpidament, però no li agradava fer-ho de cop; i tan sols digué:

—Ah! No el sento!

—Ximpleries, mare —digué Wardle—. Au, au, no estigueu enfadada, ara m’agradeu. Recordeu-vos de Bella; vinga, heu de mantenir amunt el seu estat d’ànim, pobra noia.

La bona dama ho sentí, perquè el seu llavi s’estremí quan el fill ho digué. Però l’edat té petites flaqueses que afecten el temperament, i encara no estava del tot convençuda. Així doncs, s’allisà una altra vegada el vestit de color lavanda, i girant-se cap al senyor Pickwick digué:

—Ah, senyor Pickwick, els joves eren molt diferents, quan jo era una noia.

—Sens dubte, senyora —féu el senyor Pickwick—, i aquesta és la raó per la qual voldria treure molt profit dels pocs que tenen rastres de la vella estirp. —I dient això, el senyor Pickwick estirà suaument Bella cap a ell, i fent-li un petó al front, li pregà que s’assegués en un petit tamboret als peus de la seva àvia. Tant si l’expressió del rostre de la noia, quan l’alçava cap a la cara de la vella dama, evocà una idea dels vells temps, com si a la vella dama la va commoure el tarannà afectuós del senyor Pickwick, o per la causa que fos, la dona s’estovà; es llançà al coll de la néta i tot el malhumor s’evaporà amb un doll de llàgrimes silencioses.

Aquella nit formaren un grup feliç. Tranquil·les i solemnes foren la vintena de partides de bridge en què el senyor Pickwick i la vella dama jugaren de parella; tumultuosa era la hilaritat de la taula rodona. Molta estona després que les dames s’haguessin retirat, el vi vell calent, ben carregat de brandi i espècies, donà voltes i voltes i més voltes; i profund fou el son i agradables els somnis que seguiren. És un fet a destacar que els del senyor Snodgrass feien constant referència a Emily Wardle; i que la principal figura en les visions del senyor Winkle era una jove senyora amb ulls negres, un somriure maliciós i un parell de botes singularment boniques amb pell al voltant de l’obertura.

El senyor Pickwick fou despertat a primera hora del matí per una remor de veus i un trepig de passes, que bastaven per desvetllar fins i tot el noi gras del seu son profund. S’incorporà al llit i escoltà. Les criades i visitants femenines corrien constantment amunt i avall; i hi havia tantes demandes d’aigua calenta, tantes protestes repetides demanant agulles i fil, i tantes súpliques mig reprimides d’«Au, vine a cordar-me, així m’agrada», que el senyor Pickwick en la seva innocència començà a imaginar que devia haver passat alguna cosa terrible —però aleshores s’eixoriví i recordà el casament. Com que l’ocasió era important, es vestí amb una cura peculiar i baixà a la sala d’esmorzar.

Allí eren totes les criades amb un uniforme nou de trinca de mussolina rosa amb llaços blancs a la còfia, corrent per la casa en un estat de nerviosisme i agitació que seria impossible descriure. La vella dama anava vestida amb un vestit de brocat, que no havia vist la llum durant vint anys, fent l’excepció dels raigs que s’havien esmunyit d’amagatotis per les escletxes de la capsa on havia reposat durant tot aquest temps. El senyor Trundle estava de molt bon humor, però també una mica nerviós. El cordial propietari provava de semblar molt alegre i despreocupat, però fallava estrepitosament en l’intent. Totes les noies estaven enllagrimades, vestides amb mussolina blanca, excepte un grup selecte de dues o tres, que tenien l’honor de poder veure en privat la núvia i les dames d’honor, a dalt. Tots els pickwickians anaven de vint-i-un botó; i hi havia un xivarri aterridor a la gespa de davant de la casa, ocasionat per tots els homes, nois i jovencells vinculats a la granja, cadascun dels quals portava un llaç blanc al trau, i tots victorejaven amb totes les seves forces; qui els incitava a fer-ho, i els estimulava amb el precepte i l’exemple era el senyor Samuel Weller, que ja havia aconseguit fer-se enormement popular, i es trobava tan com a casa com si hagués nascut en aquella terra.

Una boda és un tema que dóna llicència per bromejar-hi, però comptat i debatut no és cosa de broma —parlem simplement de la cerimònia, i volem deixar ben clar que no ens permetem cap sarcasme amagat sobre la vida de casats. Barrejat amb el plaer i la joia de l’ocasió, hi ha les moltes recances de marxar de casa, les llàgrimes de la separació entre pares i fills, la consciència de deixar els amics més estimats i amables de la porció més feliç de la vida humana, per enfrontar-se a les ànsies i maldecaps amb altres a qui encara no hem provat i coneixem pocs sentiments naturals que no voldríem que entelessin d’aflicció aquest capítol amb la seva descripció, i que encara ens sabria més greu que algú suposés que en fem mofa.

Permeteu-nos dir breument, doncs, que la cerimònia fou realitzada pel vell clergue, a l’església parroquial de Dingley Dell, i que el nom del senyor Pickwick figura en el registre que encara se’n conserva a la sagristia; que la jove dama d’ulls negres signà amb una mà molt insegura i vacil·lant; que la signatura d’Emily, com la de l’altra dama d’honor, és gairebé il·legible; que tot transcorregué de manera admirable; que les joves dames en general ho trobaren molt menys espantós del que havien esperat; i que, tot i que la propietària dels ulls negres i el somriure maliciós informà el senyor Wardle que estava segura que mai podria sotmetre’s a res tan terrible, tenim les millors raons per pensar que s’equivocava. A tot això podem afegir que el senyor Pickwick fou el primer de saludar la núvia, i que en fer-ho, li passà pel coll un esplèndid rellotge d’or amb cadena, que cap ull de mortal a part dels del joier havia contemplat mai abans. En acabat, la campana de l’antiga església sonà tan alegrement com podia i tots tornaren per esmorzar.

—On van els pastissos de carn picada, jove menjador d’opi? —preguntà el senyor Weller al noi gras, mentre ajudava a disposar els aliments que no havien arranjat la nit anterior.

El noi gras assenyalà la destinació dels pastissos.

—Molt bé —digué Sam—, posa-hi una mica de grèvol a dintre. L’altre plat de davant. Així; ara sembla tot al seu lloc, com va dir el pare quan va tallar-li el cap al seu fill petit, per curar-lo de mirar guenyo.

Mentre el senyor Weller feia la comparació, reculà una passa o dues, per veure’n bé l’efecte, i examinà els preparatius amb la màxima satisfacció.

—Wardle —digué el senyor Pickwick, gairebé tan aviat com estigueren tots asseguts—, una copa de vi en honor d’aquesta feliç ocasió!

—Estaré encantat, fill meu —digué Wardle—. Joe… coi de nano, ha quedat adormit.

—No, senyor —respongué el noi gras, aixecant-se d’un racó distant, on, com el patró dels nois grassos, l’immortal Horner, havia estat devorant un pastís de Nadal, tot i que no pas amb la frescor i la lentitud que caracteritzava les accions d’aquell jove cavaller.

—Omple la copa del senyor Pickwick.

—Sí, senyor.

El noi gras omplí la copa del senyor Pickwick i després es retirà darrere de la cadira del seu amo, des d’on observà l’activitat dels ganivets i les forquilles, i el moviment del menjar escollit, dels plats cap a les boques dels presents, amb una mena d’alegria fosca i llòbrega que resultava d’allò més solemne.

—Que Déu et beneeixi, amic! —digué el senyor Pickwick.

—I a tu també, fill meu —respongué Wardle; i brindaren sincerament l’un amb l’altre.

—Senyora Wardle —digué el senyor Pickwick—, els vells hem de beure junts una copa de vi, en honor d’aquest joiós esdeveniment.

La vella dama es trobava just aleshores en un estat de gran magnificència, perquè estava asseguda al cap de taula, amb el vestit de brocat, amb la seva néta acabada de casar a una banda i el senyor Pickwick a l’altra, per tallar la carn. El senyor Pickwick no havia parlat en un to gaire alt, però ella l’entengué de seguida, i begué tota una copa de vi desitjant-li llarga vida i felicitat; després la respectable senyora encetà un minuciós i detallat relat sobre el seu propi casament, amb una dissertació sobre la moda de portar sabates de taló alt i alguns detalls sobre la vida i aventures de la bella Lady Tollimglower, morta; a cada moment la mateixa vella dama reia de tot cor, i també ho feien les joves dames, perquè es preguntaven entre elles de què carai parlava l’àvia. Quan elles reien, la vella dama reia deu vegades més a gust, i deia que aquestes sempre s’havien considerat històries magnífiques, la qual cosa les feia riure a totes una altra vegada i posaven la vella dama d’un humor excel·lent. Llavors tallaren el pastís, i el repartiren per tot el cercle; les noies joves se’n reservaven trossos per posar-los sota el coixí i somiar en els seus futurs marits; i això ocasionà molts rubors i rialles.

—Senyor Miller —digué el senyor Pickwick a la seva vella coneixença, el cavaller cap quadrat—, una copa de vi?

—Amb gran satisfacció, senyor Pickwick —respongué solemnement el cavaller cap quadrat.

—M’hi accepteu? —digué el benevolent clergue.

—I a mi —intervingué la seva dona.

—I a mi, i a mi —digueren un parell de parents pobres del capdavall de la taula, que havien menjat i begut copiosament, i reien per tot.

El senyor Pickwick expressà la seva profunda satisfacció per cada suggeriment addicional; i els seus ulls resplendien d’hilaritat i alegria.

—Dames i cavallers —digué, aixecant-se de cop i volta.

—Escolteu, escolteu! Escolteu, escolteu! Escolteu, escolteu! —exclamava el senyor Weller, amb l’excitació dels seus sentiments.

—Feu venir tots els criats —cridà el vell Wardle, intervenint per impedir el reny públic que indubtablement el senyor Weller hauria rebut altrament del seu amo—. Doneu-los una copa de vi a cadascun per beure amb el brindis. Vinga, Pickwick.

Enmig del silenci dels presents, el xiuxiueig de les criades i la incòmoda torbació dels homes, el senyor Pickwick continuà:

—Dames i cavallers… no, no penso dir dames i cavallers, us tractaré d’amics, els meus estimats amics, si les dames em permeten prendre’m una llibertat tan gran…

Aquí el senyor Pickwick fou interromput per les dames amb enormes aplaudiments, dels quals es feren ressò els cavallers, mentre la propietària dels ulls negres manifestava clarament que podria fer un petó a aquell estimat senyor Pickwick. En sentir-ho el senyor Winkle preguntà galantment si no es podria fer per delegació: a la qual cosa la jove dama d’ulls negres respongué «Aneu-vos-en», i acompanyà la petició amb una mirada que deia ben a les clares «si podeu».

—Estimats amics —continuà el senyor Pickwick—, vull proposar un brindis a la salut de la núvia i el nuvi… que Déu els beneeixi (aclamacions i llàgrimes). Del meu jove amic, Trundle, crec que és un individu excel·lent i varonil; i de la seva dona sé que és una noia molt simpàtica i bonica, ben qualificada per transferir a una altra esfera d’acció la felicitat que durant vint anys ha escampat al seu voltant, a casa del seu pare. —En aquest punt, el noi gras prorrompé en uns estentoris somiqueigs i el senyor Weller l’estirà pel coll de la jaqueta—. Voldria… —afegí el senyor Pickwick— voldria ser prou jove per ser el marit de la seva germana (aclamacions), però, a falta d’això, sóc feliç de ser prou gran per ser el seu pare; perquè així, no sospitaran de cap propòsit latent quan digui, que els admiro, respecto i estimo a tots dos (aclamacions i sanglots). El pare de la núvia, el nostre bon amic d’allà, és una persona noble, i estic orgullós de coneixe’l (grans crits). És un home bondadós, excel·lent, d’esperit independent, amb un cor magnífic, hospitalari, generós (crits d’entusiasme dels parents pobres a tots els adjectius; i especialment els dos últims). Que la seva filla pugui gaudir de tota la felicitat, és el desig que ell pot tenir; i que de la contemplació de la seva felicitat ell pugui extreure tota la gratificació de cor i la pau d’esperit que ell mereix tant, és, n’estic convençut, el nostre desig compartit. Així doncs, beguem a la seva salut, i desitgem-los llarga vida, i totes les benediccions!

El senyor Pickwick acabà enmig d’un remolí d’aclamacions; una vegada més sortien dels pulmons dels figurants que, sota comandament del senyor Weller, treballaven de manera activa i eficient. El senyor Wardle proposà un brindis pel senyor Pickwick; el senyor Pickwick proposà un brindis per la vella dama. El senyor Snodgrass proposà un brindis pel senyor Wardle; el senyor Wardle proposà un brindis pel senyor Snodgrass. Un dels parents pobres proposà un brindis pel senyor Tupman, i l’altre parent pobre en proposà un pel senyor Winkle; tot era felicitat i gatzara, fins que la misteriosa desaparició de tots dos parents pobres sota la taula, advertí el grup que era hora de plegar.

A l’hora de sopar es tornaren a trobar, després d’una caminada de vint-i-cinc milles, empresa pels homes a recomanació de Wardle, per desempallegar-se dels efectes del vi d’esmorzar. Els parents pobres havien restat tot el dia al llit, amb vistes al mateix feliç propòsit, però, com que no se n’havien sortit, ho deixaren córrer allà. El senyor Weller mantenia els criats en un estat de perpètua hilaritat; i el noi gras dividia el seu temps en petits períodes alterns de menjar i dormir.

El sopar fou tan divertit com l’esmorzar, i igual de sorollós, sense les llàgrimes. Arribaren les postres i alguns brindis més. Llavors vingué el te i el cafè; i tot seguit, el ball.

La sala d’estar principal de Manor Farm era una estança llarga, amb panys de paret foscos i una alta llar de foc, amb una espaiosa xemeneia, per la qual es podria haver fet passar un dels nous cabriolés patentats, amb rodes i tot. A l’extrem superior de la sala, asseguts en un ombrívol emparrat de grèvol i semprevives hi havia els dos millors violinistes, i l’única arpa, de tot Muggleton. En tota mena de nínxols, i tota mena de lleixes, hi havia antics candelers de plata massissos, amb quatre braços cadascun. La catifa estava estesa, les espelmes cremaven radiants, el foc resplendia i crepitava a la llar, i veus alegres i rialles despreocupades ressonaven per la sala. Si algunes de les antigues camperoles angleses s’haguessin convertit en fades en morir, era just el lloc on haurien celebrat les seves disbauxes.

Si alguna cosa podia haver augmentat l’interès d’aquesta agradable escena, hauria estat el fet extraordinari que el senyor Pickwick aparegués sense les seves polaines, per primera vegada en el record dels seus amics més vells.

—Teniu intenció de ballar? —preguntà Wardle.

—I tant que sí —respongué el senyor Pickwick—. No veieu que vaig vestit amb aquest propòsit? —El senyor Pickwick cridà l’atenció sobre les seves mitges de seda clapejades, i dels seus escarpins elegantment cordats.

—Vós amb mitges de seda! —exclamà el senyor Tupman amb aire burleta.

—I per què no, senyor… per què no? —digué el senyor Pickwick, girant-se cap ell molt encès.

—Ah, naturalment no hi ha cap raó per la qual no n’haguéssiu de portar —contestà el senyor Tupman.

—Imagino que no, senyor… imagino que no —féu el senyor Pickwick, en un to molt peremptori.

El senyor Tupman havia contemplat la possibilitat d’esclafir una rialla, però s’adonà que la qüestió era seriosa; així doncs adoptà un aire greu i digué que tenien un disseny preciós.

—Això espero —digué el senyor Pickwick, fixant els ulls en el seu amic—. No veieu res extrordinari en les mitges, com a mitges, confio, senyor.

—Esclar que no. Ah, de cap manera —respongué el senyor Tupman. Se’n va anar cap a una altra banda; i el rostre del senyor Pickwick tornà a assumir la seva expressió benigna de sempre.

—Estem tots a punt, crec —digué el senyor Pickwick, que estava situat amb la vella dama al començament del ball, i ja havia fet quatre falsos intents, en la seva excessiva ànsia per començar.

—Aleshores comenceu de seguida —digué Wardle—. Ja!

Els dos violins i l’arpa havien encetat la tonada, i el senyor Pickwick ja anava de bracet en bracet quan tothom picà de mans i cridaren: «Pareu, pareu».

—Què passa? —digué el senyor Pickwick, que només se n’adonà quan els violins i l’arpa deixaren de tocar, i no el podria haver aturat cap altre poder terrenal, encara que la casa hagués estat en flames.

—On és Arabella Allen? —exclamaren una dotzena de veus.

—I Winkle? —afegí el senyor Tupman.

—Som aquí! —exclamà aquell cavaller, sortint amb la seva bonica companya del racó; en fer-ho, hauria estat difícil dir qui tenia la cara més vermella, ell o la jove dama d’ulls negres.

—Que estrany, Winkle —digué el senyor Pickwick, bastant malhumorat—, que no fóssiu abans al vostre lloc.

—Gens estrany —digué el senyor Winkle.

—Bé —féu el senyor Pickwick, amb un somriure molt expressiu, quan els seus ulls s’aturaren en Arabella—, fet i fet jo tampoc ho trobo gens estrany.

Però no hi havia temps per pensar-hi més, perquè els violins i l’arpa s’hi posaren seriosament. El senyor Pickwick s’allunyà, de bracet en bracet, fins al final de la sala, i pràcticament fins a dintre de la llar, i de tornada una altra vegada cap a la porta, voltes i més voltes amb la parella, fort cop de peu a terra i a punt per a la següent parella; tornar-hi una altra vegada, tota la figura una vegada més, un altre cop de peu per marcar el ritme i següent parella, i la següent, i la següent una altra vegada, amb més ganes que mai; finalment, després d’arribar al capdavall de la dansa, i catorze parelles després que la vella dama s’hagués retirat en un estat d’extenuació i l’esposa del clergue hagués ocupat el seu lloc, aquell cavaller, quan els seus esforços ja no eren gens necessaris, continuava en el seu lloc ballant sense parar, per mantenir el ritme de la música, somrient contínuament a la seva parella amb un posat d’amabilitat que desafiava qualsevol intent de descripció.

Molt abans que el senyor Pickwick estigués cansat de ballar, els nuvis s’havien retirat de l’escena. Van fer un esplèndid sopar a baix, tanmateix, i després una llarga asseguda; i quan el senyor Pickwick es despertà, l’endemà al matí tard, tenia un record confús d’haver convidat, per separat i confidencialment, unes quaranta-cinc persones a sopar amb ell al George i el Voltor, la primera vegada que anessin a Londres; el senyor Pickwick ho considerà amb raó una indicació ben segura que la nit anterior havia fet alguna cosa més que exercici.

—I així aquesta nit la vostra família fa jocs a la cuina, eh, estimada? —preguntà Sam a Emma.

—Sí, senyor Weller —respongué Emma—; sempre en fem per la nit de Nadal. L’amo no voldria passar-ho per alt per cap motiu.

—El vostre amo en sap molt, de festes —digué el senyor Weller—; Mai no he vist un home tan assenyat com ell, ni un cavaller tan autèntic.

—Ah, sí que ho és! —digué el noi gras, afegint-se a la conversa—. Cria uns porcs preciosos! —El jove gras mirà de cua d’ull el senyor Weller amb aire semicaníbal, en pensar en els cuixots rostits amb salsa.

—Ah, finalment t’has despertat, eh? —digué Sam.

El noi gras assentí.

—Et diré el que et passarà, jove boa constrictora —digué el senyor Weller solemnement—; si no dorms una mica menys, i fas una mica més d’exercici, quan siguis un home estaràs exposat a la mateixa mena d’inconvenient personal que el vell cavaller que duia una trena.

—Què li van fer? —preguntà el noi gras, amb una veu vacil·lant.

—Ja t’ho explicaré —respongué el senyor Weller—; va ser un dels casos més grossos que s’han conegut mai; era tan gras, que no s’havia vist les seves pròpies sabates en quaranta-cinc anys.

—Caram! —exclamà Emma.

—No, de veritat que no —digué el senyor Weller—; i si li haguessin posat una reproducció exacta de les seves pròpies cames davant d’ell a la taula de sopar, no les hauria conegudes. Doncs bé, sempre caminava cap a la seva oficina amb una cadena de rellotge d’or molt bonica, penjant aproximadament a un peu i un quart, i un rellotge d’or al butxacó que valia… em fa por dir quant, però tant com pugui valdre un rellotge… un estri gran, pesant, rodó, tan voluminós com a rellotge, com ell ho era com a home, i amb una esfera gran en proporció. «Valdria més que no portessis aquest rellotge», deien els seus amics, «te’l robaran algun dia», deien. «Voleu dir?», diu ell. «Sí, te’l prendran», ells. «Doncs», diu ell, «ja m’agradaria veure el lladre capaç d’arrencar aquest rellotge, perquè amb prou feines puc jo, de tan ben subjectat», diu ell, «i cada vegada que vull saber quina hora és, em veig obligat a mirar a les fleques», diu ell. Semblava que s’havia de petar de riure, i torna a posar-se a caminar amb el cap i la cua empolvorats, i se’n va Strand avall amb la cadena penjant més que mai, i el gran rellotge rodó gairebé estripant-li els folres. No hi havia cap lladregot en tot Londres que no hagués fet una estirada a aquella cadena, però la cadena mai no es trencava, i el rellotge no sortia mai, i així aviat es cansaven d’arrossegar un vell tan pesant per la vorera, i ell se n’anava a casa i reia fins que la trena vibrava com el pèndol d’un rellotge holandès. Finalment, un dia el vell passejava i veu venir un lladregot que coneixia de vista, de bracet amb un nen amb un cap molt gran. «Ara ens divertirem», es diu el vell, «ho tornaran a provar, però no se’n sortiran». Així doncs comença a riure amb ganes, quan, de sobte, el nen deixa anar el braç del lladregot, i es llança de cap contra l’estómac del vell, i per un moment el fa doblegar de mal. «Assassins!», diu el vell. «Entesos, senyor», diu el lladregot, murmurant-li a l’orella. I quan es torna a posar dret, el rellotge i la cadena havien desaparegut, i el que és pitjor que això, la digestió del vell sempre més li va donar problemes, fins a l’últim dia de la seva vida; per tant vigila, jove, i no et posis massa gras.

Quan el senyor Weller va concloure aquest conte moral, que semblà afectar molt el noi gras, tots tres es dirigiren cap a la gran cuina, on la família a hores d’ara ja s’havia reunit, segons el costum anual per la nit de Nadal, observat pels avantpassats del vell Wardle des de temps immemorial.

Del mig del sostre d’aquesta cuina, el vell Wardle acabava de penjar, amb les seves pròpies mans, una enorme branca de vesc, i aquesta mateixa branca de vesc donà peu tot seguit a una escena de lluita i confusió general d’allò més plaent; enmig de la qual, el senyor Pickwick, amb una galanteria que hauria fet honor a un descendent de la mateixa Lady Tollimglower, agafà la vella dama de la mà, la dugué sota la branca mística i la besà amb tota la cortesia i el decòrum. La vella dama se sotmeté a aquesta mostra de cortesia pràctica amb tota la dignitat que esqueia a una solemnitat tan important i seriosa, però les dames més joves, com que no estaven tan imbuïdes de veneració supersticiosa per aquell costum, o imaginant que el valor d’un bes queda molt realçat si costa una mica d’obtenir, xisclaven i es debatien, i corrien cap als racons, amenaçaven i protestaven, i feien de tot menys sortir de l’estança, fins que alguns dels cavallers menys aventurats estaven a punt de desistir, i aleshores de seguida trobaren que era inútil resistir-se més, i es resignaren a ser besades de bon grat. El senyor Winkle besà la jove dama d’ulls negres, el senyor Snodgrass besà Emily i el senyor Weller, sense gaires miraments de si eren sota el vesc o no, besà Emma i les altres criades, senzillament a mesura que les enxampava. Pel que fa als parents pobres, besaven tothom, sense exceptuar ni tan sols les joves visitants més lletges, que, enmig de la seva exagerada confusió, van córrer just sota el vesc tan aviat com el penjaren, sense saber-ho! Wardle restava d’esquena al foc, observant tota l’escena amb la màxima satisfacció; i el noi gras aprofità l’oportunitat per apropiar-se per al seu ús personal, i per devorar sumàriament, un pastís de carn picada particularment deliciós, que algú altre havia reservat amb compte.

Ara els xiscles havien minvat, les cares estaven enceses, els rínxols embullats, i el senyor Pickwick, després de besar la vella dama tal com abans s’ha explicat, era dret sota el vesc, mirant amb un rostre molt satisfet tot el que passava al seu voltant, quan la jove dama d’ulls negres, després d’un breu xiuxiueig amb les altres joves, sortí disparada cap endavant, i, posant el braç al voltant del coll del senyor Pickwick, el besà afectuosament a la galta esquerra; i abans que el senyor Pickwick sabés clarament què passava, totes l’envoltaren i el besaren.

Era agradable veure el senyor Pickwick al centre del grup, ara estirat cap aquí, després cap allà, primer besat a la barbeta, després al nas i després a les ulleres, i sentir les riallades que s’alçaven per totes bandes; però encara fou més agradable veure el senyor Pickwick, encegat poc després amb un mocador de seda, xocant contra la paret, ficant-se pels racons i passant per tots els misteris del joc de la gallineta cega, assaborint al màxim el joc, fins que finalment atrapà un dels parents pobres i llavors hagué d’escapolir-se ell del que portava el mocador als ulls, cosa que feia amb una lleugeresa i agilitat que provocaren l’admiració i els aplaudiment de tots els espectadors. Els parents pobres enxampaven aquells a qui creien que els agradaria, i, quan el joc flaquejà, s’enxamparen entre ells. Quan tots es cansaren de jugar a la gallineta cega, feren el joc popular de treure amb els dits panses d’un brandi en flames, i quan ja hi havia prou dits socarrimats, i totes les panses havien desaparegut, s’assegueren al costat de l’enorme foc de troncs per a un sopar copiós, i un enorme bol de cervesa amb fruites i espècies, una mica més petit que una perola corrent de bugaderia, on les pomes calentes xiulaven i bombollejaven amb un aspecte tan exquisit i un so tan alegre, que resultaven perfectament irresistibles.

—Això —digué el senyor Pickwick, mirant al seu voltant—, això és, certament, benestar.

—El nostre costum invariable —respongué el senyor Wardle—. Tothom s’asseu amb nosaltres per la nit de Nadal, tal com ara els veieu… criats i tot; i aquí esperem, fins que el rellotge toca les dotze, per rebre el Nadal, i matar el temps amb jocs de penyores i històries antigues. Trundle, fill meu, atieu el foc.

Una miríada d’espurnes brillants volaren en remoure els troncs. Les flames d’un vermell intens escampaven una lluïssor que penetrava en els racons més allunyats de l’estança, i tenyia alegrement totes les cares.

—Vinga —digué Wardle—, una cançó… una cançó de Nadal! Us en cantaré una, a falta d’una de millor.

—Bravo! —digué el senyor Pickwick.

—Ompliu —exclamà Wardle—. Passaran dues hores ben bones abans que vegeu el fons del bol a través del color intens de la cervesa; ompliu els gots de tothom, i anem per la cançó.

Dient això, l’alegre vell, amb veu enèrgica i sonora, començà a cantar sense més preàmbuls:

UNA NADALA


No vull primavera, amb sa fal·lera

per fer volar flors i borrons.

Amb pluja traïdora, fa que els adora

però escampa amb el vent dels matins.

Com elf inconstant, d’humor canviant,

tan aviat mostra un somrís,

com, amb cara aïrada, d’una ventada

panseix els més joves botons.




Que el sol d’estiu vagi fent la viu-viu,

cercar-lo a mi no se m’acut;

ric de veritat si el veig entelat

i tant se val si està sorrut!

Perquè és la follia sa gran aimia

més disfruta com més ardor;

l’amor intens a durar no és propens,

com saben molts amb gran dolor.




Una nit de tardor, la lluïssor

de la lluna dolça i tranquil·la,

és molt més suau, molt més em complau,

que el sol roig de l’ample migdia.

Però tinc recança quan veig com s’ajaça

cada fulla al terra on cau;

per molta bellesa en l’aire suspesa

a mi la tardor no m’escau.




Una nadala ma veu us regala

canto a la cervesa com cal;

la gerra plena, cridant a balquena,

feu tres visques pel vell Nadal!

Amb gran tabola farem xerinola

el seu cor joiós alegrem,

i no es pot parar fins tot acabar,

després el comiat prendrem.




Amb orgull clar, no prova d’amagar

cicatrius del temps inclement;

no el desmereixen, car també en pateixen

les galtes dels braus mariners.

Deixeu-me cantar, que han de ressonar

de la casa tots els maons

sigues benvingut, vell hivern barbut,

el Rei de les estacions!



Aquesta cançó rebé un tumultuós aplaudiment —perquè amics i subordinats formen un públic magnífic— i els parents pobres, especialment, estaven absolutament extasiats. Tornaren a omplir el foc, i la cervesa tornà a circular.

—Com neva! —digué un dels homes, en to baix.

—Neva? —preguntà Wardle.

—Fa una nit rigorosa i freda, senyor —respongué l’home—; i s’ha aixecat vent, que l’empeny pels camps, com un núvol blanc i espès.

—Què diu Jem? —preguntà la vella—. No passa pas res, oi?

—No, no, mare —respongué Wardle—; diu que fa una bona nevada, i un vent que talla. Me n’hauria d’haver adonat, per la manera que retruny a la xemeneia.

—Ah! —digué la vella dama—. Feia el mateix vent, i queia una nevada semblant, molts anys enrere, recordo… exactament cinc anys abans que el teu pobre pare morís. Era la nit de Nadal, també; i recordo que aquella mateixa nit ens va explicar la història sobre els follets que es van endur el vell Gabriel Grub.

—La història sobre què? —digué el senyor Pickwick.

—Ah, res, res —respongué Wardle—. Sobre un vell sagristà, que la bona gent de per aquests verals s’imagina que se’l van emportar els follets.

—Que s’imagina! —exclamà la vella dama—. Hi ha algun atrevit que no hi cregui? Que s’imagina! No has sentit d’ençà que eres una criatura, que se’l van endur els follets, i no saps que va ser així?

—Molt bé, mare, va ser així, si vols —digué Wardle rient—. Se’l van endur els follets, Pickwick; i ja som al cap del carrer.

—No, no —féu el senyor Pickwick—, això no queda així, us ho asseguro; perquè haig de sentir el com, i el per què, i tot plegat.

Wardle somrigué, mentre tots els caps s’inclinaven per escoltar, i servint-se una ració generosa de cervesa, féu un senyal de brindis al senyor Pickwick, i començà tal com segueix…

Però benaventurat sigui el nostre cor editorial, en quin llarg capítol ens hem embrancat! Havíem oblidat completament totes les mesquines restriccions dels capítols, ho declarem solemnement. Així doncs vet aquí que donem al follet un bon començament en un de nou. Sisplau, dames i cavallers, un escenari net i cap favor per als follets.





XXIX

Història dels follets que es van endur un sacristà.


»A la ciutat d’una antiga abadia, per aquesta part del país, fa molt, molt temps —tant temps, que la història deu ser certa, perquè els nostres besavis hi creien sense reserves— oficiava com a sagristà i enterramorts al cementiri un tal Gabriel Grub. De cap manera es pot concloure que, perquè un home sigui un sagristà, i constantment envoltat pels emblemes de la mortalitat, hagi de ser un home taciturn i malenconiós; els vostres enterramorts són la gent més alegre del món; i jo una vegada vaig tenir l’honor de fer amistat amb un que es guanyava les garrofes plorant als funerals i que, en la vida privada, i fora de servei, era un home ben còmic i bromista que cantava cançons de gresca, sense que li fallés mai la memòria, o buidava un bon got sense aturar-se a respirar. Però malgrat aquests precedents del contrari, Gabriel Grub era un tipus malhumorós, intractable, sorrut —un home taciturn i solitari, que no s’ajuntava amb ningú llevat d’ell mateix i una vella ampolla de vim que li encaixava a la butxaca gran i fonda de l’armilla, i que mirava totes les cares alegres, quan li passaven pel costat, amb una mirada tan pregona de malvolença i malhumor, que resultava difícil d’aguantar sense sentir-te una mica pitjor.

»Una mica abans del crepuscle, una nit de Nadal, Gabriel es carregà a l’espatlla la pala, encengué la llanterna i es dirigí cap al vell cementiri; perquè tenia una tomba per acabar abans de l’endemà al matí, i, sentint-se amb un ànim molt baix, pensà que podria animar-se, potser, si enllestia la feina de seguida. Mentre anava per l’antic carrer, veié la llum alegre de les flames resplendint a través dels vells marcs de les finestres, i sentí les fortes rialles i els crits alegres dels que hi estaven reunits al voltant; advertí els animats preparatius per a la festa de l’endemà, i olorà les nombroses aromes dels bafs que s’escapaven per les finestres de la cuina. Tot això era bilis i amargura per al cor de Gabriel Grub; i quan colles d’infants sortiren saltant de les cases, travessaren la carretera i foren rebuts, abans que poguessin trucar a la porta de davant, per mitja dotzena de marrecs de cabells arrissats que es congregaren al seu voltant mentre s’enfilaven cap a dalt a passar el vespre amb els jocs de Nadal, Gabriel somrigué sorrudament i empunyà el mànec de la pala amb més força, mentre pensava en el xarampió, la febre escarlata, l’afta, la tos ferina i moltes altres fonts de consolació.

»En aquest feliç estat d’ànim, Gabriel continuà a grans gambades, responent amb un gruny breu i eixut a les jovials salutacions dels veïns que de tant en tant li passaven pel costat, fins que tombà cap al carreró fosc que duia al cementiri. Gabriel tenia ganes d’arribar al carreró fosc, perquè era, parlant en general, un lloc bonic, llòbrec, trist, on els ciutadans no tenien tendència a anar, excepte a plena claror de dia, quan el sol brillava; en conseqüència, l’indignà no pas poc sentir un jove marrec bramant alguna cançó alegre sobre un bon Nadal, en aquest santuari que s’havia anomenat Carrer del Taüt des dels dies de l’antiga abadia, en l’època dels monjos amb el cap afaitat. Quan Gabriel seguí endavant, i la veu s’apropà, descobrí que procedia d’un nen, que corria per afegir-se a un dels grupets del vell carrer, i que, en part per fer-se companyia ell mateix, i en part per preparar-se per a l’ocasió, cridava la cançó amb tota la força dels seus pulmons. Així doncs Gabriel esperà fins que el nen s’apropà, i llavors l’empenyé a un racó i li pegà al cap amb la llanterna cinc o sis vegades, senzillament per ensenyar-li a modular la veu. I quan el nen s’apressava a fugir amb la mà al cap, cantant una mena de tonada completament diferent, Gabriel Grub deixà anar de molt bona gana una rialleta, entrà al cementiri i tancà la reixa darrere d’ell.

»Es tragué l’abric, deixà a terra la llanterna, i ficant-se a la tomba inacabada, hi treballà durant si fa no fa una hora amb prou bona voluntat. Però la terra estava endurida per la gelada, i no era gaire fàcil trencar-la ni palejar-la; i tot i que hi havia lluna, era molt jove i projectava poca llum sobre la tomba, que es trobava a l’ombra de l’església. En qualsevol altre moment, aquests obstacles haurien fet sentir Gabriel Grub molt malhumorat i trist, però estava tan satisfet d’haver aturat el cant del nen, que parava poca atenció en l’escàs progrés que havia fet, i mirà la tomba, quan hagué enllestit la feina per la nit, amb una sorruda satisfacció, murmurant mentre recollia les seves coses:


Una casa ideal per a un, una casa ideal per a un.

Uns quants peus de terra freda, quan la vida s’ha acabat.

Una pedra al cap, una altra als peus.

Un àpat exquisit i sucós per als cucs.

Herba abundant al damunt, i argila humida al voltant.

Una casa ideal per a un, en terra sagrada!



»—Ho! Ho! —rigué Gabriel Grub, mentre s’asseia sobre una làpida plana que era un dels seus llocs de descans preferits, i tragué l’ampolla de vim—. Un taüt per Nadal! Una caixa de Nadal! Ho! Ho! Ho!

»—Ho! Ho! Ho! —repetí una veu que sonava a prop darrere d’ell.

»Gabriel s’aturà, una mica alarmat, en l’acte de portar-se l’ampolla de vim als llavis, i mirà al voltant. El fons de la tomba més vella del seu voltant no estava pas més silenciós i tranquil que el cementiri a la pàl·lida llum de la lluna. El gebre blanc brillava sobre les làpides, i guspirejava com rengles de gemmes, enmig de les escultures de pedra de l’antiga església. La neu de terra era dura i cruixent; cobria els túmuls de terra escampats arreu amb una capa tan blanca i llisa que semblava que fossin cadàvers, amagats només per les seves mortalles. Ni la remor més feble trencava la profunda tranquil·litat de la solemne escena. El so mateix semblava congelat, de tan fred i silenciós que estava tot.

»—Eren els ecos —digué Gabriel Grub, portant-se una altra vegada l’ampolla als llavis.

»—No, no ho eren —digué una veu profunda.

»Gabriel s’aixecà de cop, i quedà clavat en aquell lloc per l’astorament i el terror; perquè els seus ulls s’aturaren en una forma que el deixà sangglaçat.

»Asseguda en una làpida dreta, prop d’ell, hi havia una figura estranya i sobrenatural, i Gabriel s’adonà de seguida que no era cap ésser d’aquest món. Les seves cames llargues i grotesques, que podrien haver arribat a terra, estaven girades cap amunt, i encreuades d’una manera estranya i fantasiosa; els seus braços nerviüts eren nus; i tenia les mans recolzades als genolls. Sobre el cos curt i rodó, duia un abrigall ajustat, adornat amb petits serrells; una capa curta li penjava a l’esquena; el coll estava tallat formant unes puntes curioses, que servien al follet de gorgera o mocador de coll; i les sabates es cargolaven als dits formant llargues puntes. Al cap, duia un barret de pa de sucre d’ala ampla, guarnit amb una sola ploma. Aquest barret estava cobert de gebre blanc; i el follet semblava haver segut molt còmodament a la mateixa làpida durant dos o tres-cents anys. Seia perfectament immòbil; treia la llengua, com si fes befa; i dedicava a Gabriel Grub una ganyota que només podria fer un follet.

»—No eren els ecos —digué el follet.

»Gabriel Grub estava paralitzat, i no podia fer cap resposta.

»—Què fas aquí a la nit de Nadal? —digué severament el follet.

»—He vingut a cavar una tomba, senyor —balbucejà Gabriel Grub.

»—Quin home ronda entre tombes i cementiris en una nit com aquesta? —exclamà el follet.

»—Gabriel Grub! Gabriel Grub! —xisclà un cor salvatge de veus que semblava omplir el cementiri. Gabriel mirà al seu voltant amb espant… no es veia res.

»—Què portes en aquella ampolla? —preguntà el follet.

»—Ginebra holandesa, senyor —respongué el sagristà, tremolant més que mai; perquè l’havia comprada de contraban, i creia que potser el seu interlocutor podria ser del departament d’hisenda dels follets.

»—Qui beu ginebra holandesa sol, i en un cementiri, en una nit com aquesta? —digué el follet.

»—Gabriel Grub! Gabriel Grub! —exclamaren una altra vegada les veus.

»El follet ullà malèvolament l’aterrit sagristà, i després alçant la veu, exclamà:

»—I qui, doncs, és la nostra justa i legítima presa?

»A aquesta pregunta el cor invisible respongué amb un so llunyà que semblava les veus de molts coristes cantant amb la potent reverberació del vell orgue de l’església, una reverberació que semblava arribar a les orelles del sagristà en ales d’un vent desbocat, i morir en anar més enllà; però el fons de la resposta encara era el mateix: “Gabriel Grub! Gabriel Grub”.

»El follet féu una ganyota més exagerada que abans, mentre deia:

»—I doncs, Gabriel, què hi dius a això?

»El sagristà panteixà buscant alè.

»—Què en penses d’això, Gabriel? —insistí el follet, balancejant els peus en l’aire a cada banda de la làpida, i mirant les puntes recargolades amb tanta complaença com si hagués contemplat el parell de Wellingtons més de moda a tot Bond Street.

»—És… és… molt curiós, senyor —respongué el sagristà, mig mort de l’esglai—; molt curiós, i molt bonic, però crec que tornaré a acabar la meva feina, senyor, sisplau.

»—Feina! —digué el follet—. Quina feina?

»—La tomba, senyor; la tomba —balbucejà el sagristà.

»—Ah, la tomba, eh? —digué el follet—; qui cava tombes en un temps en què tots els altres homes estan alegres, i hi troba satisfacció?

»Una vegada més les veus misterioses respongueren: “Gabriel Grub! Gabriel Grub”.

»—Em fa por que els meus amics et volen, Gabriel —digué el follet, empenyent la llengua contra la galta més fort que mai (i quina llengua tan sorprenent!)—. Em fa por que els meus amics et volen, Gabriel —repetí el follet.

»—Per favor, senyor —respongué l’horroritzat sagristà—, no crec que pugui ser, senyor; no em coneixen, senyor; no crec que els cavallers m’hagin vist mai, senyor.

»—Ah, sí, i tant que sí —respongué el follet—; coneixem l’home de cara sorruda i mirada tenebrosa que aquesta nit ha baixat pel carrer, que treu foc pels queixals quan veu nens i agafa més fort la pala d’enterramorts. Coneixem l’home que ha pegat al noi per l’enveja del seu cor, perquè el noi podia estar alegre i ell no. El coneixem, el coneixem.

»El follet deixà anar una riallada forta i estrident, que els ecos tornaren multiplicada per vint; i tirant les cames en l’aire, s’aixecà damunt del cap, o més ben dit damunt de la mateixa punta del seu barret de pa de sucre, a la banda prima de la làpida, des d’on féu una tombarella amb extraordinària agilitat, fins als peus del sagristà, davant els quals es plantà amb l’actitud en què els sastres solen asseure’s sobre el taulell.

»—Em… em… em fa por que us haig de deixar, senyor —digué el sagristà, fent un esforç per moure’s.

»—Deixar-nos! —digué el follet—. Gabriel Grub ens vol deixar. Ho! Ho! Ho!

»Mentre el follet reia, el sagristà observà, per un instant, una brillant il·luminació a les finestres de l’església, com si tot l’edifici tingués els llums encesos; desaparegué, l’orgue tocà un aire animat i tropes senceres de follets, fets i pastats que el primer, entraren en tropell al cementiri i començaren a jugar a saltar i parar amb les làpides, sense aturar-se ni per un instant a agafar alè, sinó “superen” les més altes, una rere l’altra, amb la més prodigiosa habilitat. El primer follet era un saltador d’allò més sorprenent, i cap dels altres podia apropar-se-li; fins i tot en el tràngol del seu terror el sagristà no podia evitar observar que, mentre que els seus amics es conformaven a saltar per damunt de les làpides de mida corrent, el primer escollia les criptes familiars, amb barana de ferro i tot, amb tanta facilitat com si haguessin estat pals de carrer.

»Finalment el joc arribà a un punt d’allò més apassionant; l’orgue tocava més i més ràpid i els follets saltaven més i més ràpid, recargolant-se cap amunt, rodolant per terra amb el cap sobre els talons i rebotant sobre les làpides com pilotes de futbol. El cervell del sagristà donava voltes amb la rapidesa del moviment que contemplava, i les cames li flaquejaven, mentre els esperits volaven davant dels seus ulls; de sobte el follet rei, corrent cap a ell, li posà la mà al coll i s’enfonsà a terra amb ell.

»Quan Gabriel Grub havia tingut temps de recuperar l’alè, del qual la rapidesa de la seva davallada l’havia privat momentàniament, es trobà en el que semblava una gran caverna, envoltat per totes bandes d’una multitud de follets, lletjos i severs; al centre de l’estança, sobre un seient elevat, estava situat el seu amic del cementiri; i a prop darrere d’ell hi havia el mateix Gabriel Grub, sense capacitat de moviment.

»—Fa fred aquesta nit —digué el rei dels follets—, molt fred. Porteu un got d’alguna cosa calenta!

»En sentir aquesta ordre, mitja dotzena de sol·lícits follets, amb un somriure perpetu a la cara, de qui Gabriel Grub imaginà per això que eren cortesans, desaparegueren ràpidament, i aviat tornaren amb una copa de foc líquid, que oferiren al rei.

»—Ah! —exclamà el follet, les galtes i la gola del qual eren transparents, mentre engolia la flama—. Això t’escalfa, de veritat! Porteu una copa del mateix per al senyor Grub.

»Fou en va que el malaurat sagristà protestà que no tenia el costum de prendre res calent a la nit; un dels follets l’aguantà mentre un altre li abocava el líquid roent per la gola; tots els presents es petaven de riure, mentre ell tossia i s’ennuegava, i s’eixugava les llàgrimes que brollaven en abundància dels seus ulls, després d’empassar-se la beguda ardent.

»—I ara —digué el rei, introduint capriciosament el cantó afuat del seu barret de pa de sucre a l’ull del sagristà, ocasionant-li el dolor més refinat—; i ara, ensenyeu a aquest home de patiment i tenebres, unes quantes de les imatges del nostre gran magatzem!

»Quan el follet deia això, un núvol espès que obscuria l’extrem més allunyat de la gruta es dissipà gradualment, i revelà, aparentment a una gran distància, una cambra petita i escassament moblada, però pulcra i neta. Una munió d’infants estaven reunits al voltant d’un foc brillant, aferrant-se al vestit de la seva mare i brincant entorn de la seva cadira. La mare ocasionalment s’aixecava i apartava la cortina de la finestra, com buscant algun objecte esperat; un àpat frugal estava a punt sobre la taula parada; i una cadira de braços estava col·locada a prop del foc. Se sentí un truc a la porta; la mare l’obrí, i la mainada es congregà al seu voltant, picant alegrement de mans en entrar el seu pare. Venia moll i abatut, i s’espolsà la neu de la roba, mentre la mainada s’aplegava entorn seu i, agafant-li la capa, el barret, el bastó i els guants, amb un actiu entusiasme, s’ho enduien corrent de la sala. Llavors, mentre seia amb el seu àpat davant del foc, els fills se li enfilaren a la falda i la mare s’assegué al seu costat, i tot semblava felicitat i benestar.

»Però la visió experimentà un canvi, gairebé de manera imperceptible. L’escena es transformà en un petit dormitori, on el fill més bell i jove jeia moribund; les roses li havien fugit de les galtes i la llum dels ulls; i mentre el sagristà s’ho mirava amb un interès que abans mai havia sentit ni conegut, va morir. Els seus joves germans i germanes es congregaren al voltant del seu llitet i li agafaren la mà menuda, tan freda i feixuga; però retrocediren davant del contacte, mirant amb basarda la seva cara infantil; perquè malgrat la calma i la tranquil·litat que s’hi veia, i l’aparença de son tranquil i pacífic de l’infant, veien que era mort, i sabien que era un àngel mirant-los, i beneint-los, des d’un Cel radiant i feliç.

»Una vegada més el núvol lleuger passà a través de la imatge, i una vegada més el tema canvià. El pare i la mare ara eren vells i desvalguts, i el nombre dels fills que els envoltaven havia minvat més de la meitat; però la satisfacció i l’alegria eren a totes les cares, i resplendien a tots els ulls, mentre s’aplegaven al voltant de la llar i explicaven i escoltaven velles històries dels dies passats. Lentament i pacífica, el pare s’enfonsà en la tomba, i, poc després, la que havia compartit totes les seves ànsies i tristeses el seguí a un lloc de descans. Els pocs que encara els sobrevisqueren, agenollats al costat de la tomba, regaren l’herba verda que la cobria amb les seves llàgrimes; després s’aixecaren, i s’allunyaren, tristos i apesarats, però no pas amb plors amargs, ni lamentacions desesperades, perquè sabien que un dia es tornarien a trobar; i una vegada més es barrejaren amb el món atrafegat i tornaren la seva satisfacció i alegria. El núvol s’escampà sobre la imatge i l’amagà a la visió del sagristà.

»—Què en penses d’això? —digué el follet, girant la seva gran cara cap a Gabriel Grub.

»Gabriel murmurà que era molt bonic i semblà una mica avergonyit, mentre el follet dirigia els seus ulls ardents cap a ell.

»—Tu, un desgraciat! —digué el follet, en un to d’immoderat menyspreu—. Ets…! —Semblava disposat a afegir-hi més coses, però la indignació li ennuegà les paraules, aixecà una d’aquelles cames tan flexibles i, balancejant-la una mica per damunt del cap per assegurar la punteria, administrà una bona puntada a Gabriel Grub; immediatament després d’allò, tots els follets que el servien s’abraonaren al voltant de l’infeliç sagristà i li clavaren puntades sense compassió, segons el costum establert i invariable dels cortesans de la terra, que tracten a puntades a qui la reialesa tracta a puntades, i abracen a qui la reialesa abraça.

»—Ensenyeu-li una mica més! —digué el rei dels follets.

»Amb aquestes paraules, el núvol es dissipà i un paisatge esplèndid i bell quedà a la vista —n’hi ha un d’igual, encara avui, a mitja milla de l’antiga ciutat de l’abadia. El sol brillava en el cel clar, l’aigua centellejava sota els seus raigs i els arbres semblaven més verds, i les flors més alegres, sota la seva engrescadora influència. L’aigua s’arrissava amb un so plaent, els arbres remorejaven amb la brisa que bufava entre les seves fulles, els ocells cantaven a les branques i l’alosa refilava la seva benvinguda al matí. Sí, era matí; el matí brillant i fragant de l’estiu; la fulla més minúscula, el bri d’herba més petit, estaven imbuïts de vida. La formiga sortia a fer la seva tasca diària, la papallona voleiava i s’escalfava als càlids raigs del sol; miríades d’insectes estenien les seves ales transparents, i es delectaven de la seva breu però feliç existència. L’home caminava, satisfet de l’escena; i tot era claror i esplendor.

»—Tu, un desgraciat! —digué el rei dels follets, en un to més despectiu que abans. I una altra vegada el rei dels follets féu un ampli moviment amb la cama, que tornà a caure sobre les espatlles del sagristà; i una altra vegada els follets servents imitaren l’exemple del seu cap.

»Moltes vegades el núvol anà i vingué, i moltes lliçons ensenyà a Gabriel Grub, que, tot i que amb les espatlles adolorides pels impactes freqüents dels peus dels follets en aquell punt, s’ho mirava amb un interès que res no podia fer minvar. Va veure que els homes que treballaven dur, i es guanyaven el pa migrat amb vides de treball, estaven alegres i feliços; i que per als més ignorants, el rostre dolç de la Natura era una font infal·lible d’alegria i joia. Veié aquells que havien estat pujats delicadament, i educats tendrament, alegres malgrat les privacions i capaços de superar sofriments que haurien esclafat moltes persones d’un fibra més tosca, perquè duien a dintre del pit els materials de la felicitat, la satisfacció i la pau. Veié que les dones, les més tendres i fràgils de totes les criatures de Déu, eren sovint capaces de vèncer la tristesa, l’adversitat i l’aflicció; i veié que era perquè duien, en els seus propis cors, una font inexhaurible d’afecte i dedicació. Per damunt de tot veié que homes com ell, que rondinaven davant de les rialles i l’alegria dels altres, eren les herbes més vils sobre la bella superfície de la terra; i comparant tot el bé del món amb el mal, arribà a la conclusió que al capdavall era un món prou correcte i respectable. Tan aviat l’hagué formada, el núvol que s’havia tancat sobre l’última imatge, semblà instal·lar-se sobre els seus sentits i infondre-hi repòs. D’un en un, els follets es desdibuixaren; i, en desaparèixer l’últim, quedà adormit.

»El dia s’havia alçat quan Gabriel Grub es despertà i es trobà ajagut tan llarg com era sobre la làpida plana del cementiri, amb l’ampolla de vim buida al seu costat, i la jaqueta, la pala i la llanterna, tot ben emblanquit per la gebrada de la nit anterior, escampat per terra. La pedra on havia vist per primera vegada el follet assegut era dreta davant seu, i la tomba en què havia treballat la nit abans, no gaire lluny. Al principi, començà a dubtar de la realitat de les seves aventures, però el dolor agut de les espatlles quan intentà aixecar-se li demostrà que evidentment les puntades dels follets no eren cap imaginació. El sorprengué novament no trobar cap rastre de passes a la neu sobre la qual els follets havien jugat a saltar i parar amb les làpides, però ràpidament s’explicà aquesta circumstància en recordar que, tractant-se d’esperits, no deixarien cap marca visible darrere seu. Així doncs, Gabriel Grub es posà dempeus tan bé com pogué, tenint en compte el dolor de l’esquena; i, espolsant-se el gebre de l’abric, se’l posà i girà la cara cap a la ciutat.

»Però era un home canviat, i no podia suportar la idea de tornar a un lloc on es burlarien del seu penediment i no creurien que s’hagués reformat. Dubtà uns moments; i aleshores s’allunyà amb la intenció d’anar allà on pogués, i guanyar-se el pa en un altre lloc.

»La llanterna, la pala i l’ampolla de vim es trobaren, aquell dia, al cementiri. Al principi hi hagué moltes especulacions sobre el destí del sagristà, però ràpidament es decidí que se l’havien endut els follets; i no faltaren alguns testimonis molt creïbles que havien vist clarament com el traslladaven per l’aire sobre el llom d’un cavall castany borni, amb la part posterior de lleó i la cua d’ós. Finalment tot això fou cregut ferventment; i el nou sagristà solia exhibir per als curiosos, a canvi d’una quantitat insignificant, un tros d’una mida considerable del penell de l’església, trencat accidentalment per l’esmentat cavall durant la seva fugida aèria i recollit per ell mateix al cementiri, un any o dos després.

Malauradament, aquestes històries quedaren una mica desmentides per la inesperada reaparició, uns deu anys després, de Gabriel Grub en persona, un vell espellifat, satisfet i reumàtic. Explicà la seva història al clergue i també a l’alcalde; al cap del temps començà a rebre un tracte de fet històric, i d’aquesta manera ha continuat fins avui mateix. Els que s’havien cregut la història del penell, havent vist decebuda una vegada la seva confiança, no es deixaren convèncer fàcilment de tornar-la a dipositar, i per això feien una cara tan assenyada com podien, arronsaven les espatlles, es tocaven el front, i murmuraven dient que Gabriel Grub s’havia begut tota la ginebra holandesa i després s’havia adormit sobre la làpida plana; i pretenien explicar el que ell suposava haver presenciat a la gruta dels follets, dient que havia vist món i havia adquirit saviesa. Però aquesta opinió, que no fou en absolut popular en cap moment, s’extingí gradualment; i fos com fos, com que Gabriel Grub es veié afligit de reumatisme fins al final dels seus dies, aquesta història té una moralitat, si més no: i és que, si un home es posa taciturn i beu sol per Nadal, que es faci pagues que això no el farà pas sentir millor, per molt que es tracti de beuratges tan forts com el que Gabriel Grub veié a la gruta dels follets.





XXX

De com els Pickwickians feren i cultivaren

la coneixença d’un parell de simpàtics joves

que pertanyien a una de les professions liberals;

com es divertiren sobre el gel;

i com la seva visita arribà a una conclusió.


—I doncs, Sam —digué el senyor Pickwick, quan aquell servidor predilecte entrà a la seva cambra, amb l’aigua calenta, el matí del dia de Nadal—, encara està glaçat?

—L’aigua del rentamans té una capa de gel, senyor —respongué Sam.

—Un temps rigorós, Sam —observà el senyor Pickwick.

—Bon temps per als que van ben abrigats, com es va dir l’ós Polar, mentre s’entrenava a patinar —respongué el senyor Weller.

—Seré a baix d’aquí a un quart d’hora, Sam —digué el senyor Pickwick, descordant-se la gorra de dormir.

—Molt bé, senyor —respongué Sam—. Hi ha un parell de serraossos a baix.

—Un parell de què! —exclamà el senyor Pickwick, incorporant-se al llit.

—Un parell de serraossos —digué Sam.

—Què és un serraossos? —preguntà el senyor Pickwick, sense saber del cert si era un animal viu, o alguna cosa per menjar.

—Què! No sabeu què és un serraossos, senyor? —preguntà el senyor Weller—. Pensava que tothom sabia que un serraossos era un cirurgià.

—Ah, un cirurgià, eh? —digué el senyor Pickwick, amb un somriure.

—Exactament, senyor —respongué Sam—. Aquests de baix, però, no són serraossos amb tots els ets i uts; tot just s’estan formant.

—En altres paraules són estudiants de medicina, suposo —digué el senyor Pickwick.

Sam Weller assentí amb el cap.

—N’estic content —declarà el senyor Pickwick, tirant enèrgicament la gorra de dormir sobre la vànova—. Són individus magnífics… molt; amb judicis madurats per l’observació i la reflexió; i gustos refinats per la lectura i l’estudi. N’estic molt content.

—Estan fumant cigars al costat del foc de la cuina —digué Sam.

—Ah! —observà el senyor Pickwick, fregant-se les mans—. Desborden de sentiments benignes i de vitalitat. Justament el que m’agrada veure.

—I un d’ells —afegí Sam, sense fixar-se en la interrupció del seu amo— un d’ells té les cames damunt de la taula, i beu brandi pur, mentre que l’altre (el que porta ulleres) té un barril d’ostres entre els genolls, que va obrint com vapor, i tan bon punt se les menja fa punteria amb les closques contra el jove dormilega, que dorm com un tronc al racó de la xemeneia.

—Excentricitats del geni, Sam —digué el senyor Pickwick—. Pots retirar-te.

Sam, per tant, es retirà. El senyor Pickwick, al final del quart d’hora, baixà a esmorzar.

—Aquí el tenim finalment! —digué el vell senyor Wardle—. Pickwick, aquest és el germà de la senyoreta Allen, el senyor Benjamin Allen. Nosaltres li diem Ben, i també podeu fer-ho, si voleu. Aquest cavaller és el seu amic íntim, el senyor…

—El senyor Bob Sawyer —intervingué el senyor Benjamin Allen; per la qual cosa el senyor Bob Sawyer i el senyor Benjamin Allen rigueren coordinadament.

El senyor Pickwick féu una reverència a Bob Sawyer, i Bob Sawyer féu una reverència al senyor Pickwick. Llavors Bob i el seu amic íntim es dedicaren d’allò més assíduament als comestibles que tenien al davant; i el senyor Pickwick tingué una oportunitat per fer un cop d’ull a tots dos.

El senyor Benjamin Allen era un jove tosc, cepat, rabassut, amb cabells negres bastant curts i una cara blanca bastant llarga. S’adornava amb unes ulleres, i duia un mocador blanc. Sota el seu pardessú negre, cordat pel centre fins a la barbeta, apareixia el nombre habitual de cames de teixit espurnejat, que acabaven en un parell de botes no gaire ben enllustrades. Tot i que l’abric era curt de mànigues, no revelava cap vestigi d’un puny de lli; i tot i que tenia la cara prou llarga per admetre la invasió d’un coll de camisa, no l’honorava res semblant a aquest apèndix. Presentava, en conjunt, un aspecte força ronyós, i emetia una fragant aroma d’havans perfumats.

El senyor Bob Sawyer, vestit amb un tosc abrigall blau, que, sense ser ni un paltó ni un pardessú, compartia la naturalesa i les qualitats de tots dos, tenia aquella mena d’elegància descurada, i el pas fatxenda, característic de joves que de dia fumen pels carrers, hi criden i xisclen de nit, criden els cambrers pel seu nom de pila, i fan diverses accions i fets de mena igualment festiva. Duia uns pantalons de tartà, i una armilla gran, tosca, cordada a dues bandes; a l’exterior portava un bastó gruixut amb un gran pom… Evitava els guants, i semblava, en general, una mena de Robinson Crusoe dissipat.

Aquelles eren les dues eminències que presentaren al senyor Pickwick, mentre prenia seient a la taula d’esmorzar el matí de Nadal.

—Un matí esplèndid, senyors —digué el senyor Pickwick.

El senyor Bob Sawyer assentí lleugerament amb el cap a la proposició, i demanà la mostassa al senyor Benjamin Allen.

—Heu vingut de molt lluny aquest matí, senyors? —preguntà el senyor Pickwick.

—Del Lleó Blau, a Muggleton —contestà lacònicament el senyor Allen.

—Hauríeu d’haver estat amb nosaltres ahir a la nit —digué el senyor Pickwick.

—És veritat —respongué Bob Sawyer—, però el brandi era massa bo per marxar amb presses; oi, Ben?

—I tant —digué el senyor Benjamin Allen—; i els cigars no estaven malament, ni les costelles de porc; oi, Bob?

—Decididament no —respongué Bob. Els amics íntims reprengueren el seu atac a l’esmorzar, més lliurement que abans, com si el record del sopar de la nit anterior hagués donat un nou sabor a l’àpat.

—Au, un esforç, Bob —digué el senyor Allen, encoratjant el seu company.

—Ja ho faig —respongué Bob Sawyer. I, per fer-li justícia, continuà menjant.

—No hi ha res com disseccionar, per obrir-te la gana —digué el senyor Bob Sawyer, mirant al voltant de la taula.

El senyor Pickwick tingué una lleugera esgarrifança.

—Per cert, Bob —digué el senyor Allen—, has acabat ja aquella cama?

—Gairebé —respongué Sawyer, servint-se mitja au mentre parlava—. És molt musculosa per ser d’una criatura.

—Sí? —preguntà distretament el senyor Allen.

—Molt —digué Bob Sawyer, amb la boca plena.

—M’he apuntat per demanar un braç a casa nostra —digué el senyor Allen—. Ens estem associant per repartir-nos un paio, i la llista gairebé és plena, però no trobem ningú que vulgui un cap. M’agradaria que te’l quedessis tu.

—No —respongué Bob Sawyer—; no em puc permetre luxes cars.

—Ximpleries! —digué Allen.

—No puc, de debò —replicà Bob Sawyer—, no em faria res un cervell, però no podria pagar tot un cap.

—Silenci, silenci, cavallers, sisplau —digué el senyor Pickwick—, sento les dames.

Mentre el senyor Pickwick parlava, les dames, escortades galantment pels senyors Snodgrass, Winkle i Tupman, tornaren d’una passejada matinal.

—I doncs, Ben! —digué Arabella, en un to que expressava més sorpresa que plaer de veure el seu germà.

—He vingut per portar-te a casa demà —respongué Benjamin.

El senyor Winkle es tornà pàl·lid.

—Que no veus Bob Sawyer, Arabella? —preguntà el senyor Benjamin Allen, una mica amb aire de retret. Arabella allargà elegantment la mà, en reconeixement de la presència de Bob Sawyer. Un estremiment d’odi sacsejà el cor del senyor Winkle mentre Bob Sawyer aplicava a la mà estesa una pressió perceptible.

—Ben, estimat! —digué Arabella, enrogint—. T’han… t’han presentat el senyor Winkle?

—No, però em farà molt feliç, Arabella —respongué greument el seu germà. El senyor Allen féu una freda reverència al senyor Winkle, mentre el senyor Winkle i el senyor Bob Sawyer es miraven de reüll amb mútua desconfiança.

L’arribada dels dos nous visitants, i el consegüent destorb per al senyor Winkle i la jove dama amb pell al voltant de les botes, amb tota probabilitat hauria resultat una interrupció molt desagradable per a la hilaritat del grup, si l’alegria del senyor Pickwick, i el bon humor de l’amfitrió, no haguessin actuat al màxim pensant en el benestar comú. El senyor Winkle es deixà guanyar gradualment pels encants del senyor Benjamin Allen, i fins i tot entaulà una conversa cordial amb el senyor Bob Sawyer; aquest, animat pel brandi, l’esmorzar i la conversa, de mica en mica arribà a un estat d’extrema agudesa, i relatà amb molta gràcia una simpàtica anècdota, sobre l’extirpació d’un tumor al cap d’un cavaller, que il·lustrà per mitjà d’un ganivet d’ostres i un pa de mig quart, per a gran edificació dels presents. Llavors tota la comitiva anà a l’església, on el senyor Benjamin Allen quedà profundament adormit; mentrestant, el senyor Bob Sawyer allunyava els seus pensaments de les qüestions mundanes, amb l’enginyós procediment de gravar el seu nom al banc, en lletres gruixudes de quatre polzades de llargada.

—Doncs bé —digué Wardle, després que haguessin fet àmplia justícia a un dinar substancial, amb els detalls agradables de cervesa forta i brandi de cireres—, què me’n dieu a una hora sobre el gel? Tindrem temps de sobres.

—Magnífic! —digué el senyor Benjamin Allen.

—Perfecte! —exclamà el senyor Bob Sawyer.

—Sabeu patinar, naturalment, Winkle? —digué Wardle.

—S… sí; sí, i tant —respongué el senyor Winkle—. Estic… estic… força desentrenat.

—Ah, heu de patinar, senyor Winkle —digué Arabella—. M’agrada molt veure-ho.

—Ai, és tan vistós —digué una altra jove dama. Una tercera jove digué que era elegant, i una quarta expressà la seva opinió que era «propi de cignes».

—Em faria molt feliç, n’estic segur —digué el senyor Winkle, envermellint—; però no tinc patins.

Aquesta objecció quedà tot seguit descartada. Trundle en tenia un parell, i el noi gras anuncià que n’hi havia mitja dotzena més a baix; en sentir-ho el senyor Winkle expressà un intens plaer, i se’l veié intensament neguitós.

El vell Wardle encapçalà la marxa fins a una extensió força gran de gel; i després que el noi gras i el senyor Weller palegessin i escombressin la neu que hi havia caigut durant la nit, el senyor Bob Sawyer s’ajustà els patins amb una destresa que deixà el senyor Winkle perfectament meravellat, i descrigué cercles amb la cama esquerra, traçant figures de vuit, i gravant sobre el gel, sense parar mai a recuperar l’alè, molts altres dibuixos divertits i sorprenents, per a gran satisfacció del senyor Pickwick, el senyor Tupman i les dames; satisfacció que arribà a un punt de veritable entusiasme, quan el vell Wardle i Benjamin Allen, ajudats per l’esmentat Bob Sawyer, realitzaren algunes evolucions místiques, que anomenaren un «ball rodat».

Durant tot aquest temps, el senyor Winkle, amb la cara i les mans blaves de fred, havien estat forçant una barrina a les soles, posant-se els patins, amb les puntes al darrere, i fent un gran embull amb les corretges, amb la col·laboració del senyor Snodgrass, que sabia bastant menys sobre patins que un hindú. Finalment, però, amb l’ajuda del senyor Weller, els malaurats patins quedaren fermament clavats i subjectats, i posaren dret el senyor Winkle.

—Doncs, som-hi, senyor —digué Sam, en un to encoratjador—; endavant, i ensenyeu-los com es fa.

—Para, Sam, para! —digué el senyor Winkle, tremolant violentament, i aferrant-se als braços de Sam com un home que s’ofega—. Com rellisca això, Sam!

—És el que sol passar amb el gel, senyor —respongué el senyor Weller—. Amunt, senyor!

Aquest últim comentari del senyor Weller feia referència a una demostració del senyor Winkle en aquell moment de tenir un desig frenètic d’aixecar els peus en l’aire i estampar el clatell contra el gel.

—Aquests… aquests… aquests patins són molt de mal dominar; no, Sam? —preguntà el senyor Winkle, tambalejant-se.

—Em temo que el que és de mal dominar és el senyor que els porta posats —respongué Sam.

—Au vinga, Winkle —cridà el senyor Pickwick, totalment desconeixedor del que passava—. Som-hi; les dames estan ben nervioses.

—Sí, sí —respongué el senyor Winkle, amb un somriure cadavèric—. Ja vinc.

—Justament anava a començar —digué Sam, maldant per desfer-se—. Vinga, senyor, comenceu!

—Espera un moment, Sam —panteixà el senyor Winkle, abraçant el senyor Weller d’allò més afectuosament—. Ara em ve al cap que tinc un parell d’abrics a casa que no necessito, Sam. Te’ls pots quedar, Sam.

—Gràcies, senyor —respongué el senyor Weller.

—No cal que et toquis el barret, Sam —digué precipitadament el senyor Winkle—. No cal que retiris la mà per fer-ho. Tenia intenció de donar-te cinc xílings aquest matí per a una capsa de Nadal, Sam. Te’ls donaré aquesta tarda, Sam.

—Sou molt bo, senyor —respongué el senyor Weller.

—Aguanta’m al principi, Sam; oi que ho faràs? —digué el senyor Winkle—. Així… això està bé. Aviat aprendré com va, Sam. No massa ràpid, Sam; no massa ràpid.

El senyor Winkle, inclinant-se endavant, amb el seu cos mig doblegat, rebia l’ajuda del senyor Weller sobre el gel, d’una manera molt singular i que no recordava gens els cignes, quan el senyor Pickwick d’allò més innocentment cridà des de la riba contrària:

—Sam!

—Senyor?

—Aquí. Et necessito.

—Deixeu-me anar, senyor —digué Sam—. No sentiu que l’amo em crida? Deixeu-me anar, senyor.

Amb un violent esforç, el senyor Weller es desféu de l’abraçada de l’angoixat pickwickià, i, en fer-ho, aplicà un ímpetu considerable a l’infeliç senyor Winkle. Amb una precisió que cap grau de destresa o pràctica podria haver aconseguit, aquell malaurat cavaller lliscà rabent cap al centre del ball rodat, en el mateix moment en què el senyor Bob Sawyer realitzava una filigrana de bellesa incomparable. El senyor Winkle el colpejà brutalment, i amb un fort estrèpit tots dos caigueren feixugament. El senyor Pickwick va córrer cap a aquell lloc. Bob Sawyer s’havia posat dret, però el senyor Winkle era massa assenyat per fer res per l’estil, amb patins. Estava assegut sobre el gel, fent esforços espasmòdics per somriure; però l’angoixa es pintava en cada tret del seu rostre.

—Esteu ferit? —preguntà el senyor Benjamin Allen, amb gran inquietud.

—No gaire —digué el senyor Winkle, fregant-se molt fort l’esquena—. Voldria que deixéssiu que us fes una sagnia —digué el senyor Benjamin, amb molta impaciència.

—No, gràcies —respongué apressadament el senyor Winkle.

—De debò crec que seria millor —insistí Allen.

—Gràcies —respongué el senyor Winkle—; preferiria que no.

—Què en penseu, senyor Pickwick? —preguntà Bob Sawyer.

El senyor Pickwick estava agitat i indignat. Féu senyals al senyor Weller i digué amb veu severa:

—Treu-li els patins.

—No; però si en realitat tot just havia començat —protestà el senyor Winkle.

—Treu-li els patins —repetí fermament el senyor Pickwick.

L’ordre no admetia resistència. El senyor Winkle permeté que Sam l’obeís, en silenci.

—Aixeca’l —digué el senyor Pickwick. Sam l’ajudà a aixecar-se.

El senyor Pickwick es retirà unes passes dels espectadors; i, fent senyals al seu amic que s’apropés, el mirà de fit a fit i pronuncià en un to baix, però clar i emfàtic, aquestes extraordinàries paraules:

—Sou un farsant, senyor.

—Un què? —preguntà el senyor Winkle, amb un sobresalt.

—Un farsant, senyor. Parlaré més clar, si així ho desitgeu. Un impostor, senyor.

Amb aquelles paraules, el senyor Pickwick girà lentament sobre el taló, i es reuní amb els seus amics.

Mentre el senyor Pickwick buidava el pap de la manera descrita, el senyor Weller i el noi gras, després de tallar un tobogan amb els seus esforços conjunts, hi practicaven amb molta mestria i brillantor. Sam Weller, en particular, exhibia aquella bella proesa del patinatge de fantasia que se sol denominar «trucar a la porta del sabater», i que consisteix a lliscar damunt del gel amb un peu, i ocasionalment fer-hi un truc de carter amb l’altre. Era un tobogan bo i llarg, i hi havia alguna cosa en el moviment que el senyor Pickwick, enfredorat d’estar-se aturat, no podia estar-se d’envejar.

—Sembla un bon exercici per entrar en calor, oi? —preguntà a Wardle, quan aquell cavaller quedà completament sense alè, a causa de la manera incansable amb què havia convertit les cames en un compàs, i dibuixat complicats problemes sobre el gel.

—Ah, sí, i tant —respongué Wardle—. Sabeu anar amb tobogan?

—Ho feia de petit, pels xaragalls —respongué el senyor Pickwick.

—Proveu-ho ara —digué Wardle.

—Au, sisplau, senyor Pickwick! —exclamaren totes les dames.

—Em faria molt feliç proporcionar-vos qualsevol diversió —respongué el senyor Pickwick—, però no ho he fet en els últims trenta anys.

—Bah! Bah! Ximpleries! —digué Wardle, traient-se els patins amb l’impetuositat que caracteritzava tots els seus fets—. Au; us faré companyia; veniu! —I tobogan avall se n’anà el jovial vell, amb una rapidesa que no quedava gaire enrere de la del senyor Weller, i passava decididament la mà per la cara al noi gras.

El senyor Pickwick esperà, rumià, es tragué els guants i se’ls posà al barret; agafà embranzida dos o tres cops, s’aturà bruscament cada vegada, i finalment tornà a agafar embranzida i baixà lentament i seriosa pel tobogan, amb els peus separats si fa no fa una iarda i quart, enmig dels crits satisfets de tots els espectadors.

—Que no pari, senyor! —digué Sam; i avall anà una altra vegada Wardle, i després el senyor Pickwick, Sam, el senyor Winkle, el senyor Bob Sawyer, el noi gras, i el senyor Snodgrass, un estalonant l’altre, i corrent darrere l’altre amb tanta impaciència com si les seves expectatives futures a la vida depenguessin de la seva expedició.

Era d’allò més interessant observar la manera en què el senyor Pickwick realitzava la seva part en la cerimònia; contemplar la tortura d’ansietat amb què mirava la persona de darrere, que li guanyava terreny amb el risc imminent de xocar-hi; veure com gradualment exhauria la penosa força que havia adquirit al principi, i com girava lentament sobre el tobogan, amb la cara en direcció al punt d’on havia sortit; contemplar el somriure enjogassat que s’instal·lava a la seva cara quan havia completat la distància, i la il·lusió amb què girava i corria darrere del seu predecessor, amb les polaines negres ensopegant gratament per la neu, i els ulls irradiant alegria i felicitat a través de les ulleres. I quan era tombat (cosa que passava de mitjana una vegada de cada tres), resultava d’allò més estimulant contemplar-lo recollint el barret, els guants i el mocador, amb un rostre encès, i reprendre la seva posició a la fila, amb un ardor i un entusiasme que res no podia fer minvar.

La diversió estava al seu punt més alt, les baixades eren més ràpides que mai i les rialles més fortes que mai, quan se sentí un nítid espetec. Corregueren ràpidament cap a la riba, amb un xiscle neguitós per part de les dames, i un crit del senyor Tupman. Una gran massa de gel desaparegué; l’aigua borbollejà per sobre; el barret, els guants, i el mocador del senyor Pickwick flotaven a la superfície; i això era tot el que podien veure del senyor Pickwick.

La consternació i l’angoixa es pintaren a tots els rostres; els homes es tornaren pàl·lids i les dones es marejaren; el senyor Snodgrass i el senyor Winkle s’agafaven l’un a l’altre de la mà, i contemplaven el lloc on el seu guia s’havia enfonsat amb una avidesa frenètica; mentrestant el senyor Tupman, per tal de prestar l’ajuda més ràpida, i al mateix temps comunicar a qualsevol persona que pogués trobar-se a les proximitats la noció més clara possible de la catàstrofe, corria camps a través a la seva màxima velocitat, cridant: «Foc» a ple pulmó.

Fou en aquest moment en què el vell Wardle i Sam Weller s’apropaven al forat amb passes cauteloses, i el senyor Benjamin Allen mantenia una apressada consulta amb el senyor Bob Sawyer sobre la conveniència de fer una sagnia a tots els presents, com una petita mostra edificant de pràctica professional… fou en aquest mateix moment, que una cara, un cap, i unes espatlles emergiren de sota l’aigua, i revelaren els trets i les ulleres del senyor Pickwick.

—Aguanteu un instant… només un instant! —bramà el senyor Snodgrass.

—Sí, feu-ho; deixeu-me que us ho implori… feu-ho per mi! —cridà el senyor Winkle, profundament afectat. L’ordre era força innecessària; el més probable era que, si el senyor Pickwick hagués refusat d’aguantar per algú, se li hauria ocorregut que també podria fer-ho per ell mateix.

—Toqueu el fons allà, amic? —digué Wardle.

—Sí, i tant —respongué el senyor Pickwick, escorrent-se l’aigua del cap i de la cara, i panteixant per recuperar l’alè—. He caigut d’esquena. Al principi no em podia posar dret.

El fang de damunt de la part de l’abric del senyor Pickwick que estava visible donava fe de l’exactitud d’aquesta declaració; i com que els temors dels espectadors encara quedaren més alleujats quan el noi gras recordà de sobte que l’aigua no feia enlloc més de cinc peus de profunditat, van tenir lloc actes prodigiosos de valor per treure’l. Després de moltes esquitxades, espetecs i lluites, el senyor Pickwick finalment quedà completament alliberat de la seva desagradable posició, i una vegada més es trobava sobre terra eixuta.

—Oh, es morirà d’un refredat —digué Emily.

—Pobre! —exclamà Arabella—. Deixeu que us emboliqui amb aquest xal, senyor Pickwick.

—Ah, això és el millor que podeu fer —digué Wardle—; i quan el tingueu posat, correu cap a casa tan ràpid com us puguin portar les cames, i fiqueu-vos al llit de seguida.

A l’instant li oferiren una dotzena de xals. Després de triar-ne tres o quatre dels més gruixuts, hi embolicaren el senyor Pickwick, que se n’anà, guiat pel senyor Weller; i es pogué veure el singular fenomen d’un cavaller gran, xop fins al moll de l’os, i sense barret, amb els braços subjectats als costats, volant, sense cap propòsit clarament definit, al ritme de sis milles angleses a l’hora.

Però al senyor Pickwick no li importaven les aparences en un cas tan extrem, i apressat per Sam Weller, continuà al màxim de la seva velocitat fins que arribà a la porta de Manor Farm, on el senyor Tupman havia arribat uns cinc minuts abans, i havia fet agafar palpitacions a la vella dama en causar-li la inalterable convicció que la xemeneia de la cuina estava en flames —una calamitat que sempre es presentava en colors vius a la ment de la vella dama, quan algú mostrava al seu voltant la més petita inquietud.

El senyor Pickwick no s’aturà ni un instant fins que es trobà ben acotxat al llit. Sam Weller encengué un bon foc a l’estança, i li pujà el sopar; més tard li pujaren un bol de ponx, i feren una gran gresca per celebrar que estava sa i estalvi. El vell Wardle no volia ni sentir parlar de veure’l aixecat, i per tant convertiren el llit en la cadira des d’on el senyor Pickwick presidí la festa. Encarregaren un segon i un tercer bol; i quan el senyor Pickwick es despertà l’endemà al matí, no tenia cap símptoma de reumatisme; la qual cosa demostra, com comentà molt apropiadament el senyor Bob Sawyer, que no hi ha res com el ponx calent en aquests casos; i que si mai el ponx calent no aconseguia actuar com a preventiu, era simplement perquè el pacient queia en el vulgar error de no prendre’n prou.

L’animada colla se separà l’endemà al matí. Els comiats són fets primordials en els nostres dies d’escola, però en la vida posterior són prou dolorosos. La mort, l’interès propi i els canvis de fortuna cada dia separen molts grups feliços, i els dispersen cap aquí i cap allà; i els nois i les noies no tornen mai. No volem pas dir que aquest fos exactament el cas en aquesta circumstància concreta; l’únic que volem comunicar al lector és que els diferents membres de la colla anaren cadascun a casa seva; que el senyor Pickwick i els seus amics ocuparen una vegada més els seus seients al capdamunt del cotxe de Muggleton; i que Arabella Allen féu cap al seu lloc de destí, fos on fos —gosaríem dir que el senyor Winkle ho sabia, però confessem que nosaltres no— sota la custòdia i protecció del seu germà Benjamin, i del seu íntim amic, el senyor Bob Sawyer.

Abans de separar-se, però, aquell cavaller i el senyor Benjamin Allen s’endugueren a part el senyor Pickwick amb un cert aire de misteri; i el senyor Bob Sawyer, clavant l’índex entre dues de les costelles del senyor Pickwick, i mostrant així la seva gràcia innata i el seu coneixement de l’anatomia del cos humà, tot alhora, preguntà:

—D’això, amic, per on te la campes? —El senyor Pickwick respongué que de moment estava acampat al George i el Voltor.

—Voldria que em vinguessis a veure —digué Bob Sawyer.

—Res no em faria tan content —respongué el senyor Pickwick.

—Aquest és el meu allotjament —digué el senyor Bob Sawyer, traient una targeta—. Lant Street, Borough; és a prop del Guy’s, i em queda a mà. A poca distància després de passar l’església de St. George… surt de High Street a mà dreta.

—Ho trobaré —digué el senyor Pickwick.

—Vine de dijous en quinze i porta els altres —digué el senyor Bob Sawyer—; vindran uns quants companys de medicina aquella nit.

El senyor Pickwick expressà la satisfacció que li causaria conèixer els companys de medicina; i després que el senyor Bob Sawyer l’hagués informat que tenia intenció de ser molt acollidor, i que el seu amic Ben formaria part del grup, encaixaren les mans i se separaren.

Ens adonem que en aquest lloc queda oberta la pregunta si el senyor Winkle estava xiuxiuejant, durant aquesta breu conversa, a Arabella Allen; i si és així, què deia; i també, si el senyor Snodgrass conversava, a part, amb Emily Wardle; i si és així, què deia. A això responem que, fos el que fos el que diguessin a les dames, no van dir ben res al senyor Pickwick ni al senyor Tupman durant vint-i-vuit milles, i que sospiraren molt sovint, rebutjaren cervesa i brandi i mostraren un aspecte malencònic. Si les nostres observadores lectores poden deduir qualsevol inferència satisfactòria d’aquests fets, els preguem que ho facin de totes passades.





XXXI

Tot ell sobre la llei i nombroses

grans autoritats doctes en la matèria.


Escampades per diversos forats i racons del Temple, hi ha certes cambres fosques i brutes d’on entren i surten, durant tot el matí en temps de vacances, i també la meitat del vespre en període hàbil, sempre amb presses, amb feixos de papers sota el braç i sobresortint de les butxaques, una successió gairebé ininterrompuda de passants d’advocats. Hi ha diversos graus, entre els passants d’advocats. Hi ha el passant que ha complert l’aprenentatge, que ha pagat una prima i és un advocat en perspectiva, té compte obert amb un sastre, rep invitacions a festes, coneix una família a Gower Street i una altra a Tavistock Square; surt de la ciutat cada període llarg de vacances per veure el seu pare, i manté una infinitat de cavalls; i que, en poques paraules, representa l’aristocràcia mateixa dels passants. Hi ha el passant assalariat —de portes endins, o de portes enfora, depèn del cas— que dedica la major part dels seus trenta xílings a la setmana al seu plaer i adornament personal, entra a meitat de preu al teatre Adelphi almenys tres vegades a la setmana, després malgasta augustament els diners a les sidreries, i és una bruta caricatura de la moda que va expirar fa sis mesos. Hi ha el copista de mitja edat, amb una gran família, que sempre va espellifat, i sovint begut. I hi ha els xicots d’oficina amb els seus primers pardessús, que senten un menyspreu escaient pels nois que encara van a escola, es troben de nit quan van cap a casa per prendre somalla i cervesa negra, i creuen que no hi ha res com «la vida». Les varietats del gènere són massa nombroses per recapitular-les, però per molt nombroses que puguin ser, totes es poden veure, a certes hores reglamentades de feina, anant o venint apressadament dels llocs que acabem d’esmentar.

Aquests racons remots són les oficines públiques de la professió legal, on es redacten escriptures, es signen judicis, es presenten declaracions i es posen en moviment nombroses altres màquines enginyoses creades per a la tortura i el turment dels vassalls de Sa Majestat, i per al benestar i la remuneració dels professionals de la llei. Són, la majoria, sales florides de sostre baix, on una infinitat de rotlles de pergamí, que han estat transpirant en secret durant l’últim segle, exhalen una olor agradable, que es barreja de dia amb la flaire de putrefacció eixuta, i de nit amb les variades exhalacions que surten de capes molles, paraigües ronyosos i les espelmes de sèu més tosques.

Per allà dos quarts de vuit del vespre, entre deu i quinze dies després que el senyor Pickwick i els seus amics tornessin a Londres, entrà precipitadament a una d’aquestes oficines un individu amb una jaqueta marró i botons de llautó, amb els cabells llargs escrupolosament enrotllats al voltant de la vora del seu barret gastat, i pantalons grisos bruts cordats tan fort sobre les seves botes Blucher, que els genolls amenaçaven a cada moment de sortir del seu confinament. Tragué de les butxaques de la jaqueta una tira llarga i estreta de pergamí, sobre la qual el funcionari en cap estampà un segell negre il·legible. Llavors tragué quatre trossos de paper, de dimensions similars, cadascun dels quals contenia una còpia impresa de la tira de pergamí amb espais en blanc per emplenar amb un nom; i després d’emplenar aquest espais, es ficà tots cinc documents a la butxaca i marxà apressadament.

L’home de la jaqueta marró, amb els documents cabalístics a la butxaca, no era altre que la nostra vella coneixença, el senyor Jackson, de la casa Dodson & Fogg, Freeman’s Court, Cornhill. En comptes de tornar a l’oficina d’on venia, però, dirigí les seves passes a Sun Court, i entrant directament al George i el Voltor, preguntà si hi era un tal senyor Pickwick.

—Avisa el criat del senyor Pickwick, Tom —digué la cambrera del George i el Voltor.

—No us amoïneu —digué el senyor Jackson—. He vingut per feina. Si m’acompanyeu a l’habitació del senyor Pickwick, hi pujaré jo mateix.

—Quin nom, senyor? —preguntà el cambrer.

—Jackson —respongué el passant.

El cambrer es dirigí cap a dalt per anunciar el senyor Jackson; però el senyor Jackson li estalvià el problema seguint-lo de prop, i entrant a la cambra abans que ell pogués articular una síl·laba.

Aquell dia el senyor Pickwick havia convidat els seus tres amics a sopar; estaven tots asseguts al voltant del foc, bevent el vi, quan es presentà el senyor Jackson, tal com ja se l’ha descrit.

—Com esteu, senyor? —digué el senyor Jackson, saludant amb el cap el senyor Pickwick.

Aquell cavaller féu una reverència i semblà una mica sorprès, perquè la fesomia del senyor Jackson no estava entre els seus records.

—Vinc de part de Dodson i Fogg —digué el senyor Jackson, en to d’explicació.

El senyor Pickwick es desvetllà en sentir el nom.

—Dirigiu-vos al meu advocat, senyor; és el senyor Perker, de Gray’s Inn —digué—. Cambrer, acompanyeu aquest cavaller a la sortida.

—Perdoneu, senyor Pickwick —féu Jackson, dipositant pausadament el barret a terra, i traient de la butxaca la tira de pergamí—. Però el servei personal, per passant o per representant, en aquests casos, sabeu, senyor Pickwick… res com la prudència, senyor, en totes les fórmules legals… oi?

En aquest punt el senyor Jackson deixà caure els ulls sobre el pergamí; i, posant les mans a la taula, i mirant al seu voltant amb un somriure encantador i persuasiu, digué:

—Doncs va; no discutim per tan poca cosa. Quin d’aquests cavallers es diu Snodgrass?

En sentir aquesta pregunta, el senyor Snodgrass tingué un ensurt tan evident i palpable, que no calgué cap altra resposta.

—Ah! Ja m’ho pensava —digué el senyor Jackson, més afable que abans—. Us haig de molestar per una coseta, senyor.

—A mi! —exclamà el senyor Snodgrass.

—Només es tracta d’una citació a Bardell i Pickwick en nom de la demandant —respongué Jackson, separant una de les tires de paper, i traient un xíling de la butxaca de l’armilla—. Serà després del període de sessions: catorze de febrer, esperem; l’hem marcat com una causa de jurat especial, i tot just és la desena de la llista. Això és vostre, senyor Snodgrass. —En dir això, Jackson presentà el pergamí davant dels ulls del senyor Snodgrass i li entaforà el paper i el xíling a la mà.

El senyor Tupman havia presenciat aquest procés amb un astorament silenciós, quan Jackson, girant-se cap a ell bruscament, digué:

—Crec que no m’equivoco quan dic que el vostre nom és Tupman, oi?

El senyor Tupman mirà el senyor Pickwick; però, com que no observà cap encoratjament en els ulls esbatanats d’aquell cavaller per negar el seu nom, digué:

—Sí, em dic Tupman, senyor.

—I aquell altre cavaller es diu senyor Winkle, crec? —digué Jackson. El senyor Winkle balbucejà una resposta afirmativa; i immediatament tots dos cavallers reberen una tira de paper, i un xíling cadascun, de mans de l’hàbil senyor Jackson.

—Doncs bé —digué Jackson—, em fa por que em trobareu bastant empipador, però necessito algú altre, si no és cap inconvenient. Tinc aquí el nom de Samuel Weller, senyor Pickwick.

—Feu venir el meu criat, cambrer —digué el senyor Pickwick. El cambrer es retirà, considerablement astorat, i el senyor Pickwick féu un senyal a Jackson perquè s’assegués.

Hi hagué una pausa penosa, que finalment trencà l’innocent demandat.

—Suposo, senyor… —digué el senyor Pickwick, amb una indignació creixent a mesura que parlava— suposo, senyor, que els vostres patrons tenen la intenció d’incriminar-me amb el testimoni dels meus propis amics.

El senyor Jackson es tocà diverses vegades amb l’índex el costat esquerre del nas, per indicar que no era allí per revelar els secrets de la presó, i replicà alegrement:

—Com que no ho sé, no ho puc dir.

—Per quina altra raó, senyor —continuà el senyor Pickwick—, se’ls donen aquestes citacions, si no és per aquesta?

—Molt bo l’estratagema, senyor Pickwick —respongué Jackson, bellugant el cap lentament—. Però no servirà de res. Està bé que ho intenti, però de mi en pot treure ben poca cosa.

El senyor Jackson somrigué una vegada més als presents, i, portant-se el polze esquerre a la punta del nas, accionà un molinet de cafè imaginari amb la mà dreta, interpretant d’aquesta manera una peça molt graciosa de pantomima (molt en voga llavors, però ara, malauradament, gairebé obsoleta) que es coneixia familiarment com «fer pam i pipa».

—No, no, senyor Pickwick —digué Jackson, com a conclusió—; la gent de Perker han d’endevinar per què hem despatxat aquestes citacions. Si no poden, han d’esperar fins que arribi la demanda, i llavors ho descobriran.

El senyor Pickwick dedicà una mirada d’exagerat disgust al seu inoportú visitant, i probablement hauria llançat algun terrible anatema contra els caps dels senyors Dodson & Fogg, si en aquell moment no l’hagués interromput l’entrada de Sam.

—Samuel Weller? —digué el senyor Jackson, interrogativament.

—Una de les veritats més certes que heu dit durant molts anys —respongué Sam, amb aire d’allò més assossegat.

—Aquí teniu una citació, senyor Weller —digué Jackson.

—Què vol dir això en anglès? —preguntà Sam.

—Aquí hi ha l’original —digué Jackson, refusant de donar l’explicació demanada.

—Quin? —digué Sam.

—Aquest —respongué Jackson, brandant el pergamí.

—Ah, això és l’original, oi? —féu Sam—. Doncs estic molt content d’haver vist l’original, que és molt satisfactori, i em tranquil·litza d’allò més.

—I aquí teniu el xíling —digué Jackson—. És de part de Dodson i Fogg.

—Que generós de part de Dodson i Fogg, que em coneixen tan poc, enviar-me un regal —digué Sam—. Ho trobo un gran compliment, senyor; és molt honorable per part seva recompensar el mèrit allà on es trobi. A més, és commovedor per als meus sentiments.

Mentre deia això, el senyor Weller aplicà una lleugera fricció a la parpella dreta, amb la màniga de la jaqueta, seguint el costum més aprovat dels actors quan representen una escena de patetisme casolà.

El senyor Jackson semblava bastant perplex davant de les accions de Sam; però, com que ja havia lliurat les citacions, i no tenia res més a dir, fingí posar-se l’únic guant que generalment duia a la mà, per qüestió d’aparences; i tornà a l’oficina a informar de la missió.

El senyor Pickwick dormí poc aquella nit; la seva memòria havia rebut un record molt desagradable sobre el tema de la demanda de la senyora Bardell. L’endemà al matí esmorzà d’hora, i, expressant el desig que Sam l’acompanyés, es posà de camí cap a Gray’s Inn Square.

—Sam! —digué el senyor Pickwick, girant-se, quan arribaren al final de Cheapside.

—Senyor? —digué Sam, posant-se a l’alçada del seu amo.

—Cap on?

—Newgate Street amunt.

El senyor Pickwick no girà immediatament, sinó que mirà embadocat el rostre de Sam durant uns segons, i deixà anar un profund sospir.

—Què passa, senyor? —preguntà Sam.

—Aquesta demanda, Sam —digué el senyor Pickwick—, s’espera que arribi a judici el catorze del mes que ve.

—Una coincidència extraordinària, senyor —respongué Sam.

—Per què és extraordinària, Sam? —preguntà el senyor Pickwick.

—És la diada de Sant Valentí, senyor —respongué Sam—; una data molt escaient per a un judici per trencament de compromís.

El somriure del senyor Weller no despertà cap reflex d’alegria en el rostre del seu amo. El senyor Pickwick es girà sobtadament, i obrí la marxa en silenci.

Havien recorregut certa distància, amb el senyor Pickwick trotant al davant, sumit en profunda meditació, i Sam seguint al darrere, amb un rostre que expressava el desafiament més envejable i natural contra tot i tothom, quan aquest, que sempre estava especialment ansiós de comunicar al seu amo qualsevol informació exclusiva que posseís, apressà el pas fins que estigué a prop del senyor Pickwick; i, assenyalant una casa per davant de la qual passaven, digué:

—Una cansaladeria molt bona, aquella, senyor.

—Sí, això sembla —respongué el senyor Pickwick.

—Una fàbrica de salsitxes cèlebre —digué Sam.

—Sí? —féu el senyor Pickwick.

—I tant! —insistí Sam, amb certa indignació—. Us ho puc ben assegurar. Ostres, senyor, beneïdes siguin les vostres celles innocents, allà és on va tenir lloc la misteriosa desaparició d’un respectable botiguer fa quatre anys.

—No voldràs dir que el van assassinar, Sam? —digué el senyor Pickwick, girant-se precipitadament.

—No, naturalment que no, senyor —respongué el senyor Weller—, tant de bo; molt pitjor que això. Era l’amo d’aquesta botiga, senyor, i l’inventor de la màquina de vapor de fer salsitxes sense interrupció, capaç d’engolir una llamborda si la posaven massa a prop, i trinxar-la en salsitxes amb la mateixa facilitat que ho faria amb un bebè. Molt orgullós estava d’aquella màquina, com era natural, i es quedava a l’obrador quan funcionava a ple rendiment, fins que es posava consirós de tanta alegria. Hauria estat un home molt feliç, senyor, de tenir aquella màquina a més de dos fills encantadors, si no hagués sigut per la seva dona, que era una mala pècora de ca l’ample. Sempre el seguia pertot arreu, escridassant-lo, fins que finalment ell no pogué suportar-ho més temps. «Et diré el què, estimada», diu ell un dia; «si continues amb aquesta mena de joc», diu, «ja veuràs com tocaré el dos cap a Amèrica; i això és tot el que et dic». «Ets un pocavergonya i un dropo», diu ella, «tant de bo els americans tinguin aquesta sort». Després d’allò continua insultant-lo durant mitja hora, i llavors corre cap al salonet de darrere de la botiga, es posa a xisclar, diu que ell la portarà a la tomba i agafa un atac, que dura tres hores ben bones… un d’aquells atacs que tot són xiscles i puntades de peu. Doncs bé, l’endemà al matí el marit havia desaparegut. No havia agafat res del calaix… ni tan sols s’havia posat el pardessú… per tant era ben clar que no havia marxat cap a Amèrica. L’endemà no va tornar; no va tornar la setmana següent; la dona va fer imprimir cartells dient que, si tornava, l’hi perdonaria tot (molt generosa, tenint en compte que ell no havia fet res de res); van dragar els canals, i durant dos mesos després, cada vegada que aparereixia un cos, el duien, per norma, immediatament a la salsitxeria. Sigui com sigui, cap responia a la descripció; per això van decidir que havia fugit, i ella es quedà el negoci. Un dissabte a la nit, un vell menut, prim, entra a la botiga molt encès i diu: «Sou la mestressa d’aquesta botiga». «Sí», diu ella. «Doncs bé, senyora», diu ell, «només he entrat a dir que jo i la meva família no pensem ennuegar-nos per res del món; i encara més, senyora», diu, «permeteu-me observar que si no utilitzéssiu les millors parts de la carn en l’elaboració de salsitxes, el bou us sortiria gairebé tan barat com els botons». «Com que botons, senyor?», diu ella. «Botons, senyora», fa el vell menut, desplegant un tros de paper i ensenyant vint o trenta meitats de botons. «Un bon condiment per a les salsitxes, els botons de pantalons, senyora». «Són els botons del meu marit», diu la vídua començant a marejar-se. «Què?», xiscla el menut vell, tornant-se molt pàl·lid. «Ara ho entenc tot», diu la vídua; «en un atac d’insensatesa temporal es va convertir en salsitxes». I així havia estat, senyor —digué el senyor Weller, mirant fixament el rostre horroritzat del senyor Pickwick—, o aneu a saber si el va arrossegar la màquina; però fos com fos, el vell menut, que tota la vida havia estat un gran amant de les salsitxes, va sortir corrents de la botiga en un estat de gran agitació i no en van sentir parlar més!

La narració d’aquest commovedor incident de la vida privada portà amo i servent als despatxos del senyor Perker. Lowten, aguantant la porta entreoberta, mantenia una conversa amb un home malvestit, d’aspecte miserable, amb botes sense puntes i guants sense dits. Hi havia rastres de privació i sofriment —gairebé de desesperació— en el seu rostre esprimatxat i aclaparat; li recava la seva pobresa, perquè s’amagà al costat fosc de les escales quan el senyor Pickwick s’hi apropà.

—Quina mala sort —digué el desconegut, amb un sospir.

—Molta —digué Lowten, gargotejant el seu nom al muntant de la porta amb la ploma, i esborrant-lo una altra vegada amb el plomissol—. Voleu deixar-li un missatge?

—Quan creieu que tornarà? —preguntà el desconegut.

—Fa de mal dir —respongué Lowten, fent l’ullet al senyor Pickwick, mentre el desconegut dirigia els ulls cap a terra.

—No creieu que servís de res esperar-lo? —digué el desconegut, mirant tristament cap a l’oficina.

—Ah, no, n’estic segur —respongué el passant, desplaçant-se una mica més cap al centre del llindar—. Segur que no tornarà aquesta setmana, i és dubtós que sigui aquí la propera; perquè quan Perker surt de la ciutat, mai no té pressa per tornar.

—És fora de la ciutat! —digué el senyor Pickwick—. Vaja, quina mala sort!

—No us en aneu, senyor Pickwick —digué Lowten—, tinc una carta per a vós. —El desconegut, aparentment dubtant, mirà una vegada més cap a terra, i el passant picà l’ullet furtivament cap al senyor Pickwick, com per indicar que tenia lloc alguna refinada innocentada, tot i que de què es tractava, el senyor Pickwick no podia endevinar-ho ni que l’hi anés la vida.

—Passeu, senyor Pickwick —digué Lowten—. Doncs bé, voleu deixar un missatge, senyor Watty, o tornareu a venir?

—Demaneu-li si serà tan amable de fer-me saber què s’ha fet del meu cas —digué l’home—; per l’amor de Déu, no us en descuideu, senyor Lowten.

—No, no; no me n’oblidaré —respongué el passant—. Passeu, senyor Pickwick. Bon dia, senyor Watty; fa molt bon dia per passejar, oi? —Veient que el desconegut encara no se n’anava, féu un senyal a Sam Weller que entrés amb el seu amo i li tancà la porta a la cara.

—No hi havia hagut mai un insolvent tan emprenyador com aquest des que el món és món, a fe de Déu! —digué Lowten, llançant la ploma amb l’aire d’un home ofès—. El seu cas encara no ha estat al Jutjat quatre anys, i que em pengin si no ve a empipar dos cops per setmana. Per aquí, senyor Pickwick. Perker és a dins, i el rebrà, ho sé. Fa un fred espantós —afegí malhumorat—, aquí dret a la porta, perdent el temps amb aquests vagabunds apedaçats! —Després de remoure amb molta vehemència un foc particularment gran amb un atiador particularment petit, el passant es dirigí cap a la sala privada del seu director i anuncià el senyor Pickwick.

—Ah, benvolgut senyor —digué el menut senyor Perker, aixecant-se ràpidament de la cadira—. Doncs bé, benvolgut senyor, quines notícies hi ha del vostre cas, eh? Res de nou sobre els nostres amics de Freeman’s Court? No s’han pas adormit, això ja ho sé. Oh, són paios molt llestos; molt llestos, i tant.

En acabar, l’homenet prengué un emfàtic pessic de rapè, com a tribut a la llestesa dels senyors Dodson i Fogg.

—Són uns grans pocavergonyes —digué el senyor Pickwick.

—Sí, sí —digué l’homenet—; això és una qüestió d’opinions, ja ho sabeu, i no ens barallarem pels termes; perquè naturalment no es pot esperar que vegeu aquests temes amb un ull professional. Doncs bé, hem fet tot el que cal. He contractat el lletrat Snubbin.

—És bo? —preguntà el senyor Pickwick.

—Bo! —respongué Perker—. Quines coses de dir, benvolgut senyor, Snubbin és el millor de la seva professió. Pot treure tres vegades més de qualsevol home davant d’un tribunal… se’l contracta en tots els casos. No cal que en parli a fora; però diem, els de la professió, que Snubbin es fica el tribunal en un puny.

L’homenet prengué un altre pessic de rapè en fer aquesta comunicació, i assentí misteriosament al senyor Pickwick.

—Han enviat citacions als meus tres amics —digué el senyor Pickwick.

—Ah! Naturalment que sí —respongué Perker—. Són testimonis importants; us van veure en una situació delicada.

—Però ella es va desmaiar perquè va voler —digué el senyor Pickwick—. Se’m va tirar als braços.

—Molt probable, benvolgut senyor —respongué Perker—; molt probable i molt natural. Res no ho seria més, benvolgut senyor, res. Però qui pot demostrar-ho?

—Han enviat citacions al meu criat, també —prosseguí el senyor Pickwick, abandonant l’altre punt; perquè la pregunta del senyor Perker l’havia deixat una mica perplex.

—Sam? —digué Perker.

El senyor Pickwick respongué afirmativament.

—Naturalment, benvolgut senyor; naturalment. Sabia que ho farien. Li ho podria haver dit fa un mes. Fixeu-vos, benvolgut senyor, si voleu prendre la direcció dels vostres afers en les vostres pròpies mans després de confiar-los al vostre procurador, també heu d’acceptar-ne les conseqüències. —Ara el senyor Perker es redreçà amb una dignitat intencionada, i es raspallà algunes fibres extraviades de rapè del farbalà de la camisa.

—I què volen que demostri, ell? —preguntà el senyor Pickwick, després de dos o tres minuts de silenci.

—Que el vau enviar a la demandant per fer alguna proposta de compromís, suposo —respongué Perker—. No té gaire importància, però; no crec que li puguin treure gran cosa per molt que l’interroguin.

—No ho crec —digué el senyor Pickwick, somrient, malgrat l’enuig que sentia davant de la idea que Sam aparegués com a testimoni—. Quina estratègia seguirem?

—Només en podem adoptar una, benvolgut senyor —respongué Perker—; interrogar també els testimonis; confiar en l’eloqüència de Snubbin; tirar pols als ulls del jutge; posar-nos a mercè del jurat.

—I si el veredicte és contrari? —preguntà el senyor Pickwick.

El senyor Perker somrigué, prengué un pessic de rapè molt llarg, remenà el foc, arronsà les espatlles i quedà expressivament silenciós.

—Voleu dir que en aquest cas haig de pagar els danys? —digué el senyor Pickwick, que havia observat aquesta resposta telegràfica amb una severitat considerable.

Perker tornà a remenar el foc de manera ben innecessària i digué:

—Em fa por que sí.

—Llavors us haig d’anunciar la meva decisió inalterable de no pagar cap dany en absolut —digué el senyor Pickwick, amb aire d’allò més emfàtic—. Cap, Perker. Ni una lliura, ni un penic dels meus diners, no anirà a parar a les butxaques de Dodson i Fogg. Aquesta és la meva determinació deliberada i irrevocable. —El senyor Pickwick donà un fort cop a la taula del seu davant per confirmar la irrevocabilitat de la seva intenció.

—Molt bé, benvolgut senyor, molt bé —digué Perker—. Ja sabeu el que us convé, naturalment.

—Naturalment que sí —respongué precipitadament el senyor Pickwick—. On viu el lletrat Snubbin?

—A Lincoln’s Inn Old Square —respongué Perker.

—M’agradaria veure’l —digué el senyor Pickwick.

—Veure el lletrat Snubbin, benvolgut senyor! —replicà Perker, absolutament esbalaït—. Bah, bah, benvolgut senyor, impossible. Veure el lletrat Snubbin! I ara, benvolgut senyor, no s’ha vist mai una cosa semblant, sense pagar prèviament una quota de consulta i demanar hora. No pot ser, benvolgut senyor; no pot ser.

El senyor Pickwick, però, havia decidit que no tan sols es podia fer, sinó que s’hauria de fer; i la conseqüència fou que al cap de deu minuts d’haver rebut la seguretat que allò era impossible, era conduït pel seu procurador a l’oficina exterior del gran lletrat Snubbin en persona.

Era una sala sense encatifar de passables dimensions, amb un gran escriptori a prop del foc, el tapet del qual havia perdut des de feia temps tota pretensió de recordar el seu to original de verd, i s’havia tornat gradualment gris per la pols i l’edat, excepte en els llocs on tot rastre del seu color natural quedava eliminat per les taques de tinta. Sobre la taula hi havia nombrosos feixos de papers lligats amb cinta vermella; i al darrere seia un oficinista vell, l’aspecte impecable i la feixuga cadena de rellotge d’or del qual mostraven imponents indicis de l’extensa i lucrativa pràctica del lletrat Snubbin.

—És a la seva sala, el lletrat, senyor Mallard? —preguntà Perker, oferint la seva capsa amb una imaginable cortesia.

—Sí —fou la resposta—, però està molt enfeinat. Fixeu-vos; encara no s’ha emès cap opinió, en cap d’aquests casos; i ja s’han pagat uns honoraris d’expedició per tots. —L’oficinista somreia en dir-ho, i inhalà el pessic de rapè amb un entusiasme que semblava combinar el gust pel rapè i l’afició als honoraris.

—És qüestió de pràctica —digué Perker.

—Sí —digué el passant de l’advocat, traient la seva pròpia capsa, i oferint-la amb la màxima cordialitat—; i el millor de tot és que, com que cap ésser vivent excepte jo mateix pot llegir la lletra del lletrat, es veuen obligats a esperar les opinions, quan ja les ha emeses, fins que jo les he copiat, ha, ha, ha!

—I d’això en treu profit ja sabem qui, a més del lletrat, per explotar una mica més els clients, oi? —digué Perker—. Ha, ha, ha! —En sentir-ho el passant del lletrat tornà a riure, no pas una riallada estrident, sinó una rialleta silenciosa, interna, que al senyor Pickwick no li agradà sentir. Quan un home plora per dintre, és perillós per a ell mateix; però quan riu per dintre, no presagia cap bé a altres persones.

—No em deveu pas haver preparat aquella llisteta dels honoraris que us dec, oi? —digué Perker.

—No, encara no —respongué el passant.

—Voldria que ho féssiu —digué Perker—. Feu-me-la arribar, i us enviaré un xec. Però suposo que esteu massa atrafegat embutxacant diners en metàl·lic, per pensar en els deutors, oi? Ha, ha, ha! —Aquesta sortida semblà animar sorprenentment el passant, que una vegada més assaborí una rialleta tot sol.

—Però, senyor Mallard, estimat amic —digué Perker, recuperant de sobte la seva serietat, i emportant-se la mà dreta del gran home a un racó, per la solapa de la jaqueta—; heu de convèncer el lletrat que em rebi, a mi i al meu client.

—Au, au —digué el passant—, aquesta sí que és bona. Que us rebi el lletrat! Vinga, això és ridícul. —Malgrat l’absurditat de la proposta, però, el passant permeté que se l’endugués amablement on el senyor Pickwick no els podia sentir; i després d’una breu conversa en murmuris, se n’anà lentament per un petit passadís fosc, i desaparegué en el despatx privat de la llumenera, d’on sortí al cap de poc de puntetes, i féu saber al senyor Perker i el senyor Pickwick que havia persuadit el lletrat, en violació de totes les normes i costums establerts, de deixar-los entrar de seguida.

El lletrat Snubbins era un home amb cara de llanterna, complexió olivenca, d’uns quaranta-cinc anys que, tal com diuen les novel·les, podrien ser cinquanta. Tenia aquells ulls d’aspecte somort, rebullit, que sovint es pot veure en els caps de persones que s’han dedicat durant molts anys a un camp d’estudi pesat i laboriós; i que haurien bastat, sense la lent addicional que penjava d’una ampla cinta negra al voltant del coll, per advertir a un desconegut que era molt curt de vista. Tenia els cabells prims i febles, cosa que es devia en part a no haver dedicat gaire temps a la seva cura, i en part al fet d’haver dut durant vint-i-cinc anys la perruca legal col·locada sobre un motllo que tenia al seu costat. Les marques de pólvores per als cabells sobre el coll de la jaqueta, i el mocador blanc mal rentat i pitjor lligat al voltant del coll, mostraven que no havia trobat cap moment de lleure des que havia sortit del tribunal per fer un retoc en la seva indumentària; mentre que l’estil desendreçat de la resta de la roba justificava la deducció que el seu aspecte personal no hauria millorat gaire si l’hagués trobat. Llibres de pràctica, munts de papers i cartes obertes estaven escampats per damunt de la taula, sense cap intent de posar ordre ni concert; els mobles de la sala eren vells i rònecs; les portes de la prestatgeria dels llibres es podrien a les frontisses; a cada passa la pols s’aixecava de la catifa en petits núvols; les persianes eren grogues per l’edat i la brutícia; l’estat de tot el que hi havia a la sala mostrava, amb una claredat inconfusible, que el senyor Snubbin estava massa ocupat amb les seves tasques professionals per parar gaire esment ni consideració a les seves comoditats personals.

El lletrat estava escrivint quan entraren els seus clients; féu una reverència distreta quan el seu procurador presentà el senyor Pickwick; llavors els feu un senyal perquè seguessin, posà la ploma amb compte a l’escrivania, es passà la mà per la cama esquerra i esperà que se li adrecessin.

—El senyor Pickwick és el demandat a Bardell i Pickwick, lletrat —digué Perker.

—Estic contractat per portar aquest cas, oi? —digué l’advocat.

—Sí, senyor —respongué Perker.

L’advocat assentí amb el cap i esperà alguna cosa més.

—El senyor Pickwick tenia pressa per visitar-vos, lletrat —digué Perker—, per manifestar-vos, abans que entréssiu a examinar el cas, que nega que hi hagi cap fonament ni pretext per a la demanda contra ell; i que si no fos perquè va al tribunal amb les mans netes, i amb la convicció que té raó d’oposar-se a la petició de la demandant, no hi aniria. Crec que exposo correctament els vostres punts de vista; oi, benvolgut senyor? —digué l’homenet, girant-se cap al senyor Pickwick.

—Bastant —respongué aquell cavaller.

El lletrat Snubbins desplegà les ulleres, se les posà als ulls; i, després de mirar el senyor Pickwick durant uns segons amb gran curiositat, es girà cap al senyor Perker i digué, somrient lleugerament mentre parlava:

—Té evidències al seu favor, el senyor Pickwick?

L’advocat arronsà les espatlles.

—Teniu intenció de convocar testimonis?

—No.

El somriure del rostre de l’advocat es tornà més definit; es fregà la cama amb una violència creixent; i, tirant-se enrere en la butaca, tossí amb aire dubtós.

Aquests indicis dels pressentiments de l’advocat sobre el tema, tot i ser tan insignificants, no passaren desapercebuts al senyor Pickwick. Es col·locà més fermament al nas les ulleres, a través de les quals havia observat atentament les manifestacions dels sentiments del lletrat que aquest s’havia permès exhibir; i digué amb gran energia, passant completament per alt tots els advertiments que li enviava el senyor Perker amb els ulls o arrufant les celles:

—El desig de veure’l amb un objectiu com aquest, no en tinc cap dubte, senyor, deu semblar a un cavaller que veu tants casos d’aquests com vós, una circumstància ben extraordinària.

L’advocat intentà mirar greument el foc, però el somriure tornà a aparèixer.

—Els representants de la vostra professió, senyor —continuà el senyor Pickwick—, veuen la pitjor part de la naturalesa humana. Totes les disputes, tota la malvolença i la mala sang, apareixen davant vostre. Sabeu per la vostra experiència amb els jurats (no us vull denigrar a vós, ni a ells) que els efectes tenen una gran importància; i teniu tendència a atribuir als altres un desig de servir-se, per a propòsits d’engany i interès propi, dels mateixos instruments dels quals vosaltres, per pura honestedat i amb propòsits honorables, i amb un lloable desig de fer el màxim pel vostre client, coneixeu tan bé la força i el valor, a còpia d’utilitzar-los constantment. Crec realment que a aquesta circumstància es pot atribuir la noció vulgar, però molt generalitzada, de ser, com a professió, recelosos, desconfiats i massa cautelosos. Conscient com sóc, senyor, de l’inconvenient de fer-vos una declaració semblant, en circumstàncies com aquestes, he vingut aquí perquè vull que entengueu clarament, com ha dit el meu amic el senyor Perker, que sóc innocent de la falsedat de què se m’acusa; i tot i que sóc ben conscient de l’inestimable valor de la vostra assistència, senyor, haig d’afegir que, a no ser que cregueu això sincerament, preferiria privar-me de l’ajuda dels vostres talents que gaudir d’aquest avantatge.

Molt abans del final d’aquestes paraules, que hem de dir que resultaven molt prosaiques tractant-se del senyor Pickwick, el lletrat havia tornat a caure en un estat d’abstracció. Al cap d’uns minuts, però, durant els quals havia tornat a agafar la ploma, semblava una vegada més estar al corrent de la presència dels seus clients; alçant el cap del paper, digué, de manera força adusta:

—Qui porta amb mi aquest cas?

—El senyor Phunky, lletrat —respongué el procurador.

—Phunky… Phunky —digué l’advocat— no havia sentit mai aquest nom. Deu ser molt jove.

—Sí, és molt jove —respongué el procurador—. Tot just el van nomenar l’altre dia. A veure… encara no porta vuit anys al cos d’advocats.

—Ah, ja m’ho semblava —digué el lletrat, amb aquella mena de to compassiu amb què la gent corrent parlaria d’un infant molt desvalgut—. Senyor Mallard, envieu a buscar el senyor… el senyor…

—Phunky… Holborn Court, Inn’s Gray —intervingué Perker. (Holborn Court, per cert, ara és South Square).

—El senyor Phunky, i digueu-li que estaria content si es deixés caure per aquí un moment.

El senyor Mallard se n’anà a complir l’encàrrec; i el lletrat Snubbin tornà a caure en l’abstracció fins que presentaren el senyor Phunky en persona.

Tot i ser un advocat novençà, era un home madur. Tenia un aire molt tímid, i una penosa vacil·lació en la parla; no semblava un defecte natural, sinó més aviat el resultat de la timidesa, produïda per la consciència de veure’s «incapacitat d’ascendir» per la manca de mitjans, d’interès, de relacions, de desvergonyiment o del que fos. El lletrat l’intimidava, i era profundament cortès amb el procurador.

—No he tingut el plaer de veure-us abans, senyor Phunky —digué el lletrat Snubbin, amb altiva condescendència.

El senyor Phunky féu una reverència. Ell havia tingut el plaer de veure el lletrat, i també d’envejar-lo, amb tota l’enveja d’un home pobre, durant vuit anys i un trimestre.

—Esteu amb mi en aquest cas, pel que tinc entès —digué el lletrat.

Si el senyor Phunky hagués estat un home ric, immediatament hauria enviat a buscar el seu passant per recordar-l’hi; si n’hagués estat un d’assenyat, s’hauria posat l’índex al front i s’hauria escarrassat a recordar, si, entre els seus múltiples compromisos, havia acceptat o no aquest; però com que no era ni ric ni assenyat (en aquest sentit, si més no) es tornà vermell i féu una reverència.

—Heu llegit els papers, senyor Phunky? —preguntà el lletrat.

Una vegada més, el senyor Phunky hauria d’haver declarat haver-ho oblidat tot sobre els mèrits del cas; però com que havia llegit els papers que li havien posat al davant durant la demanda, i no havia pensat en res més, despert o adormit, durant els dos mesos que havia estat contractat com a ajudant del lletrat Snubbin, es tornà encara més vermell i novament féu una reverència.

—Aquest és el senyor Pickwick —digué el lletrat, movent la ploma en direcció al lloc on es trobava aquell cavaller.

El senyor Phunky s’inclinà davant del senyor Pickwick, amb la reverència que un primer client sempre ha de despertar; i una vegada més inclinà el cap envers el seu dirigent.

—Potser us voldreu endur el senyor Pickwick —digué el lletrat—, i… i… i… sentir el que el senyor Pickwick vulgui comunicar. Mantindrem una consulta, naturalment. —Amb aquella insinuació que ja l’havien interromput prou temps, el lletrat Snubbins, que de mica en mica havia anat quedant més sumit en l’abstracció, es posà les ulleres als ulls per un instant, féu una lleugera reverència general, i quedà una vegada més profundament immers en el cas que tenia entre mans, que formava part d’un plet interminable, originat en l’acte d’un individu, mort feia si fa no fa un segle, que havia tallat un viarany que duia d’algun lloc d’on ningú venia mai, a algun altre lloc on ningú anava mai.

El senyor Phunky no volia ni sentir parlar de passar per cap porta fins que el senyor Pickwick i el seu procurador haguessin passat abans que ell, i per això passà algun temps abans que arribessin a la plaça; i quan hi arribaren, caminaren amunt i avall i mantingueren una llarga conferència, el resultat de la qual fou que era molt difícil dir com aniria el veredicte; que ningú podia presumir de calcular el resultat d’una demanda; que tenien molta sort d’haver impedit que l’altra part contractés el lletrat Snubbin; i altres temes de dubte i consol, comuns en aquella situació.

El senyor Weller fou desvetllat pel seu amo d’un son dolç d’una hora de durada; i, dient adéu a Lowten, tornaren a la ciutat.





XXXII

Descriu, amb molt més detall

del que féu mai el reporter del tribunal,

una festa de solters, donada pel senyor Bob Sawyer

al seu allotjament del Borough.


Hi ha una calma al voltant de Lant Street, al Borough, que infon una delicada malenconia a l’ànima. Sempre hi abunden les cases per llogar: a més, és un carreró lateral, i la seva quietud és tranquil·litzadora. Una casa a Lant Street no entraria en la denominació de residència de primera categoria, en l’estricta accepció del terme; però això no obstant és un indret d’allò més atractiu. Si un home desitgés abstreure’s del món, apartar-se de l’abast de la temptació, allunyar-se de tots els estímuls de mirar per la finestra, li recomanaríem de totes passades anar a Lant Street.

En aquest feliç recer hi ha una colònia d’emmidonadors, oficials enquadernadors, un o dos funcionaris de presons del Tribunal d’Insolvents, diverses petites majordomes empleades al port, un grapat de modistes i uns quants sastres a preu fet. La majoria dels habitants dirigeixen les seves energies al lloguer de cambres moblades, o es dediquen a la saludable i vigoritzant ocupació de planxar. Els trets principals en la vida immòbil del carrer són els finestrons verds, els anuncis d’allotjament, les xapes de porta de llautó i els tiradors de campana; els principals exemplars de natura animada, el mosso de taverna, el jove repartidor de panets i el venedor de patates al forn. La població és migratòria, i habitualment desapareix pels volts del dia de pagament, generalment de nit. Les rendes de Sa Majestat rarament es cobren en aquesta vall feliç; els lloguers són incerts; i el subministrament d’aigua molt sovint es talla.

El senyor Bob Sawyer adornava una banda del foc, a la part de davant de la primera planta, a primera hora del vespre en què havia convidat el senyor Pickwick, i el senyor Ben Allen l’altra. Els preparatius per a la recepció de visitants semblaven complets. Els paraigües del passadís havien estat amuntegats al raconet exterior de la porta del saló de darrere; el capell i el xal de la criada de la mestressa havien estat retirats de les baranes; no hi havia més de dos parells d’esclops a l’estora de la porta del carrer; i una espelma de cuina, amb un ble molt llarg, cremava alegrement a la lleixa de la finestra de l’escala. El mateix senyor Bob Sawyer havia adquirit el licor en un celler de High Street, i havia tornat a casa precedint el portador, per esvair la possibilitat que el lliuressin per equivocació en una altra casa. El ponx estava a punt en una cassola vermella a l’habitació; havien manllevat una tauleta, coberta amb un drap de feltre verd, del saló, per jugar-hi a cartes; i els gots de la casa, juntament amb els que havien manllevat per a l’ocasió a la taverna, estaven disposats en una safata, col·locada al replà exterior de la porta.

Malgrat la naturalesa altament satisfactòria de totes aquestes disposicions, hi havia un núvol en el rostre del senyor Bob Sawyer, mentre seia a la vora del foc. També hi havia una expressió de solidaritat, en els trets del senyor Ben Allen, mentre contemplava atentament les brases, i un to de malenconia a la seva veu, mentre deia, després d’un llarg silenci:

—Doncs quina mala sort que se li hagi acudit posar-se esquerpa, just en aquesta ocasió. Podria haver esperat almenys fins demà.

—És la mala bava que té… és la la mala bava que té —replicà amb vehemència el senyor Bob Sawyer—. Diu que si em puc permetre fer una festa hauria de poder pagar la seva maleïda «factureta».

—Quant temps fa que corre? —preguntà el senyor Ben Allen. Una factura, per cert, és el motor de locomotora més extrordinari que el geni de l’home hagi produït mai. Podria córrer durant la vida més llarga, sense aturar-se mai pel seu compte.

—Només un trimestre i un mes, si fa no fa —respongué el senyor Bob Sawyer.

Ben Allen tossí desesperadament, i dirigí una mirada penetrant entre les dues barres de dalt de l’estufa.

—Serà refotudament desagradable si li passa pel cap fer-nos fora quan hi siguin aquells individus, oi? —digué finalment el senyor Ben Allen.

—Horrible —respongué Bob Sawyer—, horrible. —Se sentí un petit truc a la porta de la sala. El senyor Bob Sawyer mirà expressivament el seu amic, i convidà a entrar la persona de fora; una noia bruta, malvestida, amb mitges de cotó negres, que podria haver passat per la filla negligida d’un escombriaire jubilat en circumstàncies de molta penúria, tragué el cap i digué:

—Sisplau, senyor Sawyer, la senyora Raddle vol parlar amb vós.

Abans que el senyor Bob Sawyer pogués formular cap resposta, la noia desaparegué de sobte amb un moviment brusc, com si algú li hagués fet una violenta estirada des de darrere; tan aviat hagué tingut lloc aquesta misteriosa sortida, se sentí un altre truc a la porta —un truc viu, decidit, que semblava dir: «Sóc aquí, i penso entrar».

El senyor Bob Sawyer féu un cop d’ull al seu amic amb una mirada de vil recel, i una vegada més exclamà:

—Endavant.

El permís no era en absolut necessari, perquè, abans que el senyor Bob Sawyer hagués pronunciat les paraules, una dona menuda, furiosa, entrà d’un bot a la sala, tremolant tota ella de còlera, i pàl·lida de ràbia.

—Doncs bé, senyor Sawyer —digué la dona menuda i furiosa, intentant mostrar-se molt calmada—, si teniu la bondat de saldar aquella factureta meva li ho agrairé, perquè haig de pagar el meu lloguer aquesta tarda, i el meu propietari ara és a baix esperant. —La menuda dona es fregà les mans, i mirà fixament, per damunt del cap del senyor Bob Sawyer, la paret del seu darrere.

—Em sap molt greu causar-vos cap inconvenient, senyora Raddle —digué respectuosament Bob Sawyer—, però…

—Ah, no és cap inconvenient —respongué la menuda dona, amb una rialleta estrident—. No hi tenia cap interès especial fins avui; de totes maneres, com que ha d’anar directament a mans del meu propietari, tant era que ho guardéssiu vós com jo. Em vau prometre pagar aquesta tarda, senyor Sawyer, i tots els cavallers que han viscut aquí han complert la seva paraula, senyor, tal com fa naturalment qualsevol que es digui un cavaller. —La senyora Raddle alçà el cap, es mossegà els llavis, es fregà més fort les mans i mirà la paret més fixament que mai. Era evident, tal com comentà el senyor Bob Sawyer en un estil d’al·legoria oriental en una ocasió posterior, que «el vapor començava a enfilar-se».

—Em sap molt greu, senyora Raddle —digué Bob Sawyer, amb tota la humilitat imaginable—, però el fet és que avui he patit una decepció a la City. —Un lloc extrordinari aquella City. Sempre hi pateixen decepcions un nombre sorprenent d’homes.

—I bé, senyor Sawyer —digué la senyora Raddle, plantant-se fermament sobre una coliflor porpra de la catifa Kidderminster—, i això a mi què m’importa?

—Jo… jo… no tinc cap dubte, senyora Raddle —digué Bob Sawyer, pestanyejant en sentir aquesta última pregunta—, que abans de la meitat de la setmana que ve podrem quedar en paus, i després continuar amb un sistema millor.

Això era tot el que volia la senyora Raddle. Havia pujat a la cambra del malaurat Bob Sawyer tan decidida a fer una escena, que, amb tota probabilitat, el pagament més aviat l’hauria decebuda que altra cosa. Es trobava en una disposició excel·lent per deixar-se anar, després d’intercanviar uns quants compliments introductoris amb el senyor R. a la cuina de davant.

—Creieu, senyor Sawyer… —digué la senyora Raddle, alçant la veu per a informació dels veïns— creieu que penso continuar permetent dia rere dia que ocupi les meves cambres un individu que no pensa mai a pagar el lloguer, ni tan sols els diners de la mantega fresca i els terrossos de sucre que li entren per a l’esmorzar, ni la mateixa llet que li deixen a la porta del carrer? Creieu que una dona treballadora i diligent que ha viscut en aquest carrer durant vint anys (deu anys de l’altra banda de la carretera, i nou i tres quarts en aquesta mateixa casa) no té res més a fer que matar-se a treballar per un parell de ganduls i dropos, que sempre estan fumant i bevent, i gandulejant, quan haurien d’estar contents de dedicar les mans a qualsevol cosa que els ajudés a pagar les factures? Creieu…

—Però senyora —intervingué el senyor Benjamin Allen en to apaivagador.

—Tingueu la bondat de guardar-vos els vostres comentaris, senyor, us ho suplico —digué la senyora Raddle, aturant de cop i volta el ràpid torrent de les seves paraules, i adreçant-se a la tercera part amb una impressionant lentitud i solemnitat—. No tinc constància, senyor, que tingueu cap dret a adreçar-me la vostra conversa. No crec que us hagi llogat a vós aquestes cambres, senyor.

—No, certament que no —féu el senyor Benjamin Allen.

—Entesos, senyor —respongué la senyora Raddle, amb orgullosa cortesia—. Llavors potser, senyor, limiteu-vos a trencar els braços i les cames de la pobra gent dels hospitals, i calleu, senyor, o hi pot haver algunes persones aquí que us obliguin a fer-ho, senyor.

—Però sou una dona tan poc raonable —protestà el senyor Benjamin Allen.

—Disculpeu, jove —digué la senyora Raddle, amb una suor freda de ràbia—. Però tindreu la bondat de tornar-me a dir això, senyor?

—No he fet ús de la paraula en cap sentit odiós, senyora —respongué el senyor Benjamin Allen, posant-se una mica nerviós pel seu propi compte.

—Disculpeu, jove —demanà la senyora Raddle, en un to més fort i més imperatiu—. Però a qui tracteu de dona? M’heu fet aquest comentari a mi, senyor?

—I ara! Què passa? —digué el senyor Benjamin Allen.

—M’heu aplicat aquest nom a mi, us demano, senyor? —interrompé la senyora Raddle, amb una fúria intensa, obrint la porta de bat a bat.

—I doncs, naturalment que sí —respongué el senyor Benjamin Allen.

—Sí, naturalment que sí —digué la senyora Raddle, reculant de mica en mica cap a la porta, i alçant la veu al màxim, en benefici especial del senyor Raddle, que era a la cuina—. Sí, naturalment que sí! I tothom sap que poden insultar-me sense problemes a la meva pròpia casa mentre el meu marit seu adormit a baix, sense fer-me més cas que si fos un gos del carrer. Hauria d’estar avergonyit d’ell mateix (aquí la senyora Raddle sanglotà), de permetre que un parell de joves que trinxen ossos de gent viva tractin la seva esposa d’aquesta manera, que deshonra els allotjaments (un altre sanglot), i la deixa exposada a tota mena d’insults; un desgraciat vil i covard que té por de pujar i enfrontar-se amb aquests rufians… que té por… que té por de venir! —La senyora Raddle s’aturà a escoltar si la repetició de l’insult havia desvetllat la seva millor meitat; i en veure que no havia tingut èxit, procedí a baixar les escales amb innombrables sanglots; llavors se sentí un doble truc fort a la porta del carrer; per la qual cosa ella prorrompé en un atac histèric de plors, acompanyat de planys tètrics, que es prolongà fins que el truc es repetí sis vegades, moment en què, en un esclat incontrolable d’angoixa, tirà a terra tots els paraigües, i desaparegué cap al saló posterior, tancant la porta darrere seu amb un estrèpit paorós.

—Que viu aquí, el senyor Sawyer? —preguntà el senyor Pickwick, quan obriren la porta.

—Sí —digué la noia—, primer pis. És la porta que ve de dret que arribes al capdamunt de les escales. —Després de donar aquesta indicació, la criada, que havia estat educada entre els habitants aborígens de Southwark, desaparegué, amb l’espelma a la mà, per les escales de la cuina, perfectament convençuda d’haver fet tot allò que podia caldre en aquelles circumstàncies.

El senyor Snodgrass, que entrà l’últim, tancà amb cadena la porta del carrer, després d’uns quants esforços inútils; i els amics pujaren a entrebancs cap a dalt, on foren rebuts pel senyor Bob Sawyer, que no havia baixat per por de ser atacat per la senyora Raddle.

—Com esteu? —digué el desconcertat estudiant—. M’alegro de veure-us… compte amb els gots. —Aquest advertiment anava adreçat al senyor Pickwick, que havia deixat el barret a la safata.

—Vaja —digué el senyor Pickwick—, disculpeu-me.

—Ja està, ja està —digué Bob Sawyer—. Tinc un espai força limitat aquí, però cal fer-se’n pagues, quan aneu a veure un jove solter. Passeu. Heu vist abans aquest cavaller, oi? —El senyor Pickwick encaixà la mà del senyor Benjamin Allen, i els amics seguiren el seu exemple. Amb prou feines havien pres seient quan sentiren un altre doble truc.

—Espero que sigui Jack Hopkins! —digué el senyor Bob Sawyer—. Xxt. Sí que és ell. Puja, Jack; puja.

Se sentí un trepig feixuc a les escales, i es presentà Jack Hopkins. Duia una armilla de vellut negre, amb botons de colors cridaners; i una camisa blava de ratlles, amb un coll fals blanc.

—Arribes tard, Jack? —digué el senyor Benjamin Allen.

—M’han aturat a can Bartholomew —respongué Hopkins.

—Res de nou?

—No, res de particular. Han portat un accident força bo a urgències.

—De què es tractava, senyor? —preguntà el senyor Pickwick.

—Tot just un home que ha caigut d’una finestra d’un quart pis; però de fet és un cas molt bo.

—Voleu dir que el pacient té moltes possibilitats de recuperació? —preguntà el senyor Pickwick.

—No —respongué el senyor Hopkins amb indiferència—. No, no ho diria pas. Però hi ha d’haver una esplèndida operació, demà… una escena magnífica si la fa Slasher.

—Considereu el senyor Slasher un bon cirurgià? —digué el senyor Pickwick.

—El millor entre els vius —respongué Hopkins—. La setmana passada va treure la cama d’un noi de l’encaix… el noi es va menjar cinc pomes i un pastís de pa de gingebre… exactament dos minuts després que acabés tot, el noi va dir que no volia estar-se allà ajagut perquè juguessin amb ell, i que ho explicaria a la seva mare si no començaven.

—Renoi! —exclamà el senyor Pickwick, astorat.

—Bah! Això no és res, i ara —digué Jack Hopkins—. Oi, Bob?

—Ben res —respongué el senyor Bob Sawyer.

—Per cert, Bob —digué Hopkins, amb un cop d’ull a penes perceptible cap al rostre atent del senyor Pickwick—, ahir a la nit vam tenir un curiós accident. Van portar una criatura que s’havia empassat un collaret.

—Que s’havia empassat què, senyor? —interrompé el senyor Pickwick.

—Un collaret —respongué Jack Hopkins—. No pas tot de cop, esclar, això seria massa… vós no us el podríeu empassar, oi, senyor Pickwick? Ha, ha! —El senyor Hopkins semblava molt complagut amb la seva pròpia facècia, i continuà—: No, va anar així. Els pares de la criatura eren gent pobra que vivia en un carreró. La germana gran va comprar un collaret… un collaret corrent, fet de grans boles negres de fusta. Com que a la criatura li agradaven les joguines, agafà el collaret, l’amagà, hi jugà, tallà el cordill i s’empassà una bola. Ho va trobar divertidíssim, hi tornà l’endemà, i s’empassà una altra bola.

—Senyor Déu meu! —digué el senyor Pickwick—. Quina cosa tan terrible! Disculpeu-me, senyor. Continueu.

—L’endemà, la criatura s’empassà dues boles; l’endemà, es donà el gust de menjar-se’n tres, i així anar fent, fins que en una setmana s’havia empassat el collaret: vint-i-cinc boles en total. La germana, que era una noia diligent, i poques vegades es permetia comprar-se un petit adorn, plorà amargament la pèrdua del collaret; ho regirà tot; però, no cal dir-ho, no el va trobar. Uns dies més tard, la família estaven sopant: espatlla de xai al forn, i patates a sota… la criatura, que no tenia gana, jugava per la sala, quan de sobte es va sentir un soroll terrible, com una petita calamarsada. «No facis això, fill meu», digué el pare. «No faig res», va dir la criatura. «Doncs, no ho tornis a fer», va dir el pare. Hi va haver un breu silenci, i llavors el soroll tornà a començar, pitjor que mai. «Si no fas cas del que dic, fill meu», va dir el pare, «et trobaràs al llit, en menys del que triga un porc a grunyir». Va donar-li una sacsejada per fer-lo obeir, i provocà un catric-catrec com ningú havia sentit mai. «Ostres, maleït siga, és a dintre de la criatura», va dir el pare, «té el crup al lloc equivocat». «No, no és això, pare», va dir la criatura, començant a plorar, «és el collaret; me’l vaig empassar, pare». El pare va agafar la criatura i va córrer amb ella cap a l’hospital; les boles de l’estómac del noi sorollejaven durant tot el camí amb els salts; i la gent aixecava els ulls en l’aire, o els abaixava cap als cellers, per veure d’on sortia aquell so desconegut. Ara és a l’hospital —digué Jack Hopkins—, i fa tantíssim soroll quan camina, que es veuen obligats a embolicar-lo amb l’abric d’un vigilant, per por que desperti els pacients.

—Aquest és el cas més extrordinari que he sentit mai —digué el senyor Pickwick, amb un cop emfàtic a la taula.

—Ah, això no és res —digué Jack Hopkins—. Oi, Bob?

—I tant que no —respongué Bob Sawyer.

—A la nostra professió passen coses ben singulars, us ho puc assegurar, senyor —digué Hopkins.

—Això és el que em sento inclinat a creure —respongué el senyor Pickwick.

Un altre truc a la porta anuncià un jove de cap gros amb una perruca negra, que portava amb ell un jove escorbútic amb un tapacoll llarg. El següent a arribar fou un cavaller amb una camisa engalanada amb àncores rosa, seguit de prop per un jove pàl·lid amb una cadena de rellotge xapada. L’arribada d’un personatge afectat amb roba de lli neta i botes de tela completà el grup. Van endur-se la tauleta amb el tapet de feltre verd; van portar la primera ració de ponx, en una gerra blanca; i dedicaren les següents tres hores al vingt-et-un, a sis penics la dotzena, amb l’única interrupció d’una petita disputa entre el jove escorbútic i el cavaller de les àncores rosa; durant la qual el jove escorbútic expressà un desig ardent d’estirar el nas del cavaller amb aquells emblemes d’esperança; en resposta a això, aquell individu expressà la seva decidida desgana a acceptar cap «insolència» en termes gratuïts, tan per part del jove irascible amb el rostre escorbútic, com de qualsevol altra persona adornada amb un cap.

Quan hagué estat declarat l’últim «natura», i el recompte de beneficis i pèrdues de peixos i monedes de sis penics ja havia acabat, per a la satisfacció de totes les parts, el senyor Bob Sawyer féu sonar la campana demanant el sopar i els visitants s’encabiren en els racons mentre el preparaven.

No fou tan fàcil com es podria imaginar. Primer de tot, fou necessari despertar la noia, que s’havia adormit de cara a la taula de la cuina; això trigà una mica, i, quan finalment respongué a la campana, un altre quart d’hora se n’anà en esforços infructuosos per infondre-li un pàl·lid i distant besllum de raó. L’home a qui havien enviat la comanda d’ostres, no havia rebut ordres d’obrir-les; és molt difícil obrir una ostra amb un ganivet flexible i una forquilla de dues pues; i el que van aconseguir d’aquesta manera fou ben poc. A més molt poca carn de bou estava feta; i el pernil (que també era de la salsitxeria alemanya de la cantonada) es trobava en condicions similars. Tanmateix, hi havia molta cervesa negra en un pot de llauna; i el formatge tingué un gran èxit, perquè era molt fort. En general, doncs, el sopar fou pràcticament tan bo com solen ser-ho habitualment.

Havent sopat, col·locaren una altra gerra de ponx sobre la taula, juntament amb un paquet de cigars i un parell d’ampolles de licor. Llavors es produí una pausa espantosa; i aquesta pausa espantosa fou ocasionada per un esdeveniment molt corrent en aquesta mena de lloc, però tot i així molt molest.

El fet és que la noia estava rentant les copes. La casa es vantava d’oferir-ne quatre: no consignem la circumstància en un sentit en absolut despectiu per a la senyora Raddle, perquè encara no ha existit mai una pensió que no fes curt de copes. Les de la mestressa eren petites, primes, mentre que les que havien manllevat de la taverna eren peces grosses, inflades, cadascuna sostinguda amb un enorme peu gotós. Això hauria estat suficient per si mateix per prevenir els presents de l’estat real de coses; però la jove dona encarregada de tot havia evitat la possibilitat que sorgís cap idea equivocada en la ment de cap cavaller en relació al tema, emportant-se’n per la força la copa de tothom molt abans que s’haguessin acabat la cervesa, i manifestant d’una manera audible, malgrat les picades d’ull i les interrupcions del senyor Bob Sawyer, que calia portar-la a baix i rentar-la a l’acte.

És molt mal vent el que no va bé a ningú. L’home afectat amb botes de tela, que havia intentat inútilment explicar un acudit durant tota l’estona que havia durat el joc de rotllana, veié la seva oportunitat i l’aprofità. En l’instant que les copes desaparegueren, començà una llarga història sobre un gran personatge públic, el nom del qual havia oblidat, que havia fet una resposta particularment afortunada a un altre eminència a qui mai havia estat capaç d’identificar. S’esplaià durant un cert temps i amb gran profusió de detalls sobre diverses circumstàncies col·laterals, relacionades remotament amb l’anècdota en qüestió, però ni que l’hi anés la vida podia recordar en aquell precís moment de què anava l’anècdota, tot i que havia tingut el costum d’explicar la història amb grans aplaudiments durant els últims deu anys.

—Vaja —digué l’home afectat amb botes de tela—, és una circumstància ben extraordinària.

—Em sap greu que l’hagueu oblidat —digué el senyor Bob Sawyer, ullant impacientment cap a la porta, ja que creia que sentia dringar copes—; molt greu.

—Jo també —respongué l’home afectat—, perquè sé que hauria proporcionat molta diversió. Tant se val; suposo que aconseguiré recordar-la, d’aquí a mitja hora si fa no fa.

L’home afectat arribà a aquest punt just quan les copes tornaven, moment en què el senyor Bob Sawyer, que havia estat absort durant tota l’estona, digué que li agradaria molt sentir-ne el final, perquè, fins aquell moment, era, sense excepció, la millor història que havia sentit mai.

La visió de les copes tornà Bob Sawyer a un grau d’equanimitat que no havia tingut des de la seva entrevista amb la dispesera. La seva cara s’il·luminà i començà a sentir-se força alegre.

—Vinga, Betsy… —digué el senyor Bob Sawyer, amb gran afabilitat, i dispersant, al mateix temps, el tumultuós garbuix de copes que la noia havia reunit al centre de la taula—. Vinga, Betsy, l’aigua calenta; fes via, sigues bona noia.

—No us puc portar aigua calenta —respongué Betsy.

—Que no hi ha aigua calenta! —exclamà el senyor Bob Sawyer.

—No —digué la noia, amb un gest del cap que expressava una negativa més enèrgica que cap devessall de llenguatge—. La senyora Raddle ha dit que hauríeu de passar sense.

La sorpresa pintada en els rostres dels seus convidats donà un coratge nou a l’amfitrió.

—Puja l’aigua calenta a l’acte… a l’acte! —digué el senyor Bob Sawyer, amb una severitat desesperada.

—No. No puc —respongué la noia—; la senyora Raddle ha escombrat el foc de la cuina abans d’anar-se’n al llit, i ha tancat el bullidor.

—Ah, tant se val; tant se val. Sisplau no us altereu per una fotesa semblant —digué el senyor Pickwick, observant el conflicte de passions de Bob Sawyer pintat en el seu rostre—, amb aigua freda n’hi haurà prou.

—Ah, i tant —digué el senyor Benjamin Allen.

—La meva dispesera pateix certs atacs lleugers d’alienació mental —comentà Bob Sawyer, amb un somriure lúgubre—; em temo que li haig de fer un advertiment.

—No, no ho feu —digué Ben Allen.

—Em temo que ho haig de fer —digué Bob, amb fermesa heroica—. Li pagaré el que li dec, i demà al matí li faré un advertiment. —Pobre! Es moria de ganes de poder-ho fer!

Els intents corprenedors del senyor Bob Sawyer de refer-se d’aquest últim cop contagiaren una influència descoratjadora als presents, la major part dels quals, amb el propòsit d’aixecar l’estat d’ànim, es dedicaren amb una especial cordialitat al conyac amb aigua fred, els primers efectes perceptibles del qual es mostraren en una represa de les hostilitats entre el jove escorbútic i el cavaller de la camisa. El bel·ligerants desfogaren els seus sentiments de menyspreu mutu, durant un cert temps, amb una varietat de ruflets i mirades enfurrunyades, fins que finalment el jove escorbútic sentí la necessitat d’arribar a una entesa més explícita sobre la qüestió; moment en què va tenir lloc el següent acord clar.

—Sawyer —digué l’escorbútic jove, en veu alta.

—Sí, Noddy —respongué el senyor Bob Sawyer.

—Em sabria molt greu, Sawyer —digué el senyor Noddy—, crear cap situació desagradable a la taula d’un amic, i molt més a la teva, Sawyer… molt greu; però haig d’aprofitar aquesta oportunitat per fer saber al senyor Gunter que no és cap cavaller.

—I a mi em sabria molt greu, Sawyer, causar cap alteració al carrer on vius —digué Gunter—, però em fa por que em veuré en la necessitat d’alarmar els veïns llançant per la finestra la persona que acaba de parlar.

—Què voleu dir amb això, senyor? —preguntà el senyor Noddy.

—El que dic, senyor —respongué el senyor Gunter.

—M’agradaria veure com ho feu, senyor —digué el senyor Noddy.

—Notareu com ho faig d’aquí a mig minut, senyor —respongué el senyor Gunter.

—Us demano que em feu el favor de donar-me la vostra targeta, senyor —digué el senyor Noddy.

—No faré res d’això, senyor —respongué el senyor Gunter.

—Per què no, senyor? —preguntà el senyor Noddy.

—Perquè l’enganxaríeu damunt de la vostra xemeneia, i enganyaríeu els vostres visitants fent-los creure que un cavaller ha anat a veure-us, senyor —respongué el senyor Gunter.

—Senyor, un amic meu us esperarà al matí —digué el senyor Noddy.

—Senyor, us estic molt agraït per l’avís, i donaré instruccions particulars al criat que tanqui amb clau les culleres —respongué el senyor Gunter.

En aquest punt la resta de convidats intervingueren, i protestaren davant totes dues parts per la incorrecció de la seva conducta; davant d’allò el senyor Noddy s’entestà a manifestar que el seu pare era tan respectable com el pare del senyor Gunter; per la qual cosa el senyor Gunter respongué que el seu pare era fins a l’últim extrem tan respectable com el pare del senyor Noddy, i que el fill del seu pare era tan bon home com el senyor Noddy, qualsevol dia de la setmana. Com que aquesta declaració semblava el preludi d’un recomençament de la disputa, hi hagué una altra interferència per part dels presents; seguiren una gran quantitat de conversa i clamors, durant els quals el senyor Noddy permeté gradualment que els seus sentiments el dominessin, i manifestà que mai havia sentit un gran afecte personal pel senyor Gunter. A això el senyor Gunter respongué que, en general, preferia més aviat el senyor Noddy al seu propi germà; en sentir aquella confessió, el senyor Noddy s’aixecà magnànimament del seient i allargà la mà al senyor Gunter. El senyor Gunter l’estrenyé amb un fervor entendridor; i tothom digué que tota la disputa havia estat conduïda d’una manera sumament honrosa per a totes dues parts implicades.

—Doncs bé —digué Jack Hopkins—, només perquè ens tornem a engrescar, Bob, no em fa res cantar una cançó. —I Hopkins, estimulat a fer-ho per un tumultuós aplaudiment, es llançà tot seguit a cantar «El Rei, que Déu el beneeixi», que cantà tan fort com podia, amb una tonada nova, que combinava notes de «Badia de Biscaia», i «Una granota». La tornada era l’essència de la cançó; i, com que cadascú la cantava amb la melodia que coneixia millor, l’efecte era certament colpidor.

Fou al final de la tornada de la primera estrofa, que el senyor Pickwick alçà la mà en actitud d’escolta, i digué, tan aviat com tornà el silenci:

—Xxt! Disculpeu-me. M’ha semblat que sentia algú cridant des de dalt.

Immediatament es féu un silenci profund; i observaren com el senyor Bob Sawyer es tornava pàl·lid.

—Crec que ho torno a sentir —digué el senyor Pickwick—. Tingueu la bondat d’obrir la porta.

Tan aviat com obriren la porta tot dubte s’esvaí.

—Senyor Sawyer! Senyor Sawyer! —xisclà una veu des del replà del segon pis.

—És la meva dispesera —digué Bob Sawyer, mirant al seu voltant amb gran consternació—. Sí, senyora Raddle.

—Què voleu dir amb això, senyor Sawyer? —respongué la veu, amb gran estridència i rapidesa d’expressió—. No n’hi ha prou que t’estafin el lloguer, i a més diners prestats de la butxaca, i que t’ofenguin i t’insultin amics vostres que gosen dir-se homes, per haver de sentir aquest terrabastall a la casa, amb prou soroll per fer venir els carros dels bombers, a les dues de la matinada? Feu marxar aquests desgraciats.

—Hauríeu d’estar avergonyits —digué la veu del senyor Raddle, que semblava procedir de sota d’algunes flaçades distants.

—Avergonyits! —digué la senyora Raddle—. Per què no baixes i els tires escales avall? Ho faries si fossis un home.

—Ho faria si fos una dotzena d’homes, estimada —respongué pacíficament el senyor Raddle—, però em superen en nombre, estimada.

—Uix, covard! —respongué la senyora Raddle, amb un menyspreu suprem—. Teniu intenció de fer fora aquests desgraciats o no, senyor Sawyer?

—Ja se’n van, senyora Raddle, ja se’n van —digué el malaurat Bob—. Em fa por que seria millor que marxéssiu —digué el senyor Bob Sawyer als seus amics—. Ja m’ha semblat que fèieu massa soroll.

—Quina mala sort —digué l’home afectat—. Just quan començàvem a estar bé! —L’home afectat començava a tenir un vague record de la història que havia oblidat.

—Costa d’acceptar —digué l’home afectat, mirant al seu voltant—. Costa d’acceptar, oi?

—Intolerable —respongué Jack Hopkins—; canta l’altra estrofa, Bob. Vinga, som-hi!

—No, no, Jack, no ho facis —intervingué Bob Sawyer—; és una cançó magnífica, però em fa por que seria millor no sentir l’altra estrofa. Són gent molt violenta, la gent de la casa.

—Pujo a dalt, i li clavo una bronca al dispeser? —preguntà Hopkins—. O vaig tocant la campana, o em poso a gemegar a les escales? Pots manar-me, Bob.

—T’estic en deute per la teva amistat i bona disposició, Hopkins —digué el malaurat senyor Bob Sawyer—, però crec que el millor pla per evitar noves disputes és que ens separem de seguida.

—I doncs, senyor Sawyer —xisclà la veu aguda de la senyora Raddle—, se’n van aquests bèsties?

—Només el temps de recollir els barrets, senyora Raddle —digué Bob—; se’n van de seguida.

—Se’n van! —digué la senyora Raddle, traient l’estrenyecaps per damunt de la barana just en el moment que el senyor Pickwick, seguit del senyor Tupman, sortia de la sala d’estar—. Se’n van. Per què han hagut de venir?

—Benvolguda senyora —protestà el senyor Pickwick, aixecant els ulls.

—Au, fora, vell desgraciat! —respongué la senyora Raddle, retirant precipitadament la gorra de dormir—. Ets prou gran per ser el seu avi, pocavergonya! Ets pitjor que cap.

El senyor Pickwick trobà que era en va protestar defensant la seva innocència, i per tant es va apressar a baixar cap al carrer, seguit de prop pel senyor Tupman, el senyor Winkle i el senyor Snodgrass. El senyor Ben Allen, que estava tristament abatut pel licor i l’agitació, els acompanyà fins al Pont de Londres, i durant la caminada comunicà al senyor Winkle, com una persona especialment adequada a qui confiar el secret, que estava decidit a tallar el coll de qualsevol cavaller, excepte el senyor Bob Sawyer, que aspirés als afectes de la seva germana Arabella. Després d’expressar la seva determinació d’acomplir aquest penós deure de germà amb la fermesa escaient, prorrompé en llàgrimes, es calà el barret davant dels ulls, i, fent bona part del camí de tornada, trucà dues vegades a la porta de l’oficina del mercat del Borough, i alternà becaines curtes als esglaons, fins a l’alba, amb la ferma impressió que vivia allí i havia oblidat la clau.

Després que se n’anessin tots els visitants, obeint la demanda força peremptòria de la senyora Raddle, l’infortunat senyor Bob Sawyer quedà sol, per meditar sobre els probables esdeveniments de l’endemà, i els plaers del vespre.





XXXIII

El senyor Weller pare pronuncia algunes

opinions crítiques respecte a la composició literària;

i, ajudat del seu fill Samuel,

paga un avançament a compte de la seva revenja

amb el reverend del nas vermell.


El matí del tretze de febrer, que com saben, tan bé com nosaltres, els lectors d’aquest fets reals, era el dia immediatament anterior a l’assenyalat per jutjar la demanda de la senyora Bardell, fou un temps atrafegat per al senyor Samuel Weller, que se’l passà anant i tornant des del George i el Voltor als despatxos del senyor Perker, entre les nou del matí i les dues de la tarda, totes dues incloses. No era pas que hi hagués res a fer, perquè la consulta ja havia tingut lloc, i l’estratègia a adoptar estava finalment decidida; però com que el senyor Pickwick es trobava en un estat de nerviosisme d’allò més excepcional, anava enviant constantment notetes al seu procurador que simplement contenien la pregunta: «Benvolgut Perker. Va tot bé», a la qual cosa el senyor Perker invariablement expedia la resposta: «Benvolgut Pickwick. Tan bé com és possible». Perquè fet i fet, com ja hem insinuat, res no aniria, ni bé ni malament, fins que es reunís el tribunal l’endemà al matí.

Però les persones que van per primera vegada voluntàriament als tribunals, o els hi porten per força, poden veure’s sotmeses a certa irritació i inquietud temporals; i Sam, amb una indulgència escaient per les fragilitats de la naturalesa humana, obeí totes les ordres del seu amo amb aquell impertorbable bon humor i l’equànime serenitat que constituïen una de les seves característiques més colpidores i amables.

Sam s’havia consolat amb un dinar d’allò més bo, i esperava al bar el got de barreja calenta en què el senyor Pickwick li havia demanat que ofegués les fatigues de les caminades del matí, quan un jove d’uns tres peus d’alçada, si fa no fa, amb una gorra peluda i granota de fustany, la manera de vestir del qual feia pensar en una lloable ambició d’assolir amb el temps la dignitat d’un mosso d’estable, entrà al passadís del George i el Voltor i mirà primer escales amunt, llavors al llarg del passadís, i després cap al bar, com si cerqués algú per a qui duia un encàrrec; i la cambrera, considerant que no era improbable que el dit encàrrec pogués anar adreçat a les culleres de te o de taula de l’establiment, abordà el noi dient:

—Ei, jove, què vols?

—Hi ha algú aquí, que es digui Sam? —preguntà el jove, amb una veu alta de tiple.

—Quin és l’altre nom? —digué Sam Weller, mirant al seu voltant.

—Com voleu que ho sàpiga? —respongué enèrgicament el jove de la gorra peluda.

—Ets un nano llest, i tant —digué el senyor Weller—; però jo de tu no em passaria gaire de llest, no fos cas que algú et donés una lliçó. Què intentes fer venint a un hotel i preguntant per Sam, amb tanta educació com un indi salvatge?

—Perquè un vell m’ha dit que ho fes —respongué el noi.

—Quin vell? —preguntà Sam, amb un profund desdeny.

—El que condueix un cotxe d’Ipswich, i utilitza el nostre saló —replicà el noi—. Ahir al matí em va dir que vingués aquesta tarda al George i el Voltor i demanés per Sam.

—Vaja, és el pare —digué el senyor Weller, girant-se amb aire aclaridor cap a la jove dama del bar—; no m’estranyaria que no sabés el meu altre nom. I doncs, marrec, què passa?

—Doncs que —digué el noi—, hauríeu de venir a trobar-lo a les sis a casa nostra, perquè ell us vol veure… al Senglar Blau, Mercat de Leadenhall. Li dic que vindreu?

—Ja hi podeu pujar de peus, senyor —respongué Sam. I rebuda aquesta autorització, el jove se n’anà, despertant tots els ecos del George Yard amb diverses imitacions sòbries i extremament correctes del xiulet d’un vaquer, fetes en un to de riquesa i volum peculiars.

El senyor Weller, després de demanar permís al senyor Pickwick, a qui, en el seu estat de nerviosisme i preocupació, no li sabia gens de greu quedar sol, es posà en camí, molt abans de l’hora assenyalada, i com que tenia molt temps per endavant, passejà fins a Mansion House, on s’aturà i contemplà, amb cara de gran calma i filosofia, els nombrosos peons i conductors de trajectes breus que s’apleguen prop d’aquell famós lloc de descans, per a gran terror i confusió de la població de velles senyores d’aquests reialmes. Després d’entretenir-s’hi si fa no fa durant mitja hora, el senyor Weller girà cua i s’encaminà cap a Leadenhall Market per una varietat de carrers laterals i patis. Com que caminava per passar el temps lliure, i s’aturava a mirar quasi tots els objectes que es trobava, no és gens sorprenent que el senyor Weller s’aturés davant del petit aparador d’una papereria i impremta; però sense més explicacions sembla sorprenent que, tan aviat com els seus ulls es deturaren en certs gravats que s’exposaven allí a la venda, tingués un brusc sobresalt, es colpegés la cama dreta amb gran vehemència i exclamés, amb energia: «Si no hagués sigut per això, me n’hauria oblidat fins que fos massa tard».

La imatge particular en què es fixaven els ulls de Sam Weller, mentre deia això, era una representació molt acolororida d’un parell de cors humans enastats amb una fletxa, coent-se davant d’un foc alegre, mentre una parella de caníbals amb roba moderna, ell amb una jaqueta blava i pantalons blancs i ella amb una pellissa d’un vermell intens i un para-sol del mateix color, s’apropaven a l’àpat amb ulls afamats, per un camí de grava serpentejant que hi duia. Un jove decididament indecorós, amb un parell d’ales i res més, estava pintat com si supervisés la cocció; una representació de l’agulla de l’església de Langham Place, a Londres, apareixia en la distància; i el conjunt formava una «postal de Sant Valent», de les quals, com declarava una inscripció escrita a l’aparador, n’hi havia un gran assortiment a dintre, que el botiguer es comprometia a cedir als seus compatriotes en general, pel mòdic preu d’un amb sis cadascuna.

—Me n’hauria oblidat; i tant que me n’hauria oblidat! —digué Sam; dient això, entrà tot seguit a la papereria i demanà que li servissin un full del millor paper de carta amb ribet daurat, i una ploma de plomí dur garantida contra les taques. Quan li hagueren proporcionat aquests articles, s’encaminà directament cap a Leadenhall Market a bon pas, molt diferent del pas cançoner que duia abans. Mirant al seu voltant, contemplà un rètol en el qual l’art del pintor havia esbossat alguna cosa que recordava remotament un ceruli elefant amb un nas aquilí en comptes de trompa. Suposant amb raó que es tractava del Senglar Blau, entrà a la casa i preguntà pel seu pare.

—No tornarà fins d’aquí a tres quarts d’hora o més —digué la jove dama que supervisava els arranjaments domèstics del Senglar Blau.

—Molt bé, reina —respongué Sam—. Posa’m nou penics de conyac amb aigua tebi, i l’escrivania, vols, noia? —Després que li portessin el conyac tebi amb aigua i l’escrivania al salonet, i que la jove dama hagués escampat amb compte les brases per impedir que flamegessin, a més d’emportar-se l’atiador per impedir la possibilitat remenessin el foc sense el ple coneixement i acord previs del Senglar Blau, Sam Weller s’assegué en un compartiment a prop de l’estufa i tragué el full de paper de carta amb ribet daurat i la ploma de plomí dur. Llavors, mirant detingudament la ploma per comprovar que no hi havia cap pèl, Sam espolsà la taula perquè no quedessin engrunes de pa sota el paper, s’arromangà els punys de la jaqueta, clavà els colzes a la taula i es disposà a escriure.

Per a les dames i cavallers que no tenen el costum de dedicar-se a la pràctica de la ciència de l’escriptura, redactar una carta no és una tasca gaire fàcil; sempre es considera necessari en aquests casos que l’escriptor reclini el cap sobre el braç esquerre, per tal de col·locar els ulls tan a prop com sigui possible del nivell del paper, i, mentre es mira de gairell les lletres que es van construint, formar amb la llengua caràcters imaginaris que hi corresponguin. Aquests moviments, tot i que indubtablement són de la més gran ajuda per a la composició original, retarden en cert grau l’avenç de l’escriptor; i Sam inconscientment havia passat ben bé una hora i mitja escrivint paraules en text petit, esborrant les lletres incorrectes amb el dit xic i posant-n’hi de noves, fet que molt sovint requeria repassar-les per fer-les visibles a través de les velles taques, quan el desvetllà la porta, que s’obrí i deixà entrar el seu pare.

—Hola, Sammy —digué el pare.

—Hola, Blau Prussià —respongué el fill, deixant a banda la ploma—. Quin és l’últim comunicat sobre la madrastra?

—La senyora Weller ha passat molt bona nit, però està estranyament testarruda i desagradable aquest matí. Signat sota jurament, Tony Weller, Esquire. Aquest és l’últim part emès, Sammy —respongué el senyor Weller, descordant-se el xal.

—Encara no es recupera? —preguntà Sam.

—Tots els símptomes s’han agreujat —respongué el senyor Weller, bellugant el cap—. Però què és això que fas? Persegueixes el coneixement malgrat les dificultats, Sammy?

—Ara ja he acabat —digué Sam, amb un lleuger desconcert—; he estat escrivint.

—Ja ho veig —respongué el senyor Weller—. No pas a cap dona jove, espero, Sammy.

—Ei, no serveix de res negar-ho —respongué Sam—; és una postal de sant Valentí.

—Una què! —exclamà el senyor Weller, aparentment horroritzat per la paraula.

—Una postal de sant Valentí —respongué Sam.

—Sammy, Sammy —digué el senyor Weller, amb un to ple de retrets—, no hauria cregut mai que ho fessis. Tant que t’he avisat de les inclinacions vicioses del teu pare; tant que t’he dit sobre aquest mateix tema; tantes coses que has vist tu mateix en la companyia de la teva pròpia madrastra, i que em pensava que serien una lliçó moral que cap home podria oblidar fins al dia de la seva mort! No hauria cregut mai que ho fessis, Sammy, no hauria cregut mai que ho fessis! —Aquestes reflexions eren excessives per al bon home. Aixecà el got de Sam fins als seus llavis i en buidà el contingut.

—Què passa ara? —digué Sam.

—Tant se val, Sammy —respongué el senyor Weller—, això serà tot un tràngol per a mi, a la meva edat, però sóc força dur, i això és un consol, com va comentar un gall dindi vell quan el pagès va dir que es temia que es veuria obligat a sacrificar-lo per al mercat de Londres.

—Què, serà un tràngol? —preguntà Sam.

—Veure’t casat, Sammy… veure’t convertit en una víctima enganyada, i pensar en la teva gran innocència —respongué el senyor Weller—. És un tràngol terrible per als sentiments d’un pare, Sammy…

—Ximpleries —protestà Sam—. No em penso casar, no us amoïneu per això; ja sé que sou un bon jutge en aquests temes. Encarregueu la vostra pipa i us llegiré la carta. Vinga!

No podem dir clarament si fou la perspectiva de la pipa, o la consoladora reflexió que hi havia a la família una propensió a casar-se fatal, inevitable, el que tranquil·litzà els sentiments del senyor Weller i féu minvar la seva pena. Més aviat estaríem disposats a dir que el resultat s’aconseguí combinant les dues fonts de consol, perquè repetí la segona en un to baix, molt sovint, mentre feia sonar la campana per encarregar la primera. Llavors es tragué l’abric; i encenent la pipa i col·locant-se d’esquena al foc, per poder sentir-ne tota l’escalfor, i recolzar-se alhora al faldar, es girà envers Sam, i, amb un rostre molt apaivagat per la influència relaxant del tabac, li demanà que «disparés».

Sam enfonsà la ploma a la tinta per tenir-la a punt per a qualsevol correcció, i començà amb un aire molt teatral:

—«Preciosa».

—Espera —digué el senyor Weller, fent sonar la campana—. Una doble del de sempre, estimada.

—Molt bé, senyor —respongué la noia; que amb gran celeritat aparegué, desaparegué, tornà i s’esfumà.

—Sembla que saben el que voleu aquí —comentà Sam.

—Sí —respongué el seu pare—, ja havia vingut per aquí abans, en el meu temps. Continua, Sammy.

—«Preciosa criatura», —repetí Sam.

—No estarà en poesia, oi? —intervingué el seu pare.

—No, no —respongué Sam.

—M’alegra molt de sentir-ho —digué el senyor Weller—. La poesia és antinatural; cap home ha parlat mai en poesia, excepte el sereno quan demana les estrenes, o el betum Warren, o l’oli Rowland, o alguns paios dels baixos fons; mai no et rebaixis a parlar en poesia, fill meu. Torna a començar, Sammy.

El senyor Weller reprengué la pipa amb una crítica solemnitat, i Sam començà una vegada més, i llegí el que segueix:

—«Preciosa criatura em sento maleït».

—Això no lliga —digué el senyor Weller, traient-se la pipa de la boca.

—No; no és «maleït», —remarcà Sam, aguantant la carta davant de la claror—, és «avergonyit», aquí hi ha una taca… «em sento avergonyit».

—Molt bé —féu el senyor Weller—. Continua.

—Em sento avergonyit, no recordo què és aquesta paraula d’aquí —digué Sam, rascant-se el cap amb la ploma, en un intent inútil de fer memòria.

—Per què no t’ho mires, doncs? —preguntà el senyor Weller.

—Això és el que faig —respongué Sam—, però hi ha una altra taca. Aquí hi ha una «c», i una «i», i una «e».

—Circumspecte, potser —suggerí el senyor Weller.

—No, no és això —digué Sam—, «circumscrit»; és això.

—No és tan bona paraula com «circumspecte», Sammy —digué greument el senyor Weller.

—Us sembla que no? —digué Sam.

—Ni punt de comparació —respongué el seu pare.

—Però no creieu que té més significat? —preguntà Sam.

—Bé, potser és una paraula més tendra —digué el senyor Weller, al cap d’uns moments de reflexió—. Continua, Sammy.

—«Em sento avergonyit i completament circumscrit en adreçar-me a vós, perquè sou una noia maca i res més que això».

—Té molt sentiment —digué el vell senyor Weller, traient-se la pipa per deixar via lliure al comentari.

—Sí, crec que és força bo —comentà Sam, molt afalagat.

—El que m’agrada d’aquest estil d’escriptura —digué el vell senyor Weller—, és que no inventis noms, res de Venus ni res de semblant. De què serveix tractar una dona jove de Venus o d’àngel, Sammy?

—Ah! Exacte, què? —respongué Sam.

—Posat a fer ja podries tractar-la de grifó, o d’unicorni, o d’armes del rei ja de cop, que tothom sap que és una col·lecció d’animals fabulosos —afegí el senyor Weller.

—Posats a fer, sí —respongué Sam.

—Arria, Sammy —digué el senyor Weller.

Sam obeí la petició, i procedí tal com segueix; el seu pare continuava fumant, amb una expressió on es barrejaven saviesa i complaença que resultava particularment edificant.

—«Abans de veure-us, pensava que totes les dones eren iguals».

—I ho són —comentà el vell senyor Weller, fent un incís.

—«Però ara», —continuà Sam—, «ara descobreixo que era un cap de trons incrèdul; perquè no hi ha ningú com vós, tot i que m’agradeu més que cap altra cosa». He considerat millor ser ferm, aquí —digué Sam, aixecant els ulls.

El senyor Weller assentí amb aprovació, i Sam continuà.

—«Així doncs aprofito el dia, Mary, estimada —tal com va fer un cavaller en dificultats, quan va fugir un diumenge— per dir-vos que la primera i única vegada que us vaig veure, la vostra semblança se’m va gravar al cor molt més ràpid i en colors més brillants del que mai una semblança quedà recollida en una màquina de retratar perfils (de la qual, Mary estimada, deveu haver sentit parlar) tot i que enllesteix un retrat i li posa marc i vidre, amb un ganxo a l’extrem per penjar-lo, tot en dos minuts i un quart».

—Em temo que això té un cert caire poètic, Sammy —digué amb aire dubtós el senyor Weller.

—No, no —respongué Sam, i continuà ràpidament la lectura, per evitar discutir aquell aspecte.

—«Accepteu-me Mary estimada com el vostre Valentí i rumieu bé el que he dit. Estimada Mary ara acabaré». Això és tot —digué Sam.

—És una aturada força sobtada, no trobes, Sammy? —preguntà el senyor Weller.

—De cap manera —digué Sam—; així tindrà ganes que duri més, i aquest és el gran secret d’escriure cartes.

—Bé —digué el senyor Weller—, això té un punt de raó; tant de bo la teva madrastra fes cas d’aquest principi en la seva conversa. No penses signar-la?

—Aquesta és la dificultat —féu Sam—; no sé com signar.

—Signa: Weller —digué el supervivent més vell entre els propietaris d’aquell nom.

—No —digué Sam—. No se signa mai una postal de sant Valentí amb el teu propi nom.

—Signa «Pickwick», doncs —digué el senyor Weller—; és un nom molt bo, i fàcil d’escriure.

—Justa la fusta —respongué Sam—. Podria acabar amb un vers; què en penseu?

—No m’agrada, Sam —replicà el senyor Weller—. Mai he conegut un cotxer respectable que escrivís poesia, excepte un, que va fer uns versos commovedors la nit abans que el pengessin per un atracament a la carretera; i només era un Cambervell, per tant ni tan sols ell serveix d’exemple.

Però Sam no es deixà dissuadir de la idea poètica que li havia passat pel cap, i signà la carta:



D’amor ha emmalaltit.

El vostre Pickwick.



I després de plegar-la, d’una manera molt intricada, comprimí en un racó una adreça en baixada: «Per a Mary, minyona a cal senyor Nupkins, alcalde d’Ipswich, Suffol»; i se la posà a la butxaca, segellada, i a punt per al correu general. Enllestit aquest important assumpte, el senyor Weller gran procedí a encetar aquell pel qual havia fet avisar el seu fill.

—El primer tema fa referència al teu amo, Sammy —digué el senyor Weller—. El jutgen demà, oi?

—El judici és a punt de començar —respongué Sam.

—Doncs bé —digué el senyor Weller—, suposo que voldrà cridar alguns testimonis que defensin la seva reputació, o potser per demostrar una coartada. M’ho he estat rumiant, i ja es pot posar tranquil, Sammy. Tinc uns amics que faran tant una cosa com l’altre per ell, però el meu consell seria aquest: tant se val la reputació, millor una bona coartada. Res com una coartada, Sammy, res. —El senyor Weller semblava molt profund en pronunciar aquesta opinió legal; i enterrant el nas en el got, picà l’ullet per damunt de la vora al seu astorat fill.

—Ei, què voleu dir? —preguntà Sam—. No creieu pas que el jutjaran a Old Bailey, oi?

—Això no hi té res a veure, Sammy —respongué el senyor Weller—. El jutgin on el jutgin, fill meu, una coartada és el que li cal per deslliurar-lo. Vam deslliurar Tom Vildspark d’un càrrec d’homicidi, amb una coartada, quan tots els advocats de les perruques deien que res no podria salvar-lo. I la meva opinió és, Sammy, que si el teu amo no presenta una coartada, quedarà, tal com diuen els italians, ben despistat, i ja t’ho he dit.

Mentre el vell senyor Weller defensava una ferma i inalterable convicció que l’Old Bailey era el tribunal suprem de la judicatura d’aquest país, i que les seves normes i formes de procedir regulaven i controlaven la pràctica de totes les altres corts de justícia, ignorà totalment les afirmacions i arguments del seu fill, que intentaven demostrar que la coartada era inadmissible; i protestà amb vehemència que, al senyor Pickwick, l’estaven «victimitzant». En veure que no servia de res discutir l’assumpte més temps, Sam canvià de tema i preguntà quina era la segona qüestió per la qual el seu venerat pare desitjava consultar-lo.

—Es tracta de política casolana, Sammy —digué el senyor Weller—. Aquest Stiggins…

—L’home del nas vermell? —preguntà Sam.

—El mateix —respongué el senyor Weller—. Aquest home del nas vermell, Sammy, visita la teva madrastra amb una amabilitat i una constància com mai no n’he vist d’igual. És tan amic de la família, Sammy, que quan és lluny de nosaltres, no pot estar bé a no ser que tingui alguna cosa per recordar-nos.

—Jo li donaria alguna cosa que li netegés la memòria si fa no fa pels propers deu anys, si de mi depengués —intervingué Sam.

—Espera un minut —digué el senyor Weller—; anava a dir que ara sempre porta una ampolla plana que hi cap aproximadament una pinta i mitja, i l’omple de rom de pinya abans d’anar-se’n.

—I la buida abans de tornar, suposo —digué Sam.

—Exacte! —respongué el senyor Weller—. Mai no hi deixa res a part del suro i l’olor; ja hi pots pujar de peus, Sammy. Doncs bé, aquests individus, fill meu, aquesta nit faran la trobada mensual de la secció de Brick Lane de la Societat Antialcohòlica Grand Junction Ebenezer. La teva madrastra hi pensava anar, Sammy, però té el reuma, i no pot; i jo, Sammy… tinc les dues entrades que li van enviar. —El senyor Weller comunicà aquest secret amb gran alegria, i després picà l’ullet tan incansablement, que Sam començà a pensar que devia haver agafat el tic doloureux a la parpella dreta.

—I? —digué el jove.

—I —continuà el seu progenitor, mirant al seu voltant amb molta cautela—, tu i jo hi anirem, amb tota puntualitat. El pastor substitut no hi anirà, Sammy; el pastor substitut no. —El senyor Weller començà a partir-se de riure, i finalment s’ennuegà tan fort com pot fer-ho un vell sense posar en perill la seva vida.

—En ma vida havia vist un fantasma com aquest —exclamà Sam, fregant l’esquena del vell cavaller, amb prou energia per calar-li foc amb la fricció—. De què rieu, corpulència?

—Xxt! Sammy —digué el senyor Weller, mirant al seu voltant amb una renovada cautela, i parlant en un xiuxiueig—. Dos amics meus, que fan la ruta d’Oxford, i es presten a tota mena de jocs, tenen el pastor substitut vigilat, Sammy; i quan vagi a la trobada antialcohòlica (cosa que farà amb tota seguretat: perquè ells l’acompanyaran fins a la porta, i l’empenyeran cap a dintre, si és necessari), anirà tan carregat de rom amb aigua com mai ho ha estat al Marquès de Granby, Dorking, que no és pas poc. —I amb això, el senyor Weller tornà a esclafir una rialla descomunal, i una vegada més, com a conseqüència, tornà a caure en un estat d’ofec parcial.

Res podria haver semblat millor a Sam Weller que el projecte de desemmascarar les tendències i qualitats reals de l’home del nas vermell; i com que faltava molt poc per a l’hora fixada, pare i fill es dirigiren tot seguit a Brick Lane, i Sam no oblidà de deixar la carta en una oficina del correu general tot anant cap allà.

Les trobades mensuals de la secció de Brick Lane de la Societat Antialcohòlica Grand Junction Ebenezer se celebraven en una sala gran, agradable i airejada, situada al capdamunt d’una escala segura i espaiosa. El president era el recte caminant, senyor Anthony Humm, un bomber convertit, ara mestre d’escola, i ocasionalment predicador itinerant; i el secretari el senyor Jonas Mudge, adroguer, entusiasta i desinteressat, que venia te als membres. Abans de començar la reunió, les dames seien en bancs, i bevien te fins que el cor els deia prou; algú va col·locar conspícuament una gran caixa de cabals de fusta sobre el feltre verd de la taula darrere de la qual hi havia el secretari, que agraïa, amb un somriure condescendent, cada nova aportació al ric filó de coure que s’hi ocultava.

En aquesta ocasió particular les dones begueren te en quantitats d’allò més alarmants; especialment davant l’horror del senyor Weller, pare, que, sense fer gens de cas dels cops de colze d’advertiment de Sam, mirava en totes direccions amb l’astorament més indissimulat.

—Sammy —xiuxiuejà el pare Weller—, si a algunes d’aquestes persones no els cal un drenatge demà al matí, és que no sóc el teu pare, vet aquí el que dic. Ves, si aquesta vella del meu costat s’està ofegant en te.

—No podeu estar callat? —murmurà Sam.

—Sam —xiuxiuejà el senyor Weller, un moment després, en un to de profunda agitació—, tingues en compte qui t’ho diu, fill meu. Si aquell secretari continua així durant només cinc minuts més, esclatarà de torrades i aigua.

—Doncs deixeu que ho faci, si és el que vol —respongué Sam—; no és cosa vostra.

—Si això dura gaire més, Sammy —digué el senyor Weller, amb la mateixa veu baixa—, consideraré el meu deure, com a ésser humà, aixecar-me i dirigir unes paraules a la festa. Hi ha una dona jove a tres bancs d’aquí que se n’ha begut nou tasses d’esmorzar i mitja; i s’està inflant visiblement davant dels meus propis ulls.

Hi ha pocs dubtes que el senyor Weller hauria dut a terme immediatament les seves benevolents intencions, si un gran soroll, que feien en endur-se les tasses i els platets, no hagués anunciat afortunadament que l’hora de beure te s’havia acabat. Després de retirar la pisa, traslladaren la taula amb el drap de feltre verd cap al centre de la sala, i els actes del vespre foren iniciats per un home menut i emfàtic, amb el cap calb i pantalons curts grisos, que de sobte s’enfilà precipitadament per l’escala, amb el perill imminent de trencar-se les dues cametes revestides amb els pantalons curts grisos, i digué:

—Dames i cavallers, demano que el nostre excel·lent germà, el senyor Anthony Humm, presideixi la reunió.

Les dames feren onejar una selecta tria de mocadors de butxaca en sentir aquesta proposició; i l’impetuós homenet traslladà literalment el senyor Humm a la cadira de presidència, agafant-lo per les espatlles i empenyent-lo a una estructura de caoba que temps enrere havia fet aquesta funció. L’oneig dels mocadors recomençà; i el senyor Humm, que era un home polit, de rostre blanc, que suava perpètuament, féu una dòcil reverència, davant de la gran admiració de les dones, i ocupà formalment el seu seient. Llavors l’homenet dels pantalons curts grisos demanà silenci, i el senyor Humm s’aixecà i digué: Que, amb el permís dels seus germans i germanes de la secció de Brick Lane, presents allí en aquell moment, el secretari llegiria l’informe del comitè de la secció de Brick Lane; una proposta rebuda una vegada més amb mocadors de butxaca voleiant.

Després que el secretari esternudés d’una manera molt solemne, i d’acomplir degudament el ritual de la tos que sempre s’apodera d’una assemblea quan s’està a punt de fer alguna cosa particular, es llegí el següent document:

INFORME DEL COMITÈ DE LA SECCIÓ DE BRICK LANE DE LA SOCIETAT ANTIALCOHÒLICA GRAND JUNCTION EBENEZER

»El vostre comitè ha prosseguit les seves agraïdes tasques durant el mes passat, i té l’inexpressable plaer d’informar dels següents casos nous de conversos a l’Abstinència.

»H. Walker, sastre, esposa i dos fills. Estant en millors circumstàncies, confessa haver tingut l’hàbit constant de beure cervesa de tota mena; diu que no està segur si dos cops per setmana, durant vint anys, no va tastar “nas de gos”, que segons investigacions del vostre comitè, es compon de cervesa negra calenta, sucre moll, ginebra i nou moscada (un gruny, i un “Així és” per part d’una dona gran). Ara ha perdut la feina i no té ni un ral; creu que deu ser a causa de la cervesa negra (aclamacions) o de la pèrdua de l’ús de la seva mà dreta; no n’està segur, però creu molt probable que, si no hagués begut res més que aigua tota la vida, el seu company de feina mai li hauria clavat una agulla rovellada, causant d’aquesta manera el seu accident (extraordinàries aclamacions). No pren res més que aigua freda, i mai té set (grans aplaudiments).

»Betsy Martin, vídua, un fill i un ull. De dies fa feines per les cases; mai ha tingut més d’un ull, però sap que la seva mare bevia cervesa negra embotellada, i no li estranyaria si allò n’hagués estat la causa (enormes aclamacions). No considera impossible que, si sempre s’hagués abstingut del licor, a hores d’ara podria tenir dos ulls (terribles aplaudiments). Abans, a cada lloc on anava, cobrava divuit penics al dia, una pinta de cervesa negra i un got de licor; però des que va esdevenir membre de la secció de Brick Lane, sempre ha exigit tres xílings i sis penics (l’anunci d’aquest interessantíssim fet fou rebut amb un entusiasme eixordador).

»Henry Beller va ser durant molts anys director de brindis en diversos sopars corporatius, temps durant el qual va beure una gran quantitat de vi estranger; potser a vegades s’havia endut una ampolla o dues a casa; no n’està ben segur, però sap del cert que si ho feia, se’n bevia el contingut. Es troba molt abatut i trist, molt febrós, i té una set constant; creu que devia ser el vi que solia beure (aclamacions). Ara està sense feina; i mai toca una gota de vi estranger ni per casualitat (enormes aplaudiments).

»Thomas Burton és proveïdor de carn per a gats de l’alcalde i els governadors, i uns quants membres del Consell dels Comuns (l’anunci del nom d’aquest cavaller fou rebut amb un interès panteixant). Té una cama de fusta; troba que una cama de fusta és cara, per caminar damunt de les pedres; solia posar-se cames de fusta de segona mà, i beure un got de ginebra amb aigua calenta regularment cada nit… a vegades dos (sospirs profunds). Va adonar-se que les cames de fusta de segona mà es clivellaven i podrien molt ràpid; està fermament convençut que la seva constitució es veia afeblida per la ginebra amb aigua (aclamacions prolongades). Ara compra cames de fusta noves, i no beu res més que aigua i te fluix. Les cames noves duren dues vegades més que les altres, i ell ho atribueix únicament als seus hàbits temperats (aclamacions exultants).

Anthony Humm ara proposà que l’assemblea es permetés el plaer d’una cançó. Amb el propòsit del seu gaudi racional i moral, el Germà Mordlin havia adaptat la bella lletra de «Qui no ha sentit parlar d’un alegre jove barquer?» a la tonada del Vell Centèssim, i els pregava que cantessin amb ell (grans aplaudiments). Podia aprofitar aquella oportunitat per expressar la seva ferma convicció que el difunt senyor Dibdin, veient els errors de la seva vida precedent, havia escrit aquella cançó per mostrar els avantatges de l’abstinència. Era una cançó de temperança (remolí d’aclamacions). La pulcritud de l’abillament del jove, la destresa amb què aixecava el rem, l’envejable estat d’ànim que li permetia en les belles paraules del poeta,


Remar i remar, sense pensar en res.



Tot combinava per demostrar que devia ser un bevedor d’aigua (aclamacions). Ah, quin estat de virtuosa joia! (aclamacions extasiades). I quina era la recompensa del jove? Que tots els joves presents s’hi fixessin bé:


Totes les donzelles anaven promptament en esbart cap a la seva barca.



(Fortes aclamacions, les dames incloses). Quin brillant exemple! La germandat, les donzelles, congregant-se al voltant del jove barquer, i incitant-lo a seguir el corrent de deure i de temperança. Però, eren tan sols les donzelles de vida humil, qui l’apaivagava, el consolava i li donava suport? No!


Sempre fou el primer rem entre les dames elegants de ciutat.



(Enormes aclamacions). El sexe dèbil s’aplegava com un sol home —perdó, com una sola dona— al voltant del jove barquer, i s’apartava amb repugnància del bevedor de licor (aclamacions). Els germans de la secció de Brick Lane eren com barquers (aclamacions i rialles). Aquella sala era la seva barca; aquell públic eren les donzelles; i ell (el senyor Anthony Humm), tot i que indigne de ser-ho, era el «primer res» (aplaudiments il·limitats).

—Què vol dir amb això del sexe dèbil, Sammy? —preguntà el senyor Weller, amb un murmuri.

—Les dones —respongué Sam, en el mateix to.

—En això no s’equivoca gaire, Sammy —respongué el senyor Weller—; per força han de ser un sexe dèbil… un sexe molt dèbil, certament… si es deixen entabanar per individus com ell.

Qualsevol comentari posterior de l’indignat vell cavaller quedà tallat per l’anunci de la cançó, de la qual el senyor Anthony Humm donava a conèixer dos versos cada vegada, per a informació d’aquells oients que no coneguessin la llegenda. Mentre la cantaven, l’homenet dels pantalons curts grisos desaparegué; tornà immediatament a la seva conclusió i xiuxiuejà alguna cosa al senyor Anthony Humm, amb una cara de la més profunda importància.

—Amigues meves —digué el senyor Humm, alçant la mà amb aire de desaprovació, per demanar silenci a aquelles velles dames que encara anaven un vers o dos endarrerides—; amigues meves, un delegat de la secció de Dorking de la nostra societat, el germà Stiggins, espera a baix.

Els mocadors de butxaca tornaren a aparèixer, amb més força que mai; perquè el senyor Stiggins era popularíssim entre la concurrència femenina de Brick Lane.

—Pot incorporar-se amb nosaltres, crec —digué el senyor Humm, mirant al seu voltant amb un gran somriure—. Germà Tadger, que vingui a saludar-nos.

L’homenet dels pantalons curts grisos que responia al nom de germà Tadger baixà l’escala a gran velocitat, i immediatament després el sentiren pujar amb el reverend Stiggins.

—Ja ve, Sammy —xiuxiuejà el senyor Weller, amb el rostre morat de reprimir les rialles.

—No em digueu res —respongué Sam—, que no em podré aguantar. Ja és a prop de la porta. Ara el sento donant-se cops de cap contra els llistons i el guix.

Mentre Sam Weller parlava, la porteta s’obrí d’una revolada, i aparegué el germà Tadger seguit de prop pel reverend Stiggins, que tan aviat entrà, provocà un gran aplaudiment, i cops de peu, i voleior de mocadors; a totes aquelles manifestacions de goig, el germà Stiggins no hi correspongué d’altra manera que mirant fixament amb ulls agrests, i un somriure fix, el capdamunt del ble de l’espelma de sobre la taula, mentre balancejava el cos endavant i enrere d’una manera molt insegura i vacil·lant.

—Que no us trobeu bé, germà Stiggins? —xiuxiuejà el senyor Anthony Humm.

—Estic bé, senyor —respongué el reverend Stiggins, en un to en què la ferocitat es barrejava amb una parla extremament pastosa—; estic bé, senyor.

—Ah, entesos —replicà el senyor Anthony Humm, retirant-se unes passes.

—Crec que cap home d’aquí s’ha atrevit a dir que no estic bé, oi senyor? —digué el senyor Stiggins.

—No, i ara —digué el senyor Humm.

—Li aconsellaria que no ho fes, senyor; li aconsellaria que no ho fes —digué el senyor Stiggins.

A hores d’ara el públic estava perfectament silenciós i esperava amb una certa ansietat que es reprengués l’acte.

—Voleu dir unes paraules a la reunió, germà? —digué el senyor Humm, amb un somriure d’invitació.

—No, senyor; no —replicà el senyor Stiggins—. No penso fer-ho.

Els presents es miraren entre ells amb les parpelles aixecades; i un murmuri d’astorament va recórrer la sala.

—Sóc de l’opinió, senyor… —digué Stiggins, descordant-se l’abric, i parlant molt fort— sóc de l’opinió, senyor, que els presents en aquesta reunió estan borratxos, senyor. Germà Tadger, senyor! —digué Stiggins, de sobte amb una ferocitat creixent, i girant-se bruscament cap a l’homenet dels pantalons curts grisos—. Esteu borratxo, senyor! —Dit això, Stiggins, amb un lloable desig de fomentar la sobrietat dels reunits, i d’excloure’n tots els personatges deshonestos, colpejà el germà Tadger a la punta del nas amb una punteria tan infal·lible, que els pantalons curts grisos desaparegueren com un llampec. El Germà Tadger havia anat, de cap, escales avall.

En veure-ho, les dones començaren a emetre uns xiscles forts i tètrics; i abalançant-se en petits grups davant dels seus germans preferits, el abraçaren per protegir-los del perill. Un exemple d’afecte, que gairebé resultà fatal per a Humm, que, com que era extremament popular, quedà pràcticament ofegat per la multitud de devotes que se li penjaven del coll i l’omplien de carícies. La major part de les llums quedaren ràpidament apagades, i res més que soroll i confusió retrunyia per totes bandes.

—Ara, Sammy —digué el senyor Weller, traient-se el pardessú amb molta lentitud—, senzillament surt i vés a buscar un guàrdia.

—I què fareu vós, mentrestant? —preguntà Sam.

—No et preocupis per mi, Sammy —respongué el vell cavaller—; jo m’entretindré a ajustar alguns comptes amb aquell Stiggins. —Abans que Sam pogués intervenir per impedir-ho, el seu heroic pare s’havia infiltrat cap a un racó allunyat de la sala i atacava el reverend Stiggins amb destresa manual.

—Marxem! —digué Sam.

—Au vinga! —exclamà el senyor Weller; i sense més invitacions donà al reverend Stiggins un cop preliminar al cap, i començà a ballar al seu voltant, flotant com un suro, fet que en un cavaller de la seva edat resultava meravellós de contemplar.

En veure que totes les protestes eren inútils, Sam es calà fermament el barret, es passà la jaqueta del seu pare per damunt del braç, i agafant el vell per la cintura, l’arrossegà per força escales avall, cap al carrer; i no el deixà anar, ni li permeté aturar-se, fins que arribaren a la cantonada. En arribar-hi, pogueren sentir els crits del populatxo, que presenciava com s’enduien el reverend Stiggins cap a un allotjament reforçat per passar-hi la nit, i sentiren el soroll que feien en dispersar-se els membres de la secció de Brick Lane de la Societat Antialcohòlica Grand Junction Ebenezer.





XXXIV

Totalment dedicat a un informe complet i fidel

del memorable judici de Bardell contra Pickwitck.


—M’agradaria saber què ha pres per esmorzar el president del jurat, sigui qui sigui —digué el senyor Snodgrass, per fer conversa el matí crític del catorze de febrer.

—Ah! —digué Perker—. Espero que hagi estat bo.

—Per què? —preguntà el senyor Pickwick.

—És sumament important… molt important, benvolgut senyor —respongué Perker—. Un president del jurat satisfet, ben esmorzat és primordial. Un jurat malcontent o afamat, benvolgut senyor, sempre falla a favor del demandant.

—Senyor Déu meu —digué el senyor Pickwick, amb un aspecte molt pàl·lid—, per què ho fan?

—Ves, no ho sé —respongué fredament l’homenet—; estalvia temps, suposo.

Si és prop de l’hora de sopar, el president treu el rellotge quan el jurat s’ha retirat, i diu: «Vaja, senyors, falten deu minuts per a les cinc, de veritat! Sopo a les cinc, senyor». «Jo també», diuen tots els altres, excepte dos homes que haurien d’haver sopat a les tres i semblen més que mig disposats a actuar en conseqüència. El president somriu i aixeca el rellotge: «Doncs bé, senyors, què diem, demandant o demandat? Jo diria, pel que a mi respecta, senyors… d’això, diria que… però no deixeu que això us influeixi… diria que demandant». En sentir-ho, dos o tres homes més estan segurs que pensen el mateix… tal com naturalment fan; i llavors tiren endavant amb molta unanimitat i tranquil·litat. Passen deu minuts de les nou! —digué l’homenet, mirant el seu rellotge—. Ja hauríem d’haver marxat, benvolgut senyor; un judici per incompliment de promesa omple el jutjat en aquests casos. Seria millor que demanéssiu un cotxe, benvolgut senyor, o arribarem força tard.

El senyor Pickwick féu sonar immediatament la campana, i després d’aconseguir un cotxe, els quatre pickwickians i el senyor Perker s’hi acomodaren i anaren fins a Guildhall; Sam Weller, el senyor Lowten i la bossa blava seguiren en un cabriolé.

—Lowten —digué Perker, quan arribaren al vestíbul exterior del tribunal—, instal·leu els amics del senyor Pickwick a l’estrada dels estudiants; seria millor que el senyor Pickwick s’assegués al meu costat. Per aquí, benvolgut senyor, per aquí. —Agafant el senyor Pickwick per la màniga de la jaqueta, l’homenet l’acompanyà al seient baix que hi havia just a sota dels escriptoris del Consell del Rei, una disposició feta a conveniència dels advocats, que des d’aquell punt podien xiuxiuejar a l’orella del conseller del cas qualsevol instrucció que pogués ser necessària durant la marxa del judici. Els ocupants d’aquest seient són invisibles per a la gran massa d’espectadors, ja que seuen a un nivell molt més baix que els advocats o el públic, els seients dels quals queden a més distància de terra. Naturalment hi estan d’esquena, i de cara cap al jutge.

—Allò és l’estrada dels testimonis, suposo —digué el senyor Pickwick, assenyalant una mena de púlpit, amb una barana de llautó, a la seva esquerra.

—Allò és l’estrada dels testimonis, benvolgut senyor —respongué Perker, desenterrant una quantitat de papers de la bossa blava, que Lowten acabava de dipositar als seus peus.

—I allà —digué el senyor Pickwick, assenyalant un parell de seients tancats a la seva dreta—, allà és on seuen els homes del jurat, oi?

—Exactament, benvolgut senyor —respongué Perker, donant uns copets a la tapa de la capsa de rapè.

El senyor Pickwick s’aixecà en un estat de gran agitació i féu un cop d’ull al tribunal. Ja hi havia un escampall força gran d’espectadors a la tribuna, i un nombrós aplec de cavallers amb perruca als seients dels advocats, que presentaven, en conjunt, tota aquella agradable i extensa varietat de nassos i patilles pels quals el Cos d’Advocats d’Anglaterra és tan justament cèlebre. Aquells cavallers que tenien un expedient per portar, el duien d’una manera tan conspícua com podien, i ocasionalment s’hi grataven el nas, per ressaltar-ho més davant de la mirada dels espectadors. Altres cavallers que no tenien cap expedient per mostrar, duien sota el braç bonics llibres en vuitè, amb una etiqueta vermella al darrere, i aquella tapa de color de pastís de crostes no gaire fet que es coneix tècnicament com «vedell legal». Altres, que no tenien ni expedients ni llibres, enfonsaven les mans a les butxaques i feien una cara tan sàvia com bonament podien; altres, encara, es movien per aquí i per allà amb gran inquietud i un aire de determinació, contents de despertar d’aquesta manera l’admiració i la sorpresa dels forasters no iniciats. Tots ells, davant de la gran sorpresa del senyor Pickwick, estaven dividits en petits grups, que xerraven i discutien les notícies del dia de la manera més insensible possible —exactament com si no s’hagués de celebrar cap judici.

Una reverència del senyor Phunky, en entrar i agafar seient darrere de la fila destinada al Conseller del Rei, atragué l’atenció del senyor Pickwick; i a penes havia acabat de correspondre-hi, quan aparegué el lletrat Snubbin, seguit pel senyor Mallard, que mig amagava el lletrat darrere d’una gran bossa carmesí, que col·locà a la seva taula i, després d’encaixar mans amb Perker, es retirà. Llavors entraren dos o tres advocats més; i entre ells, un amb un cos gras i cara vermella, que inclinà el cap d’una manera cordial cap al lletrat Snubbin i digué que feia un matí molt bonic.

—Qui és aquell home caravermell, que ha dit que feia un matí molt bonic, i ha saludat amb el cap el nostre conseller? —xiuxiuejà el senyor Pickwick.

—El lletrat Buzfuz —respongué Perker—. Actua en contra nostre; és el que dirigeix l’altra part. Aquell cavaller darrere seu és el senyor Skimpin, el seu ajudant.

El senyor Pickwick estava a punt de preguntar, amb gran abominació per la sang freda d’aquell home, com era que el senyor Buzfuz, que feia de lletrat per a la part contrària, gosava dir al lletrat Snubbins, que treballava a favor de la seva part, que feia un matí molt bonic, quan tots els advocats s’aixecaren i se sentí un fort crit de «Silenci!» procedent dels funcionaris del tribunal. Mirant al seu voltant, es va adonar que la causa era l’entrada del jutge.

El jutge Stareleigh (que presidia en absència del jutge en cap, a causa d’una indisposició) era un home particularment baix, i tan gras, que semblava tot cara i armilla. Entrà, sobre dues cametes tortes, i després de saludar greument el cos d’advocats, que el saludaren greument a ell, posà les cametes sota la taula i el barret de tres puntes al damunt; i quan el jutge Stareleigh hagué acabat de fer-ho, tot el que es podia veure d’ell eren dos ullets estrafolaris, una cara ampla i rosada i si fa no fa la meitat d’una perruca gran i d’aspecte molt còmic.

Tan aviat el jutge hagué ocupat el seu seient, el funcionari de la part baixa del tribunal cridà «Silenci!» en un to peremptori, un altre funcionari de la galeria cridà «Silenci!» amb veu encoleritzada, i finalment tres o quatre uixers més cridaren «Silenci!» amb una veu d’indignada protesta. Acabat això, un cavaller de negre, que seia sota el jutge, procedí a cridar els noms del jurat; i després de molts escarafalls, es descobrí que només deu membres del jurat especial es trobaven presents. Davant d’això, el lletrat Buzfuz suplicà que es constituís un jurat suplent; llavors el cavaller de negre procedí a introduir en el jurat especial, dos dels membres del jurat comú; i de seguida es van enxampar un verdulaire i un farmacèutic.

—Responeu als vostres noms, senyors, per tal de prendre-us jurament —digué el cavaller de negre—. Richard Upwitch.

—Present! —digué el verdulaire.

—Thomas Groffin.

—Present! —digué el farmacèutic.

—Agafeu el llibre, senyors. Jureu dir la veritat…

—Demano perdó a aquest tribunal —digué el farmacèutic, un home alt i prim, de cara groga— però espero que aquest tribunal em disculpi de la meva assistència.

—Per quin motiu, senyor? —digué el Jutge Stareleigh.

—No tinc cap ajudant, il·lustríssima —digué el farmacèutic.

—No ho puc pas solucionar, això, senyor —respongué el Jutge Stareleigh—. N’hauríeu de llogar un.

—No m’ho puc permetre, il·lustríssima —replicà el farmacèutic.

—Llavors us ho hauríeu de poder permetre, senyor —digué el jutge, envermellint; perquè el temperament del Jutge Stareleigh tendia a ser irritable, i no tolerava cap contradicció.

—Ja sé que ho hauria de fer, si les coses m’anessin tan bé com mereixo; però no és així, il·lustríssima —respongué el farmacèutic.

—Preneu-li jurament —digué el jutge peremptòriament.

El funcionari no havia arribat més enllà de «Jureu dir la veritat?» quan fou novament interromput pel farmacèutic.

—Em preneu jurament, il·lustríssima, de veritat? —digué el farmacèutic.

—I tant, senyor —respongué l’irascible i menut jutge.

—Molt bé, il·lustríssima —respongué el farmacèutic, d’una manera resignada—. Llavors es cometrà un assassinat abans que acabi aquest judici; vet aquí. Preneu-me jurament, si voleu, senyor. —I així es va fer abans que el jutge pogués trobar paraules per dir.

—Simplement volia comentar, il·lustríssima —digué el farmacèutic, prenent el seu seient amb gran lentitud—, que no he deixat ningú a part d’un noi dels encàrrecs a la botiga. És un noi molt trempat, il·lustríssima, però no té cap coneixement de medicaments; i sé que la impressió predominant de la seva ment és que sals Epsom significa àcid oxàlic; i xarop de senet, làudanum. Això és tot, il·lustríssima. —Dit això, l’alt farmacèutic s’arrepapà en una postura còmoda i, assumint una expressió de rostre agradable, semblà haver-se preparat per al pitjor.

El senyor Pickwick contemplava el farmacèutic amb sentiments del més profund horror, quan una lleugera agitació es féu perceptible per tot el tribunal; i immediatament després la senyora Bardell, suportada per la senyora Cluppins, fou conduïda a l’interior i col·locada, en un estat lànguid, a l’altre cap del banc on estava assegut el senyor Pickwick. Llavors el senyor Dodson entrà un paraigua grandíssim, i el senyor Fogg uns socs, tots dos amb una cara d’allò més compassiva i trista per a l’ocasió. Després aparegué la senyora Sanders, que duia el senyoret Bardell. En veure el seu fill, la senyora Bardell se sobresaltà; de sobte es reféu i el besà d’una manera frenètica; tot seguit la bona dama tornà a caure en un estat d’imbecil·litat histèrica i demanà que l’informessin d’on era. En resposta a això, la senyora Cluppins i la senyora Sanders desviaren el cap i ploraren, mentre els senyors Dodson i Fogg suplicaven a la demandant que es tranquil·litzés. L’advocat Buzfuz es fregà molt fort els ulls amb un gran mocador blanc, i féu una mirada suplicant cap al jurat, mentre el jutge estava visiblement afectat i diversos espectadors intentaven sufocar amb tos la seva emoció.

—Molt bona idea, aquesta, de veritat —xiuxiuejà Perker al senyor Pickwick—. Tot uns personatges aquells Dodson i Fogg; excel·lents cops d’efecte, benvolgut senyor, excel·lents.

Mentre Perker parlava, la senyora Bardell començà a poc a poc a recuperar-se, mentre la senyora Cluppins, després d’una atenta inspecció dels botons i dels traus respectius del senyoret Bardell, el col·locà a terra davant de la seva mare —una posició destacada des d’on no podia deixar de despertar la plena commiseració i simpatia tant del jutge com del jurat. Això no s’aconseguí sense una oposició considerable, i moltes llàgrimes, per part del jove en persona, que tenia certes sospites interiors que col·locar-lo sota la mirada del jutge era només un preludi formal abans que el fessin emportar immediatament per executar-lo a l’acte, o per deportar-lo a l’altra banda dels mars durant la totalitat de la seva vida natural, com a mínim.

—Bardell i Pickwick —exclamà el cavaller de negre, convocant el cas que hi havia primer a la llista.

—Parlo en nom de la demandant, il·lustríssima —digué el lletrat Buzfuz.

—Qui és amb vós, germà Buzfuz? —digué el jutge. El senyor Skimpin féu una reverència, per indicar que era ell.

—Compareixo en nom del demandat, il·lustríssima —digué el lletrat Snubbins.

—Hi ha algú amb vós, germà Snubbin? —preguntà el magistrat.

—El senyor Phunky, il·lustríssima —respongué el lletrat Snubbin.

—El lletrat Buzfuz i el senyor Skimpin en nom de la demandant —digué el jutge, anotant els noms al seu quadern, i llegint a mesura que escrivia—; en nom del demandat, el lletrat Snubbin i el senyor Monkey.

—Disculpeu, il·lustríssima, Phunky.

—Ah, molt bé —digué el jutge—; mai havia tingut el plaer de sentir abans el nom del cavaller. —El senyor Phunky féu una reverència i somrigué, el jutge també féu una reverència i somrigué, i llavors el senyor Phunky, ruboritzant-se fins al blanc dels ulls, intentà fer veure com si no sabés que tothom l’estava observant, una cosa que ningú ha aconseguit encara, ni amb tota probabilitat ho aconseguirà mai.

—Endavant —digué el jutge.

Els uixers tornaren a reclamar silenci, i el senyor Skimpin procedí a «obrir el ca»; el cas semblava tenir molt poc contingut quan l’hagué obert, perquè es guardà els detalls que sabia completament per a ell mateix, i s’assegué, després d’un interval de tres minuts, deixant el jurat exactament en el mateix estat avançat de coneixement que abans.

Llavors el lletrat Buzfuz s’aixecà amb tota la majestat i dignitat que requeria la greu naturalesa dels procediments, i després de xiuxiuejar alguna cosa a Dodson, i de deliberar breument amb Fogg, es passà la toga per les espatlles, es col·locà bé la perruca i s’adreçà al jurat.

El lletrat Buzfuz començà dient que mai, en tot el curs de la seva experiència professional —mai, des del primer moment de la seva dedicació a l’estudi i a la pràctica de la llei— havia abordat un cas amb sentiments de tan profunda emoció, o amb un sentit tan feixuc de la responsabilitat que se li imposava —una responsabilitat, diria, que mai hauria pogut suportar, si no l’encoratgés i el sostingués una convicció tan forta, que equivalia a una positiva certesa que la causa de la veritat i la justícia, o, en altres paraules, la causa de la seva injuriadíssima i aclaparadíssima clienta, havia de prevaler entre la dotzena d’homes nobles i intel·ligents a qui ara veia en aquella estrada de davant seu.

Les intervencions solen començar d’aquesta manera, perquè es posa el jurat en els millors termes amb ells mateixos, i fa que pensin quins individus tan llestos deuen ser. Immediatament es va produir un efecte visible, i diversos membres del jurat començaren a prendre extenses notes amb la més gran impaciència.

—Ja heu sentit del meu docte amic, cavallers… —continuà el lletrat Buzfuz, sabent prou bé que, del docte amic a qui havia fet al·lusió, els senyors del jurat no havien sentit ben res— ja heu sentit del meu docte amic, cavallers, que es tracta d’una demanda per incompliment de promesa de matrimoni, en què els danys estan xifrats en ₤1.500. Però el que no heu sentit del meu docte amic, donat que no pertocava al meu docte amic explicar-vos-ho, és quins són els fets i les circumstàncies del cas. Aquests fets i circumstàncies, cavallers, me’ls sentireu detallar a mi, i els demostrarà la dona irreprotxable a qui col·locaré en aquella estrada davant vostre.

En aquest punt, el lletrat Buzfuz, amb un tremend èmfasi en la paraula «estrada», colpejà la taula amb un so potent, i féu un cop d’ull a Dodson i Fogg, que assentiren amb admiració cap al lletrat i miraren amb indignat desafiament el demandat.

—La demandant, cavallers —continuà l’advocat Buzfuz, amb una veu suau i malenconiosa—, la demandant és vídua; sí, cavallers, vídua. El difunt senyor Bardell, després de gaudir, durant molts anys, de l’estima i la confiança del seu sobirà, com un dels guardians de les seves rendes reials, s’esmunyí gairebé imperceptiblement del món, per buscar en un altre lloc aquell repòs i aquella pau que una duana no pot proporcionar mai.

Davant aquesta patètica descripció de la mort del senyor Bardell, que havia rebut un cop al cap amb una gerra de quart de galó en el celler d’una taverna, la veu del docte advocat defallí, i prosseguí amb emoció:

—Algun temps abans de la seva mort, havia gravat la seva semblança en un nen. Amb aquest nen, l’única penyora del seu difunt recaptador, la senyora Bardell s’apartà del món i festejà el retir i la tranquil·litat de Goswell Street; i aquí col·locà a la finestra del seu saló principal un rètol escrit, amb aquesta inscripció: «Cambres moblades per a un cavaller solter. Pregunteu a l’interior». Ara l’advocat Buzfuz féu una pausa, mentre diversos cavallers del jurat prenien nota del document.

—No hi ha cap data d’això, oi? —preguntà un membre.

—No hi ha cap data, senyors —respongué el lletrat Buzfuz—; però tinc instruccions de dir que va ser col·locat a la finestra del saló de la demandant exactament ara fa tres anys. Suplico l’atenció del jurat en relació al redactat d’aquest document: «Cambres moblades per a un cavaller solte».! Les opinions de la senyora Bardell sobre el sexe contrari, cavallers, es derivaven d’una llarga contemplació de les inestimables qualitats del seu marit perdut. No tenia gens de por, no tenia gens de desconfiança, no tenia cap sospita; tot era confiança i bona fe. «El senyor Bardell», deia la vídua… «el senyor Bardell era un home d’honor, el senyor Bardell era un home de paraula, el senyor Bardell no era cap farsant, el senyor Bardell va ser ell mateix un cavaller solter; en els cavallers solters és en qui busco protecció, ajuda, alleujament i consol; en els cavallers solters veuré perpètuament alguna cosa que em recordi allò que era el senyor Bardell quan per primera vegada es va guanyar els meus afectes joves i inexperts; a un cavaller solter, doncs, llogaré les meves cambres». Moguda per aquest bell i commovedor impuls (entre els millors impulsos de la nostra naturalesa imperfecta, cavallers), la solitària i desolada vídua s’eixugà les llàgrimes, moblà la primera planta, agafà el seu fill innocent en el pit maternal i posà el cartell a la finestra del saló. Hi va restar gaire? No. La serp era a l’aguait, el tren estava carregat, la mina s’estava preparant, el sapador i miner feia la seva feina. Abans que el cartell hagués estat tres dies a la finestra del saló —tres dies, senyors— un ésser, dret sobre dues potes i amb tota l’aparença externa d’un home, i no pas d’un monstre, trucà a la porta de casa de la senyora Bardell. A dintre s’informà… llogà les cambres; i l’endemà mateix en prengué possessió. Aquest home era Pickwick… Pickwick, el demandat.

El lletrat Buzfuz, que s’havia expressat amb tanta volubilitat que tenia la cara totalment carmesí, s’aturà per agafar alè. El silenci desvetllà el Jutge Stareleigh, que immediatament anotà alguna cosa amb una ploma sense tinta, i semblà excepcionalment profund, per causar al jurat la impressió que sempre pensava més profundament amb els ulls tancats. El lletrat Buzfuz procedí:

—D’aquest home, Pickwick, no en diré gran cosa; el tema no té gaire atractiu; i jo, no sóc pas, ni en sou vosaltres, cavallers, proclius a delectar-se en la contemplació de la crueltat repugnant i de la vilesa sistemàtica.

En aquest punt el senyor Pickwick, que durant algun temps havia estat contorçant-se en silenci, féu un moviment brusc, com si alguna vaga idea d’agredir el lletrat Buzfuz, en l’augusta presència de la justícia i la llei, li hagués passat pel cap. Un gest d’amonestació per part de Perker el contingué, i escoltà la continuació del docte cavaller amb una mirada d’indignació, que contrastava enèrgicament amb les cares d’admiració de la senyora Cluppins i la senyora Sanders.

—Dic vilesa sistemàtica, senyors —prosseguí el lletrat Buzfuz, mirant a través del senyor Pickwick, i parlant amb ell—; i quan dic vilesa sistemàtica, deixeu-me dir al demandat Pickwick, si es troba al tribunal, tal com m’han informat, que hauria estat més respectable per part seva, més escaient, de més bon criteri i de millor gust, haver-se abstingut de venir. Deixeu-me dir-li, senyors, que qualsevol gest de dissentiment o desaprovació que es pugui permetre en aquest tribunal no us agradarà; que sabreu com valorar-lo i com apreciar-lo; i deixeu-me dir-li, a més, tal com us dirà sa il·lustríssima, cavallers, que a un conseller, en l’execució del seu deure amb el seu client, no se’l pot ni intimidar ni amenaçar, ni fer callar; i que qualsevol intent de fer una cosa o l’altra, tant si és el primer, com el darrer, es girarà en contra de l’autor de l’intent, sigui demandant o demandat, tant si es diu Pickwick com Noakes, Stoakes, Stiles, Brown o Thompson.

Aquesta petita desviació del tema en qüestió, tingué, naturalment, l’efecte intencionat de fer girar totes les mirades cap al senyor Pickwick. El lletrat Buzfuz, després de recuperar-se parcialment de l’estat d’exaltació moral que havia assumit, continuà:

—Us faré veure, senyors, que durant dos anys, Pickwick continuà residint constantment, i sense interrupció ni pausa, a casa de la senyora Bardell. Us faré veure que la senyora Bardell, durant tot aquell temps, el serví, s’ocupà de les seves comoditats, li preparà els àpats, supervisà la seva roba blanca quan la bugadera se l’enduia, la sargí, ventilà i preparà per portar quan tornava, i, en poques paraules, gaudí de la seva plena confiança. Us faré veure que, en moltes ocasions, ell donà mig penic, i en algunes ocasions fins i tot sis penics, al seu fill; i us demostraré, gràcies a un testimoni la declaració del qual li resultarà impossible al meu col·lega afeblir o discutir, que en una ocasió acaricià el cap del noi, i, després de preguntar si últimament havia guanyat alguna «bala de vidre» o alguna «caliua» (tinc entès que tant l’una com l’altra són espècies particulars de bales molt preuades pel jovent d’aquesta ciutat), féu ús d’aquesta singular expressió: «T’agradaria tenir un altre pare». Us faré veure, senyors, que aproximadament fa un any, Pickwick començà de sobte a absentar-se de casa, durant llargs intervals, com si tingués la intenció d’allunyar-se gradualment de la meva clienta; però també us faré veure que la seva resolució no era en aquell temps prou forta, o que els seus millors sentiments van triomfar, si és que té bons sentiments, o que els encants i els mèrits de la meva clienta van imposar-se a les seves covardes intencions, i demostraré que en una ocasió, en tornar del camp, de manera clara i inequívoca, li proposà el matrimoni: prèviament, però, parà un especial esment que no hi hagués cap testimoni del seu solemne contracte; i estic en condicions de demostrar-vos, basant-me en el testimoni de tres dels seus propis amics —uns testimonis d’allò més reacis, senyors, d’allò més reacis— que aquell matí fou descobert per ells amb la demandant en braços, calmant la seva agitació amb carícies i manyagueries.

Aquesta part del discurs del docte lletrat causà una impressió visible en els oients. Traient dos trossos de paper molt petits, prosseguí:

—I ara, senyors, només una paraula més. Aquestes parts han intercanviat dues cartes, cartes reconegudament escrites amb la lletra del demandat, i que certament parlen per si soles. Les cartes, a més, deixen clara la manera de ser d’aquest home. No són epístoles obertes, fervents, eloqüents, que traspuïn el llenguatge del vincle afectuós. Són comunicacions encobertes, furtives, tèrboles, però, afortunadament, molt més concloents que si s’expressessin en el llenguatge més ardent i la imatgeria més poètica, cartes que cal veure amb un ull cautelós i desconfiat, cartes que evidentment anaven encaminades, en aquell moment, per part de Pickwick, a enganyar i induir a error qualsevol tercera part a qui poguessin caure a les mans. Deixeu-me llegir la primera: «Garraways, les dotze. Benvolguda senyora B.: Costelles amb salsa de tomàquet. Vostre, PICKWICK». Senyors, què significa això? Costelles amb salsa de tomàquet. Vostre, PICKWICK! Costelles! Per l’amor de Déu! Amb salsa de tomàquet! Senyors, la felicitat d’una dona sensible i confiada ha de ser entabanada per artificis tan frívols com aquests? La següent no té cap data, que ja de per si és sospitós. «Benvolguda senyora B, no seré a casa fins demà. Cotxe lent». I llavors ve aquesta singular expressió. «No us amoïneu per l’escalfallits». L’escalfallits! Ei, senyors, qui s’amoïna per un escalfallits? Des de quan la pau d’esperit d’home o dona s’ha trencat o contorbat per un escalfallits, que és per si mateix un estri casolà inofensiu, útil, i afegiré, senyors, reconfortant? Per què es prega tan seriosament a la senyora Bardell que no s’inquieti per aquest escalfallits, a no ser que (com sens dubte és el cas) sigui un simple encobridor del foc amagat… un mer substitut d’alguna paraula o promesa agradable, segons un sistema preestablert de correspondència, arterosament conjuminat per Pickwick amb vistes al seu previst abandonament, i que no estic en condicions d’explicar? I què significa aquesta al·lusió al cotxe lent? Pel que jo sé, pot ser una referència al mateix Pickwick, que indubtablement ha estat un cotxe criminalment lent durant tota aquesta transacció, però la velocitat del qual ara s’accelerarà de manera ben inesperada, i les rodes del qual, senyors, tal com ell descobrirà molt a pesar seu, ben aviat vosaltres greixareu!

El lletrat Buzfuz s’aturà en aquest punt, per veure si el jurat somreia pel seu acudit; però com que no l’entengué ningú més que el verdulaire, sensibilitzat molt probablement a causa d’haver sotmès aquell mateix matí un landó a aquest procés, el docte advocat considerà que era aconsellable una lleugera repetició de les desgràcies abans de concloure.

—Però ja n’hi ha prou d’això, senyors —digué l’advocat Buzfuz—, és difícil somriure amb el cor adolorit; és dolent fer broma quan es desperten les nostres compassions més profundes. Les esperances i expectatives de la meva clienta estan arruïnades, i no és cap figura retòrica dir que la seva ocupació certament s’ha esfumat. El cartell ja no hi és… però no hi ha cap llogater. Cavallers solters de bon triar passen i tornen a passar, però no hi ha cap invitació a demanar informació a l’interior ni a fora. Tot és tenebra i silenci a la casa; fins i tot la veu de l’infant ha callat; els seus entreteniments infantils resten ignorats quan la seva mare plora; les seves «bales de vidre» i «caliues» estan igualment abandonades; ja no recorda el llarg crit familiar de «dits a terra», i jugant al bòlit, o a parells i senars, la seva mà ha perdut tota la traça. Però Pickwick, senyors, Pickwick, el despietat destructor d’aquest oasi domèstic en el desert de Goswell Street… Pickwick, que ha obstruït el pou, i llançat cendres a la gespa… Pickwick, que avui arriba davant vostre amb la seva despietada salsa de tomàquet i el seu escalfallits, Pickwick encara aixeca el cap amb un descarat cinisme, i contempla sense ni un sospir la ruïna que ha causat. Danys, senyors… uns danys quantiosos és l’únic càstig amb què podeu rebre’l; l’única recompensa que podeu concedir a la meva clienta. I per aquests danys ara ella apel·la a un jurat il·lustrat, noble, de sentiments com cal, conscienciós, desapassionat, compassiu i contemplatiu format pels seus civilitzats compatriotes. —Amb aquesta bella peroració, el lletrat Buzfuz s’assegué, i el jutge Stareleigh es despertà.

—Crideu Elizabeth Cluppins —digué el lletrat Buzfuz, aixecant-se un moment després, amb un vigor renovat.

L’uixer més proper cridà Elizabeth Tuppins; un altre, a una certa distància, requerí la presència d’Elizabeth Jupkins; i un tercer es precipità esbufegant cap a King Street i xisclà el nom d’Elizabeth Muffins fins quedar ronc.

Mentrestant la senyora Cluppins, amb l’ajuda combinada de la senyora Bardell, la senyora Sanders, el senyor Dodson i el senyor Fogg, fou alçada a l’estrada dels testimonis; i quan estigué encimbellada de manera segura a l’esglaó del capdamunt, la senyora Bardell restà al de baix, amb el mocador de butxaca, els socs en una mà i una ampolla de vidre que podria contenir aproximadament un quart de pinta de sals aromàtiques a l’altra, a punt per a qualsevol emergència. La senyora Sanders, els ulls de la qual estaven fixos en el rostre del jutge, es col·locà a prop, amb el gran paraigua, i el dit gros de la dreta sobre el piu d’obertura amb un rostre seriós, com si estigués perfectament disposada a obrir-lo en qualsevol moment.

—Senyora Cluppins —digué el lletrat Buzfuz—, assereni’s, sisplau, senyora. —Naturalment, immediatament després que expressés el desig que la senyora Cluppins s’asserenés, ella sanglotà amb una vehemència més gran, i féu diverses manifestacions alarmants d’estar al caire d’un mareig, o, tal com ella digué més endavant, de veure’s desbordada pels seus sentiments.

—Recordeu, senyora Cluppins… —continuà l’advocat Buzfuz, després d’unes quantes preguntes sense importància— recordeu que us trobàveu un parell d’esglaons darrere de la senyora Bardell, un particular matí del passat juliol, quan ella espolsava la cambra de Pickwick?

—Sí, il·lustríssima i el jurat, ho recordo —respongué la senyora Cluppins.

—La sala d’estar del senyor Pickwick era a la part de davant de la primera planta, crec.

—Sí, exactament, senyor —respongué la senyora Cluppins.

—Què fèieu a la sala de darrere, senyora? —preguntà el menut jutge.

—Il·lustríssima i jurat —digué la senyora Cluppins, amb una interessant agitació—, no us penso enganyar.

—Faríeu molt ben fet, senyora —digué el menut jutge.

—Era allí —prosseguí la senyora Cluppins—, sense que ho sabés la senyora Bardell; havia sortit amb una cistelleta, senyors, a comprar tres lliures de patates del ronyó vermelles, que anaven a dos penics i mig les tres lliures, quan veig la porta del carrer de la senyora Bardell mig ajustada.

—Mig què? —exclamà el menut jutge.

—Tot just una mica oberta, il·lustríssima —digué el lletrat Snubbin.

—Ha dit mig ajustada —digué el menut jutge, amb una mirada astuta.

—És tot el mateix, il·lustríssima —digué el lletrat Snubbin. El menut jutge semblà dubtar, i digué que en prendria nota. La senyora Cluppins continuà:

—Vaig entrar, senyors, només per dir bon dia, vaig pujar, d’una manera permíscua, a dalt, i a l’habitació de darrere. Senyors, se sentia el so de veus a la sala de davant, i…

—I vau escoltar, crec, senyora Cluppins? —digué l’advocat Buzfuz.

—Disculpi, senyor —respongué la senyora Cluppins, amb aire majestuós—, ni se m’acudiria fer-ho. Les veus eren molt altes, senyor, i m’arribaven si us plau per força a les orelles.

—Doncs bé, senyora Cluppins, no escoltàveu, però vau sentir les veus. Una d’aquelles veus era la de Pickwick?

—Sí, exactament, senyor. —I la senyora Cluppins, després de manifestar clarament que el senyor Pickwick s’adreçava a la senyora Bardell, repetí a poc a poc, i a força de moltes preguntes, la conversa que els nostres lectors ja coneixen.

El jurat féu cara de trobar-ho sospitós, i el lletrat Buzfuz somrigué i s’assegué. L’expressió es tornà decididament terrible quan el lletrat Snubbin féu saber que no interrogaria el testimoni, perquè el senyor Pickwick desitjava manifestar clarament en favor d’ella que la seva narració era en essència correcta.

La senyora Cluppins, després de trencar el gel, trobà que era una oportunitat propícia per entrar en una breu dissertació sobre els seus propis afers domèstics; així doncs procedí a informar immediatament el tribunal que era la mare de vuit fills, de moment, i que tenia bones expectatives de presentar-ne un novè al senyor Cluppins, si fa no fa al cap de sis mesos. En sentir aquest interessant detall, el menut jutge intervingué d’allò més irritat; i el resultat d’aquella intervenció fou que es van endur educadament tant la respectable dama com la senyora Sanders del tribunal, sota l’escorta del senyor Jackson, sense més paraules.

—Nathaniel Winkle! —digué el senyor Skimpin.

—Present! —respongué una veu feble. El senyor Winkle entrà a l’estrada dels testimonis, i després que li prenguessin el necessari jurament, féu una reverència al jutge amb considerable deferència.

—No em mireu a mi, senyor —féu bruscament el jutge, com a resposta a la salutació—; mireu el jurat.

El senyor Winkle obeí l’ordre, i mirà el lloc on creia més probable que fos el jurat; perquè veure res en el seu estat de garbuix intel·lectual estava totalment fora de les seves possibilitats.

El senyor Winkle fou interrogat pel senyor Skimpin, que, en ser un prometedor jove de quaranta-dos o quaranta-tres anys, naturalment estava desitjós de confondre tant com pogués un testimoni notòriament predisposat en favor de l’altra part.

—Doncs bé, senyor —digué el senyor Skimpin—, tingueu la bondat de fer saber a sa il·lustríssima com us dieu. —I el senyor Skimpin inclinà el cap a una banda per escoltar la resposta amb molta atenció, mentre feia un cop d’ull al jurat, com per insinuar que esperava més aviat que l’atracció natural del senyor Winkle pel perjuri l’induiria a donar algun nom que no fos el seu.

—Winkle —respongué el testimoni.

—I el nom de pila, senyor? —preguntà enfadat el menut jutge.

—Nathaniel, senyor.

—Daniel… cap altre nom?

—Nathaniel, senyor… il·lustríssima, vull dir.

—Nathaniel Daniel, o Daniel Nathaniel?

—No, il·lustríssima, només Nathaniel… res de Daniel.

—Per què m’heu dit que era Daniel, doncs, senyor? —preguntà el jutge.

—No ho he pas fet, il·lustríssima —respongué el senyor Winkle.

—Sí que ho heu fet, senyor —respongué el jutge, amb una expressió severa—. Com podria haver posat Daniel a les meves notes, a no ser que m’ho haguéssiu dit, senyor? —Aquest argument era, naturalment, irrefutable.

—El senyor Winkle té una memòria força breu, il·lustríssima —intervingué el senyor Skimpin, amb un altre cop d’ull al jurat—. Trobarem mitjans per refrescar-l’hi abans que acabem amb ell, diria.

—Seria millor que anéssiu amb compte, senyor —digué el menut jutge, amb una mirada sinistra al testimoni.

El pobre senyor Winkle féu una reverència i s’esforçà a fingir una tranquil·litat, que, en el seu estat de confusió, li donà més aviat l’aire d’un lladregot desconcertat.

—Doncs bé, senyor Winkle —féu el senyor Skimpin—, escolteu-me, sisplau, senyor; i permeteu que us recomani, pel vostre propi bé, tenir en compte els requeriments de sa il·lustríssima d’anar amb compte. Crec que sou un amic particular del senyor Pickwick, el demandat, oi?

—Conec el senyor Pickwick des de fa, pel que recordo en aquest moment, gairebé…

—Sisplau, senyor Winkle, no defugiu la qüestió. Sou, o no sou, un amic particular del demandat?

—Estava a punt de dir, que…

—Voleu, o no voleu respondre a la meva pregunta, senyor?

—Si no responeu la pregunta, sereu engarjolat, senyor —intervingué el menut jutge, mirant per damunt del seu quadern.

—Au, senyor —digué el senyor Skimpin—, sí o no, sisplau.

—Sí —respongué el senyor Winkle.

—Sí, ho sou. I per què no ho podíeu dir de seguida, senyor? Potser coneixeu la demandant també? Eh, senyor Winkle?

—No la conec; l’he vista.

—Ah, no la coneixeu, però l’heu vista? Doncs bé, tingueu la bondat d’explicar als cavallers del jurat el que voleu dir amb això, senyor Winkle.

—Vull dir que no tinc una relació estreta amb ella, però l’he vista quan anava a visitar el senyor Pickwick, a Goswell Street.

—Amb quina freqüència l’heu vista, senyor?

—Amb quina freqüència?

—Sí, senyor Winkle, amb quina freqüència? Li repetiré la pregunta una dotzena de vegades, si cal, senyor. —I el docte cavaller, amb una expressió ferma i serena, es col·locà les mans als malucs i somrigué maliciosament al jurat.

Respecte a aquesta pregunta es presentaren les típiques dificultats habituals en casos semblants. Primer de tot, el senyor Winkle digué que li era del tot impossible dir quantes vegades havia vist la senyora Bardell. Llavors li preguntaren si l’havia vist vint vegades, a la qual cosa respongué: «I tant… més i tot». Després li preguntaren si no l’havia vista cent vegades… si no podia jurar que l’havia vista més de cinquanta vegades… si no sabia que l’hagués vista almenys setanta-cinc vegades, i així anar fent; la conclusió satisfactòria a què arribaren, finalment, fou que seria millor que anés amb compte, i estigués al cas del que es feia. Després de reduir per aquests mitjans el testimoni a l’extrem necessari de perplexitat nerviosa, l’interrogatori continuà tal com segueix:

—Sisplau, senyor Winkle, recordeu haver visitat el demandat Pickwick en aquestes cambres de casa de la demandant a Goswell Street, un matí concret del mes de juliol passat?

—Sí.

—Anàveu acompanyat en aquella ocasió per un amic amb el nom de Tupman, i un altre amb el nom de Snodgrass?

—Sí.

—Són aquí?

—Sí —respongué el senyor Winkle, mirant molt seriós cap al lloc on eren els seus amics.

—Sisplau, escolteu-me a mi, senyor Winkle, i deixeu estar els vostres amics —digué el senyor Skimpin, amb una altra mirada expressiva cap al jurat—. Hauran d’explicar les seves històries sense cap consulta prèvia amb vós, si és que encara no ha tingut lloc (una altra mirada cap al jurat). Ara, senyor, expliqueu als cavallers del jurat el que vau veure en entrar a l’habitació del demandat, aquest matí concret. Vinga; digueu-ho ja, senyor; ho acabarem per saber, tard o d’hora.

—El demandat, el senyor Pickwick, tenia la demandant en braços, amb les mans abraçant-la per la cintura —respongué el senyor Winkle amb una vacil·lació natural—, i la demandant semblava haver-se desmaiat.

—Vau sentir el demandat dir alguna cosa?

—El vaig sentir tractar la senyora Bardell de bona dona, i demanar-li que es posés bé, perquè ves en quin estat la trobarien, si arribava algú, o paraules semblants.

—Doncs bé, senyor Winkle, només tinc una pregunta més per fer-vos, i us prego que tingueu en compte l’avís de sa il·lustríssima. ¿Podeu jurar que Pickwick, el demandat, no va dir en l’ocasió en qüestió: «Estimada senyora Bardell, sou una bona dona; prepareu-vos per a aquest estat a què aviat heu d’arribar», o paraules semblants?

—No… no el vaig pas entendre dir això, certament —digué el senyor Winkle, esbalaït davant aquest enginyós capgirament de les poques paraules que havia sentit—. Jo era a les escales, i no ho podia sentir clarament; la impressió que tinc és que…

—Els cavallers del jurat no volen saber res de les impressions que teniu, senyor Winkle, que em temo que serien d’escàs servei a homes honrats i íntegres —intervingué el senyor Skimpin—. Éreu a les escales, i no ho vau sentir clarament; però no podeu jurar que Pickwick no fes ús de les expressions que he esmentat. És això el que entenc?

—No, no ho juraré —respongué el senyor Winkle; i el senyor Skimpin s’assegué amb un rostre triomfant.

El cas del senyor Pickwick no havia anat pas tan bé, fins aquest punt, que es pogués permetre carregar amb cap sospita addicional. Però com que es podia permetre un enfocament bastant millor, si és possible, el senyor Phunky s’aixecà amb el propòsit de treure alguna cosa important interrogant el senyor Winkle. Si en va treure alguna cosa important, es veurà immediatament.

—Crec que, senyor Winkle —digué el senyor Phunky—, que el senyor Pickwick no és pas gaire jove.

—No, i ara —respongué el senyor Winkle—; és prou gran per ser el meu pare.

—Heu dit al meu docte amic que coneixeu el senyor Pickwick des de fa molt temps. Heu tingut mai cap motiu per suposar o creure que estigués a punt de casar-se?

—No, i ara; de cap manera —respongué el senyor Winkle amb tanta impaciència, que el senyor Phunky l’hauria hagut d’haver fet fora de l’estrada tant ràpid com fos possible. Els advocats consideren que hi ha dues menes de testimonis particularment dolents: un testimoni a contracor, i un testimoni massa complaent; el fat del senyor Winkle era complir amb tots dos requisits.

—Encara vull anar més enllà, senyor Winkle —continuà el senyor Phunky, de la manera més planera i complaent—. Vau veure mai res en les maneres i la conducta del senyor Pickwick amb el sexe contrari, que us induís a creure que preveia un matrimoni en edat avançada, en qualsevol cas?

—No, i ara; de cap manera —respongué el senyor Winkle.

—El seu comportament, quan hi ha hagut dones pel mig, ha estat sempre el d’un home que, havent assolit un període força avançat de la vida, content amb les seves pròpies ocupacions i passatemps, les tracta només com un pare podria tractar les seves filles?

—Sense cap mena de dubte —respongué el senyor Winkle, des del fons del cor—. Així és… sí… sí, i tant… certament.

—Heu vist mai res en el seu comportament amb la senyora Bardell, o qualsevol altra dona, que fos en el mínim grau sospitós? —digué el senyor Phunky, preparant-se per asseure’s; perquè el lletrat Snubbin li feia l’ullet.

—N-n-no —respongué el senyor Winkle—, excepte en una ocasió sense importància, que, no en tinc cap dubte, es podria explicar fàcilment.

Si el dissortat senyor Phunky s’hagués assegut quan el lletrat Snubbin li havia fet l’ullet, o si el lletrat Buzfuz hagués aturat aquest irregular interrogatori des del començament (sabia prou que no li convenia, observant la inquietud del senyor Winkle, i que, amb tota probabilitat, duria a alguna cosa útil per a ell), aquest malaurat reconeixement no s’hauria produït. En el moment que les paraules sortien dels llavis del senyor Winkle, que el senyor Phunky s’asseia i que el lletrat Snubbin li deia de manera bastant precipitada que podia abandonar l’estrada, cosa que el senyor Winkle es preparà a fer amb gran promptitud, el lletrat Buzfuz l’aturà.

—Esperi, senyor Winkle, esperi! —digué el lletrat Buzfuz—. Sa il·lustríssima tindrà la bondat de preguntar-li, quin va ser aquest únic cas de comportament sospitós envers les dones per part d’aquest cavaller, que és prou gran per ser el seu pare?

—Ja sentiu el que diu el docte conseller, senyor —comentà el jutge, girant-se cap al malaurat i angoixat senyor Winkle—. Descriviu l’ocasió a què us referiu.

—Il·lustríssima —digué el senyor Winkle, tremolant d’ansietat—, jo… preferiria no fer-ho.

—Potser sí —digué el menut jutge—; però cal que ho feu.

Enmig del profund silenci de tot el tribunal, el senyor Winkle balbucejà que la insignificant circumstància sospitosa fou que van trobar el senyor Pickwick a mitjanit a la cambra d’una dama; la qual cosa havia acabat, creia, amb el trencament del projectat matrimoni de la dama en qüestió i havia provocat, pel que sabia, que tot el grup fos dut per la força davant de George Nupkins, Esq, magistrat i jutge de pau pel municipi d’Ipswich!

—Podeu abandonar l’estrada, senyor —digué el lletrat Snubbin. El senyor Winkle així ho féu, i corregué adelerat cap al George i el Voltor, on el va trobar, hores més tard, el cambrer, gemegant d’una manera buida i tètrica, amb el cap enterrat sota els coixins del sofà.

Tracy Tupman i Augustus Snodgrass foren cridats respectivament a l’estrada; tots dos corroboraren el testimoni del seu infeliç amic; i cadascun fou empès al caire de la desesperació amb excessives preguntes inoportunes.

Llavors van cridar Susannah Sanders, el lletrat Buzfuz la va interrogar primer, i després l’advocat Snubbin. Sempre havia dit i cregut que Pickwick es casaria amb la senyora Bardell; sabia que el compromís de la senyora Bardell amb Pickwick era el tema corrent de conversa pel veïnat, després del desmai del juliol; li ho havia dit la senyora Mudberry, que planxava, i la senyora Bunkin, que emmidonava, però no veia ni la senyora Mudberry ni la senyora Bunkin al tribunal. Havia sentit Pickwick demanar al nen si li agradaria tenir un altre pare. No sabia que la senyora Bardell en aquell temps festejava amb el forner, però sabia que el forner aleshores era un home solter i ara estava casat. No podria jurar que a la senyora Bardell no li agradés força el forner, però diria que al forner no li agradava gaire la senyora Bardell, o no s’hauria casat amb algú altre. Creia que la senyora Bardell s’havia desmaiat el matí de juliol, perquè Pickwick li havia demanat que fixés el dia: sabia que ella (la testimoni) havia caigut en rodó quan el senyor Sanders li demanà que fixés el dia, i creia que qualsevol que es tingués per una dama faria el mateix, en circumstàncies similars. Havia sentit Pickwick fer al nen la pregunta sobre les bales, però jurava que no sabia la diferència entre una «bala de vidre» i una «caliua».

Segons el TRIBUNAL: Durant el període de festeig amb el senyor Sanders, havia rebut cartes d’amor, com altres senyores. En el curs de la seva correspondència el senyor Sanders sovint l’havia tractat d’«aneguet», però mai de «costelles» ni de «salsa de tomàquet». Li agradaven molt els ànecs. Potser si li haguessin agradat les costelles amb salsa de tomàquet, podria haver-la anomenat així, com a terme afectuós.

El lletrat Buzfuz ara s’aixecà amb més importància de la que fins ara havia exhibit, si això fos possible, i vociferà:

—Crideu Samuel Weller.

Fou del tot innecessari cridar Samuel Weller; perquè Samuel Weller entrà enèrgicament a l’estrada en el moment en què es pronuncià el seu nom; i deixant el barret a terra, amb els braços a la barana, féu una ullada general als advocats i un repàs global al tribunal, amb un aspecte considerablement alegre i animat.

—Com us dieu, senyor? —preguntà el jutge.

—Sam Weller, il·lustríssima —respongué aquell cavaller.

—S’escriu amb «W» o amb «V»? —preguntà el jutge.

—Això depèn del gust i la imaginació de qui ho escrigui, il·lustríssima —respongué Sam—; jo mai he tingut ocasió d’escriure-ho més d’una vegada o dues en tota la vida, però ho escric amb una «V».

Aquí una veu de la galeria exclamà en veu alta: «Així m’agrada, Sammy, així m’agrada. Poseu-ho amb “W”, il·lustríssima, poseu-ho amb “W”».

—Qui és que gosa adreçar-se al tribunal? —digué el menut jutge, aixecant els ulls—. Uixer.

—Sí, il·lustríssima.

—Porteu-me aquella persona immediatament.

—Sí, il·lustríssima.

Però com que l’uixer no trobà la persona, no la portà; i, després d’una gran commoció, tota la gent que s’havia aixecat per buscar el culpable tornà a seure. El menut jutge es girà cap al testimoni tan aviat com la seva indignació li permeté parlar, i digué:

—Sabeu qui era, senyor?

—Molt em temo que era el meu pare, il·lustríssima —respongué Sam.

—El veieu aquí, ara? —preguntà el jutge.

—No, il·lustríssima —respongué Sam, mirant directament cap al llanternó del sostre del tribunal.

—Si l’haguéssiu assenyalat, l’hauria engarjolat immediatament —digué el jutge.

Sam féu una reverència per mostrar el seu agraïment i es girà, amb una alegria impertorbada al rostre, cap al lletrat Buzfuz.

—Doncs bé, senyor Weller —digué l’advocat Buzfuz.

—Doncs bé, senyor —respongué Sam.

—Crec que esteu al servei del senyor Pickwick, el demandat d’aquest cas? Responeu, sisplau, senyor Weller.

—Tinc intenció de fer-ho, senyor —respongué Sam—; estic al servei d’aquest cavallet, i un servei molt bo, que és.

—Poca cosa a fer, i molt a guanyar, suposo —digué l’advocat Buzfuz, amb aire faceciós.

—Ah, no està malament, senyor, com va dir el soldat quan van manar que li donessin tres-centes cinquanta fuetades —respongué Sam.

—No heu de dir-nos el que va dir el soldat, ni qualsevol altre home, senyor —el tallà el jutge—; no constitueix cap evidència.

—Entesos, il·lustríssima —respongué Sam.

—Recordeu res de particular que passés el matí que el demandat us va llogar per primera vegada; eh, senyor Weller? —preguntà el lletrat Buzfuz.

—Sí, senyor —respongué Sam.

—Tingueu la bondat d’explicar al jurat de què es tractava.

—Aquell matí vaig rebre un conjunt complet de roba nova, senyors del jurat —respongué Sam—, i això era una circumstància ben particular i insòlita per a mi en aquells dies.

En sentir això es produïren rialles generals; i el menut jutge, mirant amb un rostre encoleritzat per damunt de l’escriptori, digué:

—Seria millor que anéssiu amb compte, senyor.

—Això va dir el senyor Pickwick en aquell moment, il·lustríssima —respongué Sam—; i vaig anar molt amb compte amb aquella roba; però que molt amb compte, il·lustríssima.

El jutge mirà severament Sam durant ben bé dos minuts, però els trets de Sam eren tan perfectament calmats i serens que el jutge no digué res, i indicà al lletrat Buzfuz que continués.

—Voleu dir-me, senyor Weller… —digué el lletrat Buzfuz, plegant emfàticament els braços, i fent mitja volta cap al jurat, com si volgués transmetre una muda seguretat que encara no deixaria en pau el testimoni— voleu dir-me, senyor Weller, que no vau veure res d’aquest desmai per part de la demandant en braços del demandat, que heu sentit descriure als testimonis?

—De cap manera —respongué Sam—; jo vaig ser al passadís fins que em van cridar, i llavors la vella dama ja no hi era.

—Ei, escolteu, senyor Weller —digué el lletrat Buzfuz, enfonsant una gran ploma a l’escrivania del seu davant, amb el propòsit d’espantar Sam fent-lo creure que anotava la seva resposta—. Éreu al passadís, i tanmateix no vau veure res del que passava. Teniu dos ulls, senyor Weller?

—Sí, tinc dos ulls —respongué Sam—, i això és el que hi ha. Si fossin dos microscopis de gas patentats de dos milions d’augments, potser podria veure-hi a través d’un tram d’escales i una porta de fusta de pi; però com que només són ulls, ja ho veieu, la meva visió és limitada.

En sentir aquesta resposta, pronunciada sense el més mínim aspecte d’irritació, i amb la senzillesa i equanimitat més absolutes, els espectadors van riure, el menut jutge somrigué i el lletrat Buzfuz semblà particularment estúpid. Després d’una breu consulta amb Dodson & Fogg, el docte advocat es girà novament cap a Sam i digué, amb un penós esforç per ocultar el seu enuig:

—Doncs bé, senyor Weller, li faré una pregunta sobre un altre tema, sisplau.

—Sisplau, senyor —respongué Sam, amb el millor humor.

—Recordeu haver anat a casa de la senyora Bardell, una nit del passat novembre?

—Sí, i tant, molt bé.

—Ah, això ho recordeu, senyor Weller —digué el lletrat Buzfuz, recuperant el seu humor—; ja m’ho semblava que finalment en trauríem alguna cosa.

—A mi també m’ho ha semblat, senyor —respongué Sam; i en sentir-ho els espectadors tornaren a riure.

—Doncs bé; suposo que hi vau anar per tenir una petita conversa sobre aquest judici… oi, senyor Weller? —digué el lletrat Buzfuz, amb una mirada de complicitat cap al jurat.

—Hi vaig anar per pagar el lloguer; però sí que vam tenir una conversa sobre el judici —respongué Sam.

—Ah, vau tenir una conversa sobre el judici —digué el lletrat Buzfuz, i se li il·luminà la cara amb l’esperança de fer algun descobriment important—. Doncs bé, què es va dir sobre el judici? Tindreu la bondat d’explicar-nos-ho, senyor Weller?

—Amb molt de gust, senyor —respongué Sam—. Després d’unes quantes observacions sense importància de les dues virtuoses dames que s’han interrogat avui aquí, les dames van mostrar una gran admiració per l’honorable conducta dels senyors Dodson i Fogg… aquells dos cavallers que seuen ara a prop vostre. —Això, naturalment, atragué l’atenció general cap a Dodson & Fogg, que feien una cara tan virtuosa com podien.

—Els advocats de la demandant —digué el lletrat Buzfuz—. Entesos! Van fer grans elogis de l’honorable conducta dels senyors Dodson i Fogg, els advocats de la demandant, oi?

—Sí —digué Sam—, van dir que era molt generós per part seva haver acceptat el cas a comissió, i no cobrar ben res per les costes, a no ser que les poguessin treure del senyor Pickwick.

En sentir aquesta resposta tan inesperada, els espectadors tornaren a riure, i Dodson & Fogg, tornant-se molt vermells, s’inclinaren cap al lletrat Buzfuz i, d’una manera apressada, li xiuxiuejaren alguna cosa a l’orella.

—Teniu tota la raó —digué en veu alta el lletrat Buzfuz, amb una serenitat fingida—. És perfectament inútil, il·lustríssima, intentar descobrir cap evidència a través de la impenetrable estupidesa d’aquest testimoni. No penso importunar el tribunal fent-li cap més pregunta. Baixeu, senyor.

—A algun altre cavaller li agradaria demanar-me res? —preguntà Sam, recollint el barret i mirant al seu voltant amb tota la calma del món.

—Jo no, senyor Weller, gràcies —digué el lletrat Snubbin, rient.

—Podeu baixar, senyor —digué el lletrat Buzfuz, bellugant la mà amb impaciència. Així doncs Sam baixà, després de fer al cas dels senyors Dodson & Fogg tant mal com oportunament podia, i de dir tan poc sobre el senyor Pickwick com fos possible, precisament l’objectiu que havia tingut en ment tot aquest temps.

—No tinc cap objecció a admetre, il·lustríssima —digué el lletrat Snubbin—, si això ens estalvia l’interrogatori d’un altre testimoni, que el senyor Pickwick està retirat dels negocis i és un cavaller amb considerables propietats personals.

—Molt bé —digué el lletrat Buzfuz, donant les dues cartes perquè fossin llegides—, aleshores aquest és el meu cas, il·lustríssima.

Llavors el lletrat Snubbin s’adreçà al jurat en nom del demandat; i pronuncià un discurs molt llarg i molt emfàtic, en què dedicà els millors elogis possibles a la conducta i la reputació del senyor Pickwick; però donat que els nostres lectors són molt més capaços de formar-se una correcta apreciació dels mèrits i les qualitats d’aquell cavaller que no pas el lletrat Snubbin, no ens cal consignar detalladament els comentaris del docte cavaller. Intentà mostrar que les cartes que s’havien exhibit estaven simplement relacionades amb el sopar del senyor Pickwick, o amb els preparatius per rebre’l a les seves cambres de tornada d’alguna excursió pel camp. Bastarà afegir, en termes generals, que féu tot el que pogué pel senyor Pickwick; i qui fa el que pot, com tothom sap, basant-se en la infal·lible autoritat de l’antic adagi, no està obligat a més.

El jutge Stareleigh recapitulà, de la manera establerta i més aprovada. Llegí al jurat tantes de les seves notes com podia desxifrar en tan poc temps, i comentà sobre la marxa les proves presentades. Si la senyora Bardell tenia raó, era perfectament clar que el senyor Pickwick no en tenia, i si consideraven l’evidència de la senyora Cluppins digna de credibilitat se la podien creure, i, si no, ves, que no ho fessin. Si estaven convençuts que s’havia comès un incompliment de promesa de matrimoni, fallarien a favor de la demandant i establirien els danys que creguessin convenients; i si, d’altra banda, els semblava que mai hi havia hagut cap promesa de matrimoni, fallarien a favor del demandat sense fixar cap quantitat. En acabat el jurat es retirà a la seva sala privada per discutir la qüestió, i el jutge es retirà a la seva per prendre com a refrigeri una costella de xai i un got de xerès.

Un angoixant quart d’hora va transcórrer; el jurat tornà; anaren a buscar el jutge. El senyor Pickwick es posà les ulleres i mirà el president amb un rostre inquiet i un cor que bategava ràpidament.

—Senyors —digué l’individu de negre—, esteu tots d’acord en el vostre veredicte?

—Sí —respongué el president.

—Falleu a favor de la demandant, senyors, o del demandat?

—A favor de la demandant.

—Amb quins danys, senyors?

—Set-centes cinquanta lliures.

El senyor Pickwick es tragué les ulleres, eixugà amb compte els vidres, les plegà al seu estoig i se les posà a la butxaca; llavors, després de posar-se els guants amb gran delicadesa, i de mirar el president tota l’estona, seguí mecànicament el senyor Perker i la bossa blava cap a fora del tribunal.

S’aturaren en una sala lateral mentre Perker pagava els honoraris del tribunal; i aquí el senyor Pickwick retrobà els seus amics. Aquí, també, topà amb els senyors Dodson & Fogg, fregant-se les mans amb tots els indicis de satisfacció exterior.

—Hola, cavallers —digué el senyor Pickwick.

—Hola, senyor —digué Dodson, en nom d’ell i del soci.

—Imagineu que cobrareu les vostres costes, oi, cavallers? —digué el senyor Pickwick.

Fogg digué que ho consideraven bastant probable. Dodson somrigué i digué que ho intentarien.

—Podeu intentar-ho, i intentar-ho, i tornar-ho a intentar, senyors Dodson i Fogg —féu vehementment el senyor Pickwick— però a mi no em traureu ni un quart de penic de costes ni de danys, ni que passi la resta de la meva existència en una presó per a deutors.

—Ha, ha! —rigué Dodson—. Seria millor que us ho repenséssiu abans que passi gaire temps, senyor Pickwick.

—He, he, he! Ja ho veurem aviat, senyor Pickwick —va riure Fogg.

Mut d’indignació, el senyor Pickwick deixà que el seu procurador i els amics se l’enduguessin cap a la porta, i allí l’ajudessin a pujar a un cotxe de lloguer, aconseguit amb aquest propòsit pel sempre vigilant Sam Weller.

Sam ja havia aixecat els esglaons, i es preparava per saltar al pescant, quan notà que algú li tocava suaument l’espatlla; i, en girar-se, es trobà el seu pare al davant. El rostre del vell cavaller tenia una expressió afligida, bellugava el cap greument i deia, en to d’avís:

—Ja sabia jo com s’acabaria tot plegat. Ah, Sammy, Sammy, per què no tenia una coartada?





XXXV

En què el senyor Pickwick creu

que seria millor anar a Bath; i així ho fa.


—Però evidentment, benvolgut senyor —digué el menut Perker, a les cambres del senyor Pickwick el matí després del judici—, evidentment no penseu de veritat… ara de debò i seriosament, deixant la irritació de banda… no penseu deixar de pagar aquestes costes i danys?

—Ni mig penic —digué fermament el senyor Pickwick—; ni mig penic.

—Hurra pel principi, com va dir el prestamista quan no va voler renovar el préstec —comentà el senyor Weller, que estava desparant la taula d’esmorzar.

—Sam —digué el senyor Pickwick—, tingues la bondat d’anar-te’n a baix.

—I tant, senyor —respongué el senyor Weller; i d’acord amb l’amable insinuació del senyor Pickwick, Sam es retirà.

—No, Perker —digué el senyor Pickwick, molt seriós—, els meus amics m’han intentat dissuadir d’aquesta decisió, però sense resultat. Continuaré fent el mateix de sempre, fins que la part contrària tingui capacitat per emetre un procediment legal d’execució en contra meu; i si són prou infames per aconseguir-ho, i fer arrestar la meva persona, em lliuraré amb perfecta alegria i satisfacció de cor. Quan poden fer-ho?

—Poden decretar l’execució, benvolgut senyor, per la quantitat dels danys i les costes taxades el proper trimestre —respongué Perker—, just d’aquí a dos mesos, benvolgut senyor.

—Molt bé —digué el senyor Pickwick—. Fins aquell moment, estimat amic, no en vull sentir parlar més. I ara —continuà el senyor Pickwick, mirant els seus amics amb un somriure de bon humor, i un espurneig als ulls que cap ulleres podia entelar ni ocultar—, l’única qüestió és, on anem?

El senyor Tupman i el senyor Snodgrass estaven massa afectats per l’heroisme del seu amic per oferir cap resposta. El senyor Winkle encara no s’havia recuperat prou del record de la seva declaració al judici per fer cap comentari sobre cap tema, i per tant el senyor Pickwick esperà en va.

—Entesos —digué aquell cavaller—, si em deixeu proposar la nostra destinació, dic Bath. Crec que cap de nosaltres hi ha estat mai.

Ningú hi havia estat; i com que la proposta fou secundada ferventment per Perker, que considerava molt probable que, si el senyor Pickwick veia una mica de canvi i alegria, s’inclinaria per repensar-se de la seva decisió, i eludir la presó per a deutors, fou acceptada unànimement; i Sam fou enviat tot seguit al Celler del Cavall Blanc, per reservar cinc llocs al cotxe de dos quarts de vuit, l’endemà al matí.

Quedaven només dos llocs a dintre, i tres a fora; així doncs Sam Weller els encarregà tots, i després d’intercanviar uns compliments amb el dependent de l’oficina sobre el tema d’una mitja corona de peltre que li presentà com a part del «canvi», tornà caminant cap al George i el Voltor, on estigué força enfeinat fins a l’hora d’anar al llit, reduint roba i roba interior a la mida més petita possible i practicant el seu geni mecànic per construir una varietat d’hàbils ginys per mantenir tancades les tapes de les caixes que no tenien ni pany ni frontisses.

L’endemà feia un matí molt poc propici per a un viatge: xafogós, humit i plovisquejant. Els cavalls que estaven a punt de sortir, i que havien travessat la ciutat, fumejaven tant, que els passatgers exteriors eren invisibles. Els venedors de diaris semblaven humits, i desprenien olor de florit; la mullena regalimava pels barrets dels venedors de taronges quan introduïen el cap per les finestres dels cotxes, i diluïa l’interior d’una manera refrescant. Els jueus amb navalles de cinquanta fulles les tancaven desesperats; els homes amb llibres de butxaca se’ls guardaven a la butxaca. Les guardes de rellotge i les forquilles de torrar pa es venien rebaixades, i els estoigs de llapis i les esponges eren invendibles.

Deixant que Sam Weller rescatés l’equipatge dels set o vuit mossos que s’hi llançaren al damunt com bojos, en el moment que el cotxe s’aturà, i adonant-se que anaven uns vint minuts massa d’hora, el senyor Pickwick i els seus amics anaren a buscar aixopluc a la sala d’espera de viatgers: l’últim recurs de l’abatiment humà.

La sala d’espera de viatgers del Celler del Cavall Blanc és naturalment incòmoda; no seria una sala d’espera de viatgers si no ho fos. És el saló de mà dreta, on sembla haver-s’hi entaforat una ambiciosa llar de foc de cuina, acompanyada d’un atiador rebel, uns molls i una pala. Està dividida en compartiments, per a la reclusió solitària dels viatgers, i provista d’un rellotge, un mirall i un cambrer viu, aquest darrer article tancat en un petit recambró per rentar gots, en un racó de l’estança.

Un d’aquests compartiments estava ocupat, en aquesta ocasió particular, per un home de mirada severa d’uns quaranta-cinc anys, amb un front calb i llustrós i molts cabells negres als costats i al darrere del cap, i grans patilles negres. Anava cordat fins a la barbeta amb una jaqueta marró; tenia una gorra de viatge gran de pell de foca, un pardessú i una capa, estirats al seient del seu costat. Aixecà els ulls de l’esmorzar en entrar el senyor Pickwick, amb un aire ferotge i peremptori, molt majestuós; i, després d’escrutar aquell cavaller i els seus acompanyants a pleret, taral·lejà una melodia, d’una manera que semblava dir que més aviat sospitava que algú volia aprofitar-se d’ell, però que no se’n sortiria.

—Cambrer —digué el cavaller de les patilles.

—Senyor? —respongué un home de complexió bruta, amb un eixugamà semblant, que sortí del recambró abans esmentat.

—Una mica més de torrades.

—Sí, senyor.

—Torrades amb mantega, eh? —digué furiós el cavaller.

—De seguida, senyor —respongué el cambrer.

El cavaller de les patilles taral·lejà una melodia de la mateixa manera que abans, i mentre esperava l’arribada de les torrades, avançà cap a davant del foc, i, agafant els faldons de la jaqueta sota els braços, es mirà les botes i rumià.

—Em pregunto on de Bath para aquest cotxe —digué el senyor Pickwick, adreçant-se tranquil·lament al senyor Winkle.

—Hum… eh… què és això? —digué l’estrany home.

—He fet un comentari al meu amic, senyor —respongué el senyor Pickwick, sempre disposat a encetar una conversa—. Em preguntava en quina casa para el cotxe de Bath. Potser podeu informar-me’n.

—Aneu a Bath? —digué l’estrany home.

—Sí, senyor —respongué el senyor Pickwick.

—I aquells altres cavallers?

—També hi van —digué el senyor Pickwick.

—No pas a dintre… que em pengin si aneu a dintre —digué l’estrany home.

—No pas tots —féu el senyor Pickwick.

—No, no pas tots —digué emfàticament l’estrany home—. He reservat dos llocs. Si intenten encabir sis persones en una caixa infernal on només en caben quatre, agafaré un landó de la posta i presentaré una demanda. He pagat la meva tarifa. Això no pot ser; he dit a l’encarregat quan he fet les reserves que no podia ser. Sé que aquestes coses passen. Sé que passen cada dia; però mai no m’ha passat a mi, i mai no em passarà. Els que em coneixen bé, prou que ho saben; esclafar-me! —Ara el ferotge cavaller féu sonar la campana amb gran violència, i digué al cambrer que faria bé de portar les torrades en cinc segons, o ja sabria per què l’hi deia.

—Però senyor —digué Pickwick—, permeteu que us comenti que en feu un gra massa. Només he reservat llocs a dintre per a dos.

—M’alegro de sentir-ho —digué l’home furiós—. Retiro el que he dit. Presento una disculpa. Vet aquí la meva targeta. Voldria fer la vostra coneixença.

—Amb molt de gust, senyor —respongué Pickwick—. Serem companys de viatge, i espero que trobem la companyia de l’altre mútuament agradable.

—Espero que sí —digué el furiós cavaller—. Sé que serà així. M’agrada el vostre aspecte; m’agrada. Cavallers, les mans i els noms. Què tal.

Naturalment, un intercanvi de salutacions cordials seguí aquestes amables paraules; i el furiós cavaller procedí immediatament a informar els amics, amb les mateixes frases breus, abruptes, inesperades, que es deia Dowler; que anava a Bath per plaer; que havia estat a l’exèrcit; que ara s’havia establert en els negocis com a cavaller; que en vivia dels beneficis; i que la persona per a qui havia reservat el segon lloc era un personatge no menys il·lustre que la senyora Dowler, la seva esposa.

—És una dona magnífica —digué el senyor Dowler—. N’estic orgullós. En tinc motiu.

—Espero tenir el plaer de jutjar-ho —digué el senyor Pickwick, amb un somriure.

—I tant —respongué Dowler—. Hi fareu coneixença. Li caureu bé. Vaig festejar-la en circumstàncies singulars. Vaig guanyar-me-la amb una promesa temerària. Així. La vaig veure; la vaig estimar; m’hi vaig declarar; ella em va donar carbasses… «N’estimeu un altre». «No em feu ruboritzar…». «El conec?». «Sí». «Molt bé; si es queda aquí, l’escorxaré».

—Senyor Déu meu! —exclamà involuntàriament el senyor Pickwick.

—Vau escorxar-lo, senyor? —preguntà el senyor Winkle, amb una cara molt pàl·lida.

—Li vaig escriure una nota, vaig dir que era un cas molt penós. I així era.

—I tant —intervingué el senyor Winkle.

—Vaig dir que havia donat la meva paraula com a cavaller d’escorxar-lo. La meva reputació estava en joc. No tenia cap alternativa. Com a oficial al servei de Sa Majestat, em veia obligat a escorxar-lo. En deplorava la necessitat, però calia fer-ho. Es va deixar convèncer. Va veure que les normes del servei eren imperatives. Va fugir. Em vaig casar amb ella. Aquí tenim el cotxe. Aquell és el seu cap.

En concloure el senyor Dowler, assenyalà una diligència que acabava d’aparcar, a la finestra oberta de la qual una cara força bonica amb un capell blau clar mirava la multitud de la vorera, molt probablement buscant l’home temerari en persona. El senyor Dowler pagà el compte i s’apressà a sortir amb la seva gorra de viatge, la jaqueta i la capa; el senyor Pickwick i els seus amics el seguiren per assegurar-se un lloc.

El senyor Tupman i el senyor Snodgrass s’havien assegut a la part posterior del cotxe; el senyor Winkle hi havia entrat; i el senyor Pickwick es preparava per seguir-lo, quan Sam Weller s’apropà al seu amo, i xiuxiuejant-li a l’orella, li pregà de parlar amb ell, amb un aire del més profund misteri.

—I doncs, Sam —digué el senyor Pickwick—, què passa ara?

—Una cosa força estranya, senyor —respongué Sam.

—Què? —preguntà el senyor Pickwick.

—Això, senyor —respongué Sam—. Em temo molt, senyor, que el propietari d’aquest cotxe ens està fent alguna jugada.

—Com és això, Sam? —digué el senyor Pickwick—. No hi ha els noms al full de ruta?

—No tan sols hi ha els noms al full de ruta, senyor —respongué Sam—, sinó que n’han pintat un a la porta del cotxe. —Mentre parlava, Sam assenyalà aquella part de la porta del cotxe on generalment consta el nom del propietari; i allí, ben cert, en lletres daurades de mida considerable, hi havia el nom màgic de PICKWICK!

—Vaja —exclamà el senyor Pickwick, bastant esbalaït per la coincidència—; quina cosa tan extraordinària!

—Sí, però això no és tot —digué Sam, dirigint novament l’atenció del seu amo cap a la porta del cotxe—; no en tenien prou amb escriure «Pickwick», afegeixen «Mose» al davant, per més inri, com va dir el lloro quan, no tan sols el van treure de la seva terra natal, sinó que a més li van fer parlar anglès.

—És prou estrany, certament, Sam —digué el senyor Pickwick—; però si ens estem aquí parlant, perdrem els llocs.

—I doncs, no s’hi ha de fer res, senyor? —exclamà Sam, totalment estupefacte davant la fredor amb què el senyor Pickwick es preparava per acomodar-se a l’interior.

—Fer! —digué el senyor Pickwick—. Què hauria de fer?

—No es pot protestar a ningú per prendre’s aquesta llibertat, senyor? —digué el senyor Weller, que havia esperat almenys rebre l’encàrrec de desafiar el guàrdia i el cotxer a un enfrontament pugilístic allà mateix.

—Esclar que no —respongué àvidament el senyor Pickwick—; de cap manera. Salta de seguida al teu seient.

—Em temo molt —murmurà Sam per a si mateix, tot allunyant-se— que alguna cosa estranya li ha passat a l’amo, o no hauria pas quedat tan tranquil. Espero que aquell judici no l’hagi desanimat, però això pinta malament, molt malament. —El senyor Weller bellugà el cap greument; i val la pena comentar, com una il·lustració de la manera com s’ho va prendre, que no digué cap més paraula fins que el cotxe arribà al peatge de Kensington. Tant temps va restar taciturn, que el fet es pot considerar totalment sense precedents.

Res digne de menció especial es va produir durant el viatge. El senyor Dowler narrà una varietat d’anècdotes, totes exemplificadores del seu coratge personal i del seu caràcter implacable, i apel·lava a la senyora Dowler perquè les corroborés; la senyora Dowler invariablement aportava, en forma d’afegitó, algun fet o circumstància remarcable que el senyor Dowler havia oblidat, o potser per modèstia, omès; perquè l’afegitó en cada cas tendia a mostrar que el senyor Dowler era un individu fins i tot més portentós del que ell mateix havia fet veure. El senyor Pickwick i el senyor Winkle escoltaven amb gran admiració, i a intervals conversaven amb la senyora Dowler, que era una persona molt agradable i fascinant. Així doncs, entre les històries del senyor Dowler, els encants de la senyora Dowler, el bon humor del senyor Pickwick i la capacitat d’escoltar del senyor Winkle, la gent de dintre féu tot el camí de manera molt sociable.

Els de fora feien el que fan sempre els de fora. Estaven molt alegres i xerraires al principi de cada etapa, molt apagats i endormiscats al mig i molt animats i desperts novament cap al final. Hi havia un jove amb una capa de cautxú, que fumava cigars tot el dia; i n’hi havia un altre amb una paròdia de pardessú, que n’encenia molts, i com que es trobava molt malament després de la segona pipada, els llançava quan creia que ningú el mirava. N’hi havia un tercer al pescant que es creia entès en bestiar; i un vell al darrere, familiaritzat amb l’agricultura. Hi havia una constant successió de noms de pila en guardapols i bates blanques, a qui el guàrdia convidava a pujar, i que coneixien tots els cavalls i mossos d’estable de la ruta i fora de la ruta; i hi va haver un sopar que hauria estat barat a mitja corona per cap, si algun nombre moderat de persones se l’haguessin pogut menjar a temps. I a les set del vespre el senyor Pickwick i els seus amics, amb el senyor Dowler i la seva dona, es retiraren cadascú per la seva banda a les sales d’estar privades de l’Hotel Cérvol Blanc, davant de la Gran Sala de les Fonts, a Bath, on els cambrers, pel seu abillament, es podrien confondre amb nois de Westminster, però malmetien la il·lusió comportant-se molt millor. Amb prou feines havien desparat la taula d’esmorzar l’endemà al matí, quan un cambrer portà la targeta del senyor Dowler, amb una petició que se li concedís permís per presentar un amic. El senyor Dowler de seguida seguí el lliurament de la targeta, portant ell mateix l’amic.

Aquest era un jove encantador de no gaire més de cinquanta anys, vestit amb una jaqueta d’un blau molt brillant amb botons resplendents, pantalons negres i les botes més primes que es puguin imaginar, molt enllustrades. Un monocle daurat penjava del coll amb una cinta negra, curta i ampla; tenia una capsa de rapè d’or agafada lleugerament amb la mà esquerra; innombrables anells d’or li brillaven als dits; i una gran agulla amb un diamant muntat en or brillava al volant de la camisa. Duia un rellotge d’or, una cadena d’or amb grans segells d’or i un bastó d’eben plegable amb un pom d’or. La roba era de la més blanca, de la millor i més ben emmidonada; la perruca llustrosíssima, molt negra i arrissada. El rapè era barreja de princesa; la seva flaire bouquet du roi. Els seus trets es contreien en un somriure perpetu; i les dents seguien un ordre tan perfecte que resultava difícil a poca distància distingir les autèntiques de les falses.

—El senyor Pickwick —digué el senyor Dowler—; el meu amic, Angelo Cyrus Bantam, Esquire, Mestre de Cerimònies; Bantam; el senyor Pickwick.

—Benvingut a Ba-ath, senyor. Això sí que és una adquisició. D’allò més benvingut a Ba-ath, senyor. Fa molt… molt temps, senyor Pickwick, des que vau beure les aigües. Sembla que faci una eternitat, senyor Pickwick. Extraordinari!

Aquestes eren les expressions amb què Angelo Cyrus Bantam, Esquire, Mestre de Cerimònies, encaixà la mà del senyor Pickwick; la retingué mentre arronsava les espatlles amb una constant successió d’inclinacions, com si realment no pogués fer-se a la idea del tràngol que li suposaria tornar-la a deixar.

—Fa molt temps des que vaig beure les aigües, i tant —respongué el senyor Pickwick—; perquè, pel que jo sé, no havia estat mai aquí.

—No havia estat mai a Ba-ath, senyor Pickwick! —exclamà el Gran Senyor, deixant caure la mà astorat—. Que no havia estat mai a Ba-ath! He! He! Senyor Pickwick, sou un plaga. No està malament, no està malament. Bé, bé. He! He! He! Extraordinari!

—Per a vergonya meva, haig de dir que parlo amb tota serietat —replicà el senyor Pickwick—. De debò que no hi havia estat mai.

—Ah, ja ho entenc —exclamà el Gran Mestre, amb un aspecte extremament satisfet—; sí, sí… bé, bé… millor que millor. Sou el cavaller de qui hem sentit parlar. Sí; us coneixem, senyor Pickwick; us coneixem.

«Les informacions del judici en aquells maleïts diaris», pensà el senyor Pickwick. «Tothom ho ha sentit tot sobre mi».

—Sou el cavaller que viu a Clapham Green —prosseguí Bantam—, que va perdre l’ús de les seves cames per prendre fred imprudentment després de beure porto; que no es podia moure a conseqüència d’aguts patiments, i que va rebre l’aigua de la banyera del rei embotellada a cent tres graus, enviada amb carro a la seva cambra de ciutat, s’hi va banyar, va esternudar i el mateix dia es va recuperar. Ben extraordinari!

El senyor Pickwick agraí el compliment implícit, però féu el sacrifici de desmentir-ho; i aprofitant un moment de silenci per part del Mestre de Cerimònies demanà permís per presentar els seus amics, el senyor Tupman, el senyor Winkle i el senyor Snodgrass. Una presentació que inundà el Mestre de Cerimònies de goig i honor.

—Bantam —digué el senyor Dowler—, el senyor Pickwick i els seus amics són forasters. Han de consignar els seus noms. On és el llibre?

—El registre dels distingits visitants de Ba-ath serà a la Sala de les Fonts aquest matí a les dues —respongué el Mestre de Cerimònies—. ¿Voldreu guiar els nostres amics a aquell esplèndid edifici, i permetre que jo aconsegueixi els seus autògrafs?

—Jo me n’encarregaré —replicà Dowler—. Aquesta crida és llarga. És hora de marxar. Seré aquí una altra vegada d’aquí a una hora. Vinga.

—Aquesta nit hi ha ball —digué el Mestre de Cerimònies, tornant a agafar la mà del senyor Pickwick, mentre s’aixecava per marxar—. Les nits de ball a Ba-ath són moments arrabassats al paradís; són embruixadores per la música, la bellesa, l’elegància, la moda, l’etiqueta, i… i… sobretot, per l’absència de botiguers, que desentonen totalment amb el paradís; ells ja es barregen entre ells al Guildhall cada quinze dies, la qual cosa és, per dir el mínim, extraordinària. Adéu, adéu! —I entre protestes, mentre anava baixant i dient que estava d’allò més satisfet, i d’allò més complagut, i d’allò més subjugat, i d’allò més afalagat, Angelo Cyrus Bantam, Esquire, Mestre de Cerimònies, entrà en una carrossa molt elegant que l’esperava a la porta i se n’anà.

A l’hora assenyalada, el senyor Pickwick i els seus amics, escortats per Dowler, es dirigiren cap a les Sales d’Assemblea, i anotaren els seus noms al llibre —un exemple de condescendència que deixà Angelo Bantam encara més subjugat que abans. Les entrades per a l’assemblea d’aquell vespre haurien d’haver estat preparades per a tot el grup, però com que no eren a punt, el senyor Pickwick s’encarregà, malgrat totes les protestes en sentit contrari d’Angelo Bantam, d’enviar Sam a buscar-les a les quatre de la tarda, a casa del Mestre de Cerimònies a Queen Square. Després de fer una breu passejada per la ciutat, i arribar a la conclusió unànime que Park Street s’assemblava molt als carrers perpendiculars que es veuen en un somni, i que no hi ha manera d’arribar al final, tornaren al Cérvol Blanc i enviaren Sam a fer l’encàrrec a què el seu amo l’havia compromès.

Sam Weller es posà el barret de manera molt natural i agraciada, i, enfonsant les mans a les butxaques de l’armilla, caminà amb tota la calma fins a Queen Square, tot xiulant unes quantes de les tonades més populars del moment, arranjades amb moviments completament nous per a aquells nobles instruments, l’orgue de maneta o l’harmònica. En arribar al número de Queen Square on l’havien adreçat, deixà de xiular i féu un truc alegre, que fou immediatament respost per un lacai amb el cap empolvorat i una lliurea sumptuosa, i d’una estatura simètrica.

—És això la casa del senyor Bantam, noi? —preguntà Sam Weller, gens avergonyit per l’esclat de magnificència que se li presentà a la vista en la persona del lacai amb el cap empolvorat i la lliurea sumptuosa.

—Per què, jove? —fou l’altiva pregunta del lacai del cap empolvorat.

—Perquè si és així, entra a ensenyar-li aquesta targeta i digues que el senyor Weller està esperant, vols? —digué Sam. I dient-ho, entrà molt fredament al vestíbul i s’assegué.

El lacai del cap empolvorat tancà la porta d’un fort cop, i féu una expressió molt grandiloqüent; però ni en una cosa ni en l’altra es fixà Sam, que contemplava un paraigüer de caoba amb totes les mostres exteriors d’aprovació crítica.

Aparentment la recepció de la targeta del seu amo havia impressionat el lacai del cap empolvorat en favor de Sam, perquè quan tornà de lliurar-la, somrigué d’una manera cordial i digué que la resposta estaria a punt de seguida.

—Entesos —digué Sam—. Digues al vell que no cal que suï. No hi ha pressa, sis peus. Ja he dinat.

—Doncs sí que dina d’hora, senyor —digué el lacai del cap empolvorat.

—Trobo que se’m posa més bé el sopar quan ho faig —respongué Sam.

—Fa temps que sou a Bath, senyor? —preguntà el lacai del cap empolvorat—. No he tingut el plaer de sentir res de vós.

—Encara no he creat sensació, de moment —respongué Sam—, perquè jo i les altres celebritats tot just vam arribar ahir a la nit.

—És un lloc bonic, senyor —digué el lacai del cap empolvorat.

—Això sembla —comentà Sam.

—Una societat agradable, senyor —comentà el lacai del cap empolvorat—. Hi ha criats molt simpàtics, senyor.

—Això diria —respongué Sam—. Afables, sincers, gent que no baden boca amb ningú.

—Ah, exacte, és així, senyor —digué el lacai del cap empolvorat, prenent els comentaris de Sam com un gran compliment—. I tant que sí. Preneu aquesta mena de coses, senyor? —preguntà l’alt lacai, traient una capseta de rapè amb un cap de guineu al damunt.

—No pas sense esternudar —respongué Sam.

—Ves, és difícil, senyor, ho confesso —digué l’alt lacai—. Es pot fer de mica en mica, senyor. El cafè és la millor pràctica. Jo hi vaig dur cafè, senyor, durant molt temps. S’assembla molt al rapè negre, senyor.

Un toc agut de campana reduí el lacai del cap empolvorat a la ignominiosa necessitat de posar-se el cap de guineu a la butxaca i afanyar-se amb un rostre humil cap a l’estudi del senyor Bantam. Per cert, qui no ha conegut mai un home que no llegís ni escrivís, però tingués algun salonet posterior que anomenés estudi?

—Vet aquí la resposta, senyor —digué el lacai del cap empolvorat—. Em temo que la trobareu excessivament gran.

—No hi fa res —digué Sam, agafant una carta amb un petit annex—. És ben possible que la meva naturalesa exhausta aconsegueixi sobreviure.

—Espero que ens tornem a trobar, senyor —digué el lacai del cap empolvorat, fregant-se les mans, i seguint Sam fins al llindar.

—Sou molt amable, senyor —respongué Sam—. No us deixeu fatigar més del que podeu suportar; tingueu aquesta amabilitat. Considereu el deute que teniu amb la societat, i no permeteu que us perjudiqui un excés de feina. En nom dels vostres congèneres, estigueu tan tranquil com pugueu; penseu senzillament quina pèrdua seríeu! —amb aquestes patètiques paraules, Sam Weller se n’anà.

—Un jove ben singular, aquest —digué el lacai del cap empolvorat, seguint el senyor Weller amb la mirada, amb un rostre que mostrava clarament que no sabia què pensar-ne.

Sam no digué ben res. Picà l’ullet, bellugà el cap, somrigué, picà l’ullet una altra vegada; i, amb una expressió de rostre que semblava denotar que estava sumament divertit per alguna cosa o altra, s’allunyà caminant alegrement.

Aquella nit, precisament vint minuts abans de les vuit, Angelo Cyrus Bantam, Esq, el Mestre de Cerimònies, sortí de la seva carrossa a la porta de les Sales d’Assemblea amb la mateixa perruca, les mateixes dents, el mateix monocle, el mateix rellotge amb segells, els mateixos anells, la mateixa agulla de camisa i el mateix bastó. Les úniques alteracions que es podien observar en el seu aspecte eren que duia una jaqueta d’un blau més brillant, amb un folre de seda blanc, malles negres, mitges de seda negres, escarpins i una armilla blanca, i anava, si és possible, un pensament més perfumat.

Així abillat, el Mestre de Cerimònies, en estricte compliment dels importants deures del seu importantíssim càrrec, es plantà a la sala per rebre els assistents.

Com que Bath era ple, els assistents, i les monedes de sis penics pel te, arribaren a palades. A la sala de ball, a la sala de cartes llarga, a la sala de cartes octogonal, per les escales i pels passadissos, la remor de moltes veus, i el so de molts peus, resultaven totalment atordidors. Els vestits remorejaven, les plomes s’agitaven, les llums brillaven i les joies espurnejaven. Hi havia la música —no pas de la banda, que encara no havia començat; sinó la música de passes suaus, minúscules, de tant en tant amb una rialla clara i alegre— baixa i delicada, però molt agradable de sentir en una veu femenina, ja sigui a Bath o en un altre lloc. Ulls brillants, animats per una delitosa expectació, lluïen a totes bandes; i, miressin on miressis, alguna forma exquisida s’esmunyia plena de gràcia entre la gentada, i tan aviat es perdia, era substituïda per una altra igual de delicada i encisadora.

A la sala de te, planant al voltant de les taules de cartes, hi havia un gran nombre de velles estrafolàries i vells decrèpits, discutint totes les enraonies i escàndols del moment, amb un entusiasme i unes ganes que traïen prou bé la intensitat del plaer que els causava aquella ocupació. Confonent-se amb aquests grups, hi havia tres o quatre mares que emparaulaven casaments, aparentment del tot absortes per la conversa en què prenien part, però sense deixar, de tant en tant, de llançar de reüll una mirada preocupada a les seves filles, que, recordant l’ordre maternal de fer el millor ús de la seva joventut, ja havien iniciat flirteigs incipients a base d’extraviar bufandes, posar-se guants, deixar tasses, i tantes altres coses; fets aparentment banals, però que poden donar un profit sorprenentment bo en mans d’expertes practicants.

Gandulejant a prop de les portes, i en racons distants, hi havia diversos grups de joves ximplets, mostrant varietats diverses de presumpció i estupidesa; divertint tota la gent assenyada de prop seu amb la seva beneiteria i vanitat; i creient-se alegrement l’objecte de l’admiració general —una dispensa assenyada i compassiva que cap bon home discutirà.

I finalment, assegudes en algun dels bancs de darrere, on ja havien pres posicions per al vespre, hi havia diverses dames solteres més enllà de l’edat crucial, les quals, sense ballar perquè no tenien parella, i sense jugar a cartes perquè no les consignessin com a irreparablement solteres, es trobaven en la situació favorable de poder insultar tothom sense reflexionar en elles. En poques paraules, podien insultar tothom, perquè tothom era allí. Era una escena d’alegria, lluïssor i ostentació; de gent ricament vestida, bells miralls, pistes marcades, giràndoles i espelmes de cera; i en totes les parts de l’escena, lliscant d’un punt a l’altre amb una silenciosa suavitat, inclinant-se servilment cap a aquest grup, fent un gest de cap familiar a aquell, i somrient amb complaença a tots, hi havia, de vint-i-un botó, la persona d’Angelo Cyrus Bantam, Esquire, el Mestre de Cerimònies.

—Atureu-vos a la sala de te. Preneu el que heu pagat. Et posen aigua calenta i en diuen te. Beveu-ho —digué el senyor Dowler, en veu alta, fent indicacions al senyor Pickwick, que avançava al capdavant del petit grup, amb la senyora Dowler de bracet. El senyor Pickwick girà cap a la sala de te; i en veure’l, el senyor Bantam s’obrí pas dificultosament a través de la multitud i li donà la benvinguda amb èxtasi.

—Benvolgut senyor, estic sumament honorat. És una distinció per a Ba-ath. Senyora Dowler, vós embelliu les estances. Us felicito per les vostres plomes. Extraordinàries!

—Hi ha algú aquí? —preguntà Dowler, desconfiat.

—Si hi ha algú! L’elit de Ba-ath. Senyor Pickwick, veieu aquella vella dama amb el turbant de gasa?

—La vella grassa? —preguntà innocentment el senyor Pickwick.

—Xxt, benvolgut senyor… ningú no és gras ni vell a Ba-ath. És la vídua Lady Snuphanuph.

—De debò? —digué el senyor Pickwick.

—Ni més ni menys, us ho asseguro —féu el Mestre de Cerimònies—. Xxt. Apropeu-vos una mica, senyor Pickwick. Veieu aquell jove esplèndidament vestit que ve cap aquí?

—El dels cabells llargs i el front particularment petit? —preguntà el senyor Pickwick.

—El mateix. El jove més ric de Ba-ath en aquest moment. El jove Lord Mutanhed.

—No ho deveu pas dir de veritat! —exclamà el senyor Pickwick.

—Sí. Sentireu la seva veu d’aquí a un moment, senyor Pickwick. Parlarà amb mi. L’altre cavaller que va amb ell, el de la camisa vermella i bigoti fosc, és l’Honorable senyor Crushton, el seu íntim amic. Què tal, Sa Senyoria?

—Molta calor, Bantam —digué Sa Senyoria.

—Sí que en fa, Sa Senyoria —respongué el Mestre de Cerimònies.

—Una calor remaleïda —assentí l’honorable senyor Crushton.

—Heu vist la carreta del correu de Sa Senyoria, Bantam? —preguntà l’Honorable senyor Crushton, després d’una breu pausa, durant la qual el jove Lord Mutanhed s’havia escarrassat a desconcertar el senyor Pickwick amb la mirada, i el senyor Crushton havia reflexionat sobre quin tema Sa Senyoria podia parlar millor.

—Vaja, no —respongué el Mestre de Cerimònies—. Una carreta del correu! Quina idea tan excel·lent. Extraordinari!

—Peg l’amog de Déu! —exclamà Sa Senyoria—. Em pensava que tothom havia vist la nova cagueta del cogueu; és la cosa més polida, bonica i guaciosa que mai hagi anat sobue godes. Pintada de color vegmell, amb un clapat cgema.

—Amb una autèntica capsa per a les cartes, i tot complet —digué l’Honorable senyor Crushton.

—I un petit seient al davant, amb una bagana de fego, per al conductor —afegí Sa Senyoria—. Hi vaig anar a Bgistol l’altge dia al matí, amb una jaqueta cagmesí, amb dos cgiats a cavall un quart de milla enguegue; i que em pengin si la gent no coguien a sogtir de les cases, i atugag-me, peg saber si no ega el cogueu. Gloguiós… gloguiós!

Després d’aquesta anècdota Sa Senyoria rigué de tot cor, com els que l’escoltaven, naturalment. Llavors, agafant de bracet el servil senyor Crushton, Lord Mutanhed se n’anà.

—Un jove encantador, Sa Senyoria —digué el Mestre de Cerimònies.

—Així ho diria —replicà eixutament el senyor Pickwick.

Com que el ball havia començat, s’havien fet les presentacions necessàries i tots els preliminars s’havien acomplert, Angelo Bantam es reuní amb el senyor Pickwick i el dugué a la sala de cartes.

Just en el mateix moment de la seva entrada, la vídua Lady Snuphanuph i dues dames més d’aspecte antic i silenciós, rondaven pel voltant d’una taula de cartes desocupada; i tan aviat posaren els ulls en el senyor Pickwick sota l’escorta d’Angelo Bantam, intercanviaren mirades entre elles, veient que era precisament la persona que els calia per completar el joc.

—Benvolgut Bantam —digué afalagadorament la vídua Lady Snuphanuph—, trobeu-nos algú agradable per completar aquesta taula; això està bé. —El senyor Pickwick casualment mirava cap a una altra banda en aquell moment, i així Sa Senyoria féu un gest amb el cap en direcció a ell, i arrufà expressivament les celles.

—El meu amic el senyor Pickwick, senyora, estarà d’allò més feliç, n’estic segur, però molt —digué el Mestre de Cerimònies, collint la insinuació—. Senyor Pickwick, Lady Snuphanuph… la senyora del coronel Wugsby… la senyoreta Bolo.

El senyor Pickwick féu una reverència a cadascuna de les dames, i, en veure que era impossible escapar-se, va escapçar les cartes. El senyor Pickwick i la senyoreta Bolo contra Lady Snuphanuph i la senyora del coronel Wugsby.

Quan el trumfo estava girat cap amunt, al començament de la segona partida, dues dames joves entraren apressadament a la sala i s’instal·laren a banda i banda de la cadira de la senyora del coronel Wugsby, on esperaren pacientment fins que la mà acabà.

—I doncs, Jane —digué la senyora del coronel Wugsby, girant-se cap a una de les noies—, de què es tracta?

—He vingut a demanar, mamà, si podria ballar amb el més jove dels senyors Crawley —xiuxiuejà la més bonica i jove de totes dues.

—Per l’amor de Déu, Jane, com pots pensar en aquestes coses? —respongué indignada la mamà—. No has sentit dir repetidament que el seu pare té una renda de vuit-centes l’any, que expira amb ell? Estic avergonyida de tu. De cap manera.

—Mamà —xiuxiuejà l’altra, que era molt més gran que la seva germana, i molt insípida i artificial—, m’han presentat Lord Mutanhed. He dit que em pensava que no estava compromesa, mamà.

—Ets un sol, amor meu —respongué la senyora del coronel Wugsby, tustant la galta de la seva filla amb el ventall—, i sempre es pot confiar en tu. És immensament ric, estimada. I tant! —Amb aquestes paraules la senyora del coronel Wugsby besà d’allò més afectuosament la filla gran, i amb una mirada de gran reprovació a l’altra, ordenà les seves cartes.

Pobre senyor Pickwick! Mai havia jugat amb tres jugadores de cartes tan consumades. Eren tan desesperadament llestes, que l’espantaven força. Si ell jugava una carta malament, la senyoreta Bolo semblava un petit arsenal de dagues; si s’aturava a rumiar quina era la correcta, Lady Snuphanuph es tirava enrere a la cadira, i somreia amb una mirada barrejada d’impaciència i compassió a la senyora del coronel Wugsby, i aquesta arronsava les espatlles i tossia, com si volgués dir que es preguntava si començaria mai. Llavors, al final de cada mà, la senyoreta Bolo preguntava amb un rostre ombrívol i un sospir ple de retrets, per què el senyor Pickwick no havia tornat aquell diamant, o sortit amb el basto, o descartat la pica, o aconseguit el cor amb astúcies, o fet escala d’honors, o tret l’as, o jugat fins al rei, o alguna cosa semblant; i en resposta a totes aquestes greus acusacions, el senyor Pickwick era totalment incapaç d’al·legar cap mena de justificació, ja que a hores d’ara ho havia oblidat tot del joc. També venien persones a mirar-s’ho, i allò posava nerviós el senyor Pickwick. A més de tot això, hi havia una gran quantitat de converses que el distreien a prop de la taula, entre Angelo Bantam i les dues senyoretes Matinter, que, com que eren solteres i sense compromís, prestaven grans atencions al Mestre de Cerimònies, amb l’esperança d’aconseguir de tant en tant una parella esporàdica. Totes aquestes coses, combinades amb els sorolls i les interrupcions de les constants anades i vingudes, feien que el senyor Pickwick jugués bastant malament; les cartes estaven contra ell, a més; i quan a les onze i deu van plegar, la senyoreta Bolo s’aixecà de la taula considerablement trasbalsada i se n’anà directament a casa, en poltrona i feta un mar de llàgrimes.

Després de retrobar els seus amics, que protestaren tots i cadascun que difícilment havien passat mai un vespre més agradable, el senyor Pickwick els acompanyà al Cérvol Blanc, i un cop apaivagats els seus sentiments amb alguna cosa calenta, se n’anà al llit, i s’adormí gairebé simultàniament.





XXXVI

Els tres destacats del qual resultaran ser una

versió autèntica de la llegenda del príncep Bladud,

i una extraordinària calamitat

que succeí al senyor Winkle.


Com que el senyor Pickwick preveia fer una estada d’almenys dos mesos a Bath, considerà aconsellable prendre allotjaments privats per a ell i per als amics durant aquell període; i com que es presentà una oportunitat favorable d’aconseguir, en condicions raonables, la part superior d’una casa al Royal Crescent, més gran del que necessitaven, el senyor i la senyora Dowler s’oferiren a ocupar-ne un dormitori i una sala d’estar. Aquesta proposta s’acceptà de seguida, i al cap de tres dies estaven tots instal·lats al seu nou domicili, moment en què el senyor Pickwick començà a prendre les aigües amb la màxima assiduïtat. Les prenia sistemàticament. En bevia un quart de pinta abans d’esmorzar, i caminava turó amunt; un altre quart de pinta després d’esmorzar, i llavors caminava turó avall; i, després de cada nou quart de pinta, el senyor Pickwick proclamava, en els termes més solemnes i emfàtics, que se sentia molt millor; això complaïa molt els seus amics, tot i que no havien estat prèviament informats que li passés alguna cosa.

La Gran Sala de les Fonts és un saló espaiós, adornat amb pilars corintis, una galeria de música, un rellotge Tompion, una estàtua de Nash i una inscripció daurada, que tots els bevedors d’aigua haurien de llegir, perquè els fa una crida per la causa d’una meritòria societat benèfica. Hi ha una gran barra amb un gerro de marbre, d’on treu l’aigua l’encarregat; i hi ha un gran nombre de vasos d’aspecte esgrogueït, d’on la beuen els visitants; i és un espectacle d’allò més edificant i satisfactori contemplar la perseverança i la serietat amb què se l’empassen. Hi ha banyeres a mà, on part dels visitants es renten; i després toca una banda, per felicitar la resta per haver-ho fet. Hi ha una altra sala de les fonts, on dames i cavallers malalts són conduïts amb una varietat tan sorprenent de cadires de rodes, que qualsevol individu agosarat que entri amb el nombre habitual de dits als peus, es troba en perill imminent de sortir sense; i n’hi ha una tercera, on va la gent silenciosa, perquè és menys sorollosa que cap. Hi ha una immensitat de gent passejant, amb crosses o sense, amb bastó o sense, i molta conversa, animació i plasenteries.

Cada matí, els bevedors d’aigua assidus, el senyor Pickwick entre ells, es trobaven a la sala de les fonts, prenien el seu quart de pinta i feien la caminada prescriptiva. Al passeig de la tarda, Lord Mutanhed, l’Honorable senyor Crushton, la vídua Lady Snuphanuph, la senyora del coronel Wugsby, tota la gent important i tots els bevedors d’aigua del matí, es trobaven en gran assemblea. Després sortien a peu, o en cotxe, o els empenyien en cadires de rodes, i es tornaven a trobar. Més tard, els cavallers anaven a les sales de lectura, on trobaven altres parts de la gran massa. Encabat, tornaven a casa. Si era nit de teatre, potser es trobaven al teatre; si era nit d’assemblea, es trobaven a les sales; i si no era ni una cosa ni l’altra, es trobaven l’endemà. Una rutina molt agradable, potser amb un lleuger toc de monotonia.

El senyor Pickwick estava assegut sol, després de passar un dia d’aquesta manera, fent entrades al seu diari, amb els seus amics ja retirats al llit, quan el desvetllà un truc suau a la porta de l’habitació.

—Disculpeu-me, senyor —digué la senyora Craddock, la dispesera, traient el cap—; volíeu res més, senyor?

—Res més, senyora —respongué el senyor Pickwick.

—La criada se n’ha anat al llit, senyor —digué la senyora Craddock—; i el senyor Dowler ha tingut l’amabilitat d’oferir-se a esperar llevat la senyora Dowler, perquè no compta que la festa acabi fins tard; així doncs pensava que, si no volíeu res més, senyor Pickwick, me n’aniria al llit.

—Oh i tant, sisplau, senyora —respongué Pickwick.

—Bona nit, senyor —digué la senyora Craddock.

—Bona nit, senyora —contestà Pickwick.

La senyora Craddock tancà la porta i el senyor Pickwick reprengué el que escrivia.

Al cap de mitja hora havia acabat les entrades. El senyor Pickwick aplicà curosament el paper assecant a l’última pàgina, tancà el llibre, eixugà la ploma amb la part de baix del folre del faldó de la jaqueta i obrí el calaix de l’escrivania per endreçar-ho tot amb compte. Hi havia un parell de fulls de paper d’escriure, amb una escriptura atapeïda, al calaix de l’escrivania, i estaven plegats de tal manera que el títol, escrit en lletra rodona i clara, li resultava plenament visible. Veient que no es tractava de cap document privat; i com que semblava fer referència a Bath i ser molt curt, el senyor Pickwick el desplegà, encengué l’espelma de la seva habitació perquè encara cremés quan ell acabés; i apropant la cadira al foc, llegí el que segueix:

L’AUTÈNTICA LLEGENDA DEL PRÍNCEP BLADUD

Fa menys de dos-cents anys, en un dels banys públics d’aquesta ciutat, va aparèixer una inscripció en honor del seu gran fundador, el cèlebre príncep Bladud. Aquella inscripció ara està esborrada.

Durant molts centenars d’anys abans d’aquella època, s’havia transmès, de segle en segle, una antiga llegenda segons la qual, com que l’il·lustre príncep patia de lepra, en el seu retorn d’una rica collita de coneixement a Atenes, defugí la cort del seu reial pare i cercà la societat d’un pagès i els seus porcs. Enmig del ramat (així deia la llegenda) hi havia un porc de rostre greu i solemne, per qui el príncep tenia un sentiment d’afinitat —perquè també ell era savi— un porc de posat meditabund i reservat; un animal superior als seus semblants, de gruny terrible i mossegada incisiva. El jove príncep sospirava profundament en mirar el rostre del majestuós bacó; pensava en el seu reial pare i els ulls se li omplien de llàgrimes.

A aquest sagaç porc li agradava banyar-se en fang esplèndid i humit. No pas a l’estiu, com fan ara els porcs corrents, per refrescar-se, i ja feien en aquells temps remots (això prova que la llum de la civilització ja havia començat a traspuntar, tot i que feblement), sinó en els dies freds i rigorosos d’hivern. El seu pelatge estava sempre tan polit, i el seu aspecte tan clar, que el príncep decidí posar a prova les qualitats purificadores de la mateixa aigua de què se servia el seu amic. Féu la prova. Sota aquell fang negre, borbollejaven les fonts caldes de Bath. Es rentà i quedà curat. S’apressà a anar a la cort del seu pare, presentà els seus millors respectes, i tornant ràpidament cap aquí, fundà aquesta ciutat i els seus famosos banys.

Cercà el porc amb tot l’ardor de la seva amistat primerenca… però, ai las! Les aigües li havien portat la mort. Imprudentment havia pres un bany a una temperatura massa alta, i el filòsof natural havia deixat d’existir! Fou succeït per Plini, que també caigué víctima de la seva set de coneixement.

Aquesta era la llegenda. Ara escolteu l’autèntica.

Fa molts segles, va prosperar, amb gran magnificència, el famós i cèlebre Lud Hudibras, rei de Gran Bretanya. Era un poderós monarca. La terra tremolava quan ell hi caminava —era molt cepat. La seva gent s’escalfaven a la llum del seu rostre, de tan vermell i candent que era. Era, certament, un rei amb tots els ets i uts. I n’hi havia un bon tros, a més, perquè tot i que no era gaire alt, feia una mida considerable de gruix, i les polzades que li mancaven d’alçada, les compensava en circumferència. Si algun monarca degenerat dels temps moderns es pogués comparar amb ell en cap sentit, diria que el venerable rei Cole seria aquest il·lustre potentat.

Aquest bon rei tenia una reina, que divuit anys abans havia tingut un fill, anomenat Bladud. Fou enviat a un seminari preparatori dins dels dominis del seu pare fins a l’edat de deu anys, i traslladat després, a càrrec d’un lleial missatger, a una escola privada d’Atenes; i com que no hi havia cap preu suplementari per restar-hi durant les vacances, ni calia cap avís previ per endur-se’n un alumne, allí restà durant vuit llargs anys, i en expirar aquest període, el rei, el seu pare, envià el camarlenc per saldar el compte i portar-lo a casa; però, quan el camarlenc ho féu, fou rebut amb crits i jubilat immediatament.

Quan el rei Lud veié el príncep, el seu fill, i s’adonà que havia esdevingut un jove magnífic, comprengué que seria una gran idea casar-lo sense demora, de tal manera que els seus fills fossin el mitjà per perpetuar la gloriosa nissaga de Lud fins als últims temps del món. Amb aquesta intenció, envià una ambaixada especial, composta de grans nobles que no tenien res en particular a fer, i els calia una feina lucrativa, a un rei veí, i demanà la seva bella filla en matrimoni per al seu fill; manifestà al mateix temps que estava ansiós de tenir les relacions més afectuoses amb el seu germà i amic, però que, si no podien posar-se d’acord en arranjar aquest casament, ell es veuria en la desagradable necessitat d’envair el seu regne i arrencar-li els ulls. En resposta a això, l’altre rei (que era el més feble de tots dos) digué que estava molt agraït al seu amic i germà per tanta bondat i magnanimitat, i que la seva filla estava perfectament a punt per casar-se, en qualsevol moment que el príncep Bladud volgués anar a recollir-la.

Tan aviat aquesta resposta arribà a Gran Bretanya, la nació sencera quedà extasiada d’alegria. No se sentia res, per totes bandes, que no fossin els sons de banquets i gatzara —llevat del dring dels diners que la gent pagaven al recaptador dels tresors reials per sufragar les despeses de la feliç cerimònia. Fou en aquesta ocasió que el rei Lud, assegut al capdamunt del seu tron en ple consell, s’aixecà, enmig de l’eufòria dels seus sentiments, i ordenà al jutge suprem que fes portar els vins més exquisits i els joglars de la cort —un acte de generositat que ha estat atribuït, a causa de la ignorància dels historiadors tradicionals, al rei Cole, en aquells cèlebres versos en què es representa Sa Majestat:


Reclamant la seva pipa, reclamant la seva copa

i reclamant els seus tres violinistes.



Això és una injustícia evident a la memòria del rei Lud, i una falsa exaltació de les virtuts del rei Cole.

Però, enmig de tota aquesta alegria i disbauxa, hi havia present un individu, que no els tastà quan van servir els vins escumosos, i que no dansà quan els joglars tocaren. No era altre que el príncep Bladud en persona, en honor de la felicitat del qual tot un poble estava, en aquell mateix moment, obrint les goles i les cintes de la bossa. La veritat era que el príncep, oblidant l’indubtable dret del ministre d’afers exteriors d’enamorar-se en nom seu, ja s’havia enamorat, contràriament a tots els precedents de política i diplomàcia, pel seu propi compte, i s’havia compromès en privat amb la bella filla d’un noble atenès.

Aquí tenim un exemple colpidor d’un dels múltiples avantatges de la civilització i la cultura. Si el príncep hagués viscut en dies posteriors, es podria haver casat tot seguit amb l’objecte de la preferència del seu pare, i després posar-se a treballar seriosament per desfer-se-se de la feixuga càrrega que tenia al damunt. Podria haver-se escarrassat a trencar el cor de la noia amb una conducta sistemàtica d’insults i incompliments; o, si l’esperit del sexe de la noia, i una orgullosa consciència dels torts rebuts l’hagués sostingut durant aquest maltractament, podria haver cercat d’arrabassar-li la vida, i així desempallegar-se’n eficaçment. Però cap d’aquestes menes d’alleujament passà pel cap del príncep Bladud; així doncs sol·licità una audiència privada i ho explicà al seu pare.

És una antiga prerrogativa dels reis governar-ho tot llevat de les seves passions. El rei Lud s’encolerí terriblement, llançà la corona contra el sostre, i la tornà a entomar —perquè en aquells dies els reis portaven la corona al cap, en comptes de tenir-la a la Torre—, picà de peus a terra, es colpejà el front, es preguntà per què la seva pròpia carn i sang es rebel·laven contra ell, i, finalment, cridant els seus guàrdies, ordenà que duguessin el príncep a un immediat confinament en una alterosa torrassa; el tracte que els reis antics donaven generalment als seus fills, quan les seves inclinacions matrimonials casualment no coincidien amb les seves.

Quan el príncep Bladud hagué passat bona part d’un any tancat a l’alta torre, sense cap perspectiva millor davant dels seus ulls corporals que una paret de pedra, ni davant de la seva visió mental que un empresonament prolongat, començà naturalment a rumiar un pla de fugida, que, després de mesos de preparació, aconseguí executar; tingué la consideració de deixar el ganivet de dinar clavat al cor del seu escarceller, per tal que el pobre individu (que tenia família) no fos acusat de connivència amb la seva fugida, i castigat escaientment per l’enfurit rei.

El monarca estava frenètic per la pèrdua del fill. No sabia en qui desfogar la pena i la còlera, fins que afortunadament recordà el camarlenc que l’havia dut a casa, i el deixà de cop sense pensió i sense cap.

Mentrestant el jove príncep, eficaçment disfressat, vagava a peu pels dominis del seu pare, alegrat i sostingut en totes les seves privacions pels dolços pensaments de la donzella atenesa, la causa innocent dels seus tràngols. Un dia s’aturà a descansar en un poble de camp; i veient que hi havia alegres danses als prats, i cares alegres que anaven i venien, s’aventurà a preguntar a un festaire que tenia a prop seu la raó d’aquesta gatzara.

—¿No sabeu, foraster —fou la resposta— la recent proclama del nostre graciós rei?

—Proclama! No. Quina proclama? —contestà el príncep, perquè havia viatjat per camins poc freqüentats i no sabia res del que havia passat per les carreteres públiques.

—Resulta —respongué el camperol— que la dama estrangera amb qui el nostre príncep desitjava casar-se s’ha casat amb un noble estranger del seu propi país, i el rei proclama aquest fet, i a més fa una gran festa pública; perquè ara, naturalment, el príncep Bladud tornarà i es casarà amb la dama que va triar el seu pare, de qui diuen que és tan bella com el sol de migdia. A la vostra salut, senyor. Que Déu salvi el rei!

El príncep no es quedà a sentir res més. Fugí d’aquell lloc i s’endinsà en els recers més espessos d’un bosc proper. Més i més continuà errant, nit i dia; sota el sol abrusador i la freda i pàl·lida lluna; enmig de la calor eixuta del migdia i del fred humit de la nit; de la llum grisa del matí i la lluïssor vermella del capvespre. Tan d’esma anava, sense reparar en el temps ni l’objectiu, que tot i dirigir-se a Atenes, anà a parar a Bath.

On ara hi ha Bath, llavors no hi havia cap ciutat. No hi havia cap vestigi de vida humana, ni cap senyal de refugi digne del nom; però hi havia el mateix camp noble, la mateixa extensió de turons i valls, el mateix bell canal a la llunyania, les mateixes muntanyes alteroses que, com els neguits de la vida, vistes de certa distància, i parcialment enfosquides per la boirina brillant del matí, perden la seva abruptesa i aspror, i semblen tot pau i tranquil·litat. Commòs per la gentil bellesa de l’escena, el príncep es deixà caure a l’herbei verd i banyà en llàgrimes els seus peus inflats.

—Ah! —digué l’infeliç Bladud, ajuntant les mans, i alçant tristament els ulls cap al cel, tant de bo els meus vagareigs acabessin aquí! Tant de bo aquestes llàgrimes agraïdes amb què ara ploro per l’esperança mal dipositada, i l’amor menyspreat, poguessin fluir en pau per sempre!

El desig fou escoltat. Era l’època de les divinitats paganes, que ocasionalment prenien la gent per la paraula, amb una promptitud, en alguns casos, extremament maldestra. La terra s’obrí sota els peus del príncep; ell s’enfonsà en l’abisme; i immediatament es tancà per sempre més sobre el seu cap, llevat del lloc on les seves llàgrimes calentes traspuaven terra amunt, i on han continuat brollant d’aleshores ençà.

És fàcil observar, encara avui, que un gran nombre de dames i cavallers grans que s’han vist defraudats a l’hora de procurar-se companys, i gairebé el mateix nombre de joves que estan desitjosos d’obtenir-ne, anualment fan cap a Bath a prendre les aigües, d’on extreuen molta fortalesa i consol. Això diu molt de la virtut de les llàgrimes del príncep Bladud, i corrobora amb força la veracitat d’aquesta llegenda.

El senyor Pickwick badallà unes quantes vegades quan hagué arribat al final d’aquest petit manuscrit, el tornà a plegar amb compte, el desà al calaix de l’escrivania, i en acabat, amb un rostre que expressava la més gran fatiga, encengué l’espelma de la seva cambra i pujà cap al llit.

S’aturà a la porta del senyor Dowler tal com solia fer i trucà per dir bona nit.

—Ah! —digué Dowler—. Us en aneu al llit? Tant de bo jo ho pogués fer. Fa una nit lúgubre. Fa molt vent; oi?

—Molt —digué el senyor Pickwick—. Bona nit.

—Bona nit.

El senyor Pickwick anà al seu dormitori, i el senyor Dowler reprengué el seu seient davant del foc, en compliment de la seva precipitada promesa d’esperar llevat fins que arribés la seva esposa.

Hi ha poques coses més amoïnadores que esperar algú llevat, especialment si aquest algú és en una festa. No podeu evitar pensar amb quanta rapidesa passa el temps per a ells, mentre que a vosaltres se us allargassa tant; i com més hi penses, més decauen les vostres esperances que arribin aviat. Els rellotges són ben sorollosos, quan esperes llevat tot sol, i sembla com si portessis roba interior feta de teranyines. Primer, alguna cosa et pessigolleja el genoll dret, i després la mateixa sensació t’irrita l’esquerre. Tan aviat has canviat de posició, et torna a venir als braços; quan has adoptat amb les extremitats tota mena de postures estrafolàries, tens una recaiguda sobtada al nas, que et fregues com si te’l volguessis fer desaparèixer —tal com sens dubte faries, si poguessis. Els ulls, també, són simples inconvenients personals; i el ble d’una espelma es fa una polzada i mitja llarg, mentre estàs esmocant l’altra. Aquestes, i diverses altres petites molèsties, fan que esperar llevat durant cert temps quan tothom se n’ha anat al llit, sigui del tot menys un alegre passatemps.

Aquesta era justament l’opinió del senyor Dowler, mentre seia davant del foc i sentia una sincera indignació amb tota la gent inhumana de la festa que el feien estar llevat. Com tampoc no el posava de més bon humor recordar que se li havia ficat al cap, a primera hora del vespre, la idea que es trobava malament i que per això s’havia quedat a casa. Finalment, després de pesar figues una estona, de caure endavant cap a la reixa i de refer-se amb prou temps per evitar quedar amb la cara socarrada, el senyor Dowler decidí estirar-se al llit a la sala de darrere i pensar —dormir no, naturalment.

—Tinc un son molt profund —digué el senyor Dowler, en deixar-se anar sobre el llit—. M’haig de mantenir despert. Suposo que sentiré un truc des d’aquí. Sí. Ja m’ho semblava. Puc sentir el vigilant. Va per allà. Ara se’l sent més fluix. Una mica més fluix. Està girant a la cantonada. Ah! —En arribar el senyor Dowler en aquest punt, girà ell per la cantonada on tentinejava des de feia estona i quedà profundament adormit. Just quan el rellotge tocava les tres, entrà a la plaça una cadira de braços amb la senyora Dowler a dintre, transportada per un camàlic baix i gras i un de llarg i prim, que havien tingut molta feina a mantenir els seus cossos perpendiculars: per no dir res de la cadira. Però en aquell terreny alt, i a dins de la placeta en forma de mitja lluna, batuda pel vent una vegada i una altra com si volgués arrencar les llambordes, la seva fúria era tremenda. Estigueren molt contents de deixar la cadira i fer un bon retruc a la porta del carrer.

Esperaren algun temps, però no aparegué ningú.

—Els criats són en braços de Porpus, em sembla —digué el camàlic baix, escalfant-se les mans amb la torxa del portador ajudant.

—Tant de bo els clavessin una sacsejada i els despertessin —comentà el llarg.

—Torna a trucar, sisplau —exclamà la senyora Dowler des de la cadira—. Truca dues o tres vegades, sisplau.

El baix estava ben disposat a deixar enllestida la feina tan aviat com fos possible; així doncs restà a l’esglaó, i féu quatre o cinc retrucs molt marcats, de vuit o deu cops cadascun, mentre el llargarut anava cap a la carretera i mirava per les finestres buscant un llum.

No aparegué ningú. Tot estava tan silenciós i fosc com sempre.

—Renoi! —digué la senyora Dowler—. Has de tornar a trucar, sisplau.

—No hi ha campana, oi, senyora? —digué el camàlic baix.

—Sí que n’hi ha —intervingué el portador—, hi he trucat moltes altres vegades.

—Només és una maneta —digué la senyora Dowler—, el filferro està trencat.

—Tant de bo ho estigués el cap dels criats —rondinà el llargarut.

—Us haig de demanar que torneu a trucar, sisplau —digué la senyora Dowler, amb la màxima cortesia.

El baix tornà a trucar unes quantes vegades, sense produir el més mínim efecte. L’alt, posant-se molt impacient, el rellevà, i continuà trucant contínuament dos cops forts cada vegada, com un carter dement.

Finalment el senyor Winkle començà a somiar que es trobava en un club i que, com que els membres eren molt tossuts, el president es veia obligat a martellejar sovint la taula per mantenir l’ordre; llavors tingué una idea confusa d’una sala de subhastes on no hi havia licitants, i el subhastador ho comprava tot; i finalment començà a considerar dins dels límits de la possibilitat que algú estigués trucant a la porta del carrer. Per assegurar-se’n bé, però, restà silenciós al llit durant deu minuts si fa no fa, escoltant; i quan hagué comptat trenta-dos o trenta-tres cops, quedà ben convençut i es donà molt de crèdit per estar tan despert.

—Pam, pam, pam, pam, pam, pam, pam, pam! —feia el de fora.

El senyor Winkle saltà del llit, preguntant-se què podia passar, i posant-se precipitadament els mitjons i les sabatilles, s’embolicà amb el batí, encengué una espelma plana a l’espelma de jonc que cremava a la llar de foc, i baixà ràpidament.

—Ara finalment ve algú, senyora —digué el camàlic baix.

—Tant de bo pogués ser al seu darrere amb un punxó —murmurà el llarg.

—Qui hi ha? —exclamà el senyor Winkle, desfent la cadena.

—No t’aturis a fer preguntes, cap de trons —respongué el llargarut, amb gran disgust, donant per descomptat que l’autor de la pregunta era un lacai—; i obre la porta.

—Au, fes via, parpelles de fusta —afegí l’altre encoratjadorament.

El senyor Winkle, que estava mig adormit, obeí mecànicament l’ordre, obrí la porta una mica i féu un cop d’ull. El primer que veié fou la lluïssor vermella de la torxa del portador. Sobresaltat per la por sobtada que la casa pogués estar en flames, obrí precipitadament la porta de bat a bat, i aguantant l’espelma per damunt del cap, mirà àvidament davant seu, sense saber del cert si el que veia era una cadira de braços o un carro de bombers. En aquest moment arribà una ratxa violenta de vent; el llum s’apagà; el senyor Winkle sentí que l’empenyien irresistiblement cap als esglaons; i la porta es tancà amb un fort estrèpit.

—Caram, jove, ara sí que l’heu feta bona! —digué el camàlic baix.

El senyor Winkle, en veure el rostre d’una dama a la finestra del palanquí, es girà ràpidament, empenyé l’autor de la trucada amb totes les seves forces i cridà frenèticament al camàlic que s’endugués altra vegada la cadira.

—Emporteu-vos-la, emporteu-vos-la —exclamava el senyor Winkle—. Ara surt algú d’una altra casa; fiqueu-me a dintre la cadira. Amagueu-me! Feu alguna cosa amb mi!

Durant tot aquest temps estava tremolant de fred; i cada vegada que aixecava la mà cap al picaporta, el vent empenyia el batí de la manera més desagradable.

—Ara ve gent per la placeta. Hi ha senyores; tapeu-me amb alguna cosa. Poseu-vos davant meu! —bramava el senyor Winkle. Però els camàlics estaven massa esgotats de tant riure per proporcionar-li la més mínima ajuda, i les dames a cada moment s’apropaven més i més. El senyor Winkle féu un últim truc desesperat; les dames eren tan sols a unes portes de distància. Llençà l’espelma apagada, que, durant tot aquest temps havia aguantat per damunt del cap, i entrà pràcticament d’un bot al palanquí on era la senyora Dowler.

Ara, la senyora Craddock havia sentit finalment els trucs i les veus; i, esperant només a posar-se al cap alguna cosa més elegant que l’estrenyecaps, baixà corrent cap al saló de davant per assegurar-se que es tractava del grup escaient. Aixecant la finestra quan el senyor Winkle entrava precipitadament al palanquí, tan aviat veié el que passava a baix, deixà anar un xiscle tètric i vehement, i implorà al senyor Dowler que es llevés de seguida, perquè la seva dona estava fugint amb un altre cavaller.

En aquestes, el senyor Dowler s’aixecà del llit, d’un salt tan sobtat com si fos una pilota de goma, i corrent cap la sala de davant, arribà a una finestra just en el moment que el senyor Pickwick aixecava l’altra, i el primer objecte que trobaren les mirades de tots dos fou el senyor Winkle entrant d’un salt al palanquí.

—Vigilant —cridà furiosament Dowler—, atureu-lo… reteniu-lo… agafeu-lo fort… tanqueu-lo, fins que baixi jo. Li tallaré el coll… doneu-me un ganivet… d’orella a orella, senyora Craddock… ho penso fer! —I desfent-se de la mestressa que xisclava, i del senyor Pickwick, l’indignat marit agafà un petit ganivet de sopar i el llançà al carrer.

Però el senyor Winkle no l’esperà. Tan aviat sentí l’horrible amenaça del valerós Dowler, sortí d’un bot del palanquí, tan ràpid com hi havia entrat, tirà les sabatilles a la carretera i fugí cames ajudeu-me per la placeta, perseguit impetuosament per Dowler i el vigilant. Mantingué l’avantatge; la porta era oberta en acabar la segona volta; entrà precipitadament, la tancà als nassos de Dowler, pujà a la seva habitació, tancà la porta amb clau, hi arrambà un rentamans, una calaixera i una taula i empaquetà unes quantes coses necessàries per fugir amb el primer raig de sol del matí.

Dowler s’apropà a l’exterior de la porta; declarà, a través del forat del pany, la seva ferma resolució de tallar el coll del senyor Winkle l’endemà; i, després d’una gran confusió de veus al saló, enmig de les quals se sentí clarament la del senyor Pickwick incitant a fer les paus, els inquilins es dispersaren cap a les seves respectives cambres i tot tornà a quedar una vegada més en silenci.

No és improbable que algú hagi fet la pregunta: on era el senyor Weller, tot aquest temps? Sabrem on era en el següent capítol.





XXXVII

Explica honorablement l’absència del senyor Weller,

descrivint una vetllada a la qual fou convidat i hi anà;

també narra com el senyor Pickwick li confià

una missió privada de delicadesa i importància.


—Senyor Weller —digué la senyora Craddock, el matí d’aquest mateix dia crític—, aquí teniu una carta per a vós.

—Que estrany —digué Sam—; em temo que deu passar alguna cosa, perquè no recordo cap cavaller en el meu cercle de coneixences que sigui capaç d’escriure’n una.

—Potser ha tingut lloc alguna cosa infreqüent —comentà la senyora Craddock.

—Deu ser alguna cosa ben inusual, que pugui fer escriure una carta a un amic meu —respongué Sam, bellugant el cap amb aire dubtós—; com a mínim una convulsió natural, com va dir el jove quan va tenir un atac. No pot ser del pare —digué Sam, mirant l’adreça—. Sempre escriu amb lletra de motlle, això ho sé, perquè va aprendre a escriure mirant els grans cartells de les oficines de carruatges. És ben estrany, d’on pot venir aquesta carta.

Tot dient això, Sam feia el que fan moltes persones quan estan insegures del remitent d’una nota: mirava el segell, després al davant, tot seguit al darrere, llavors als costats, i després el sobreescrit; i, com a últim recurs, pensà que potser podria mirar a dintre, i intentar esbrinar-ho.

—Està escrita en paper amb ribet daurat —digué Sam, tot desplegant-la—, i segellada amb cera bronze amb la part de dalt d’una clau de porta. A veure. —I, amb una cara molt greu, el senyor Weller llegí lentament el que segueix:



Una selecta concurrència dels lacais de Bath presenta les seves salutacions al senyor Weller, i sol·licita el plaer de la seva companyia aquest vespre en una soirée amistosa, consistent en una cuixa de xai bullida i els guaniments habituals. La soirée se servirà puntualment a dos quarts de deu.

Anava adjunta en una altra nota, que deia així:



El senyor John Smauker, el cavaller que va tenir el plaer de conèixer el senyor Weller a casa de la mútua coneixença, el senyor Bantam, fa uns dies, prega que es trameti al senyor Weller la invitació adjunta. Si el senyor Weller es presenta a casa del senyor John Smauker a les nou, el senyor John Smauker tindrà el plaer de presentar el senyor Weller.

(Signat)

JOHN SMAUKER



El sobre anava adreçat a sense nom Weller, Esq, a casa del senyor Pickwick; i en un parèntesi, al racó de mà esquerra, hi havia les paraules «campana lleugera» com a instrucció per al portador.

—Trobo —digué Sam—, que exageren una mica la nota. Mai havia sentit dir que una cuixa bullida fos una soirée. Em pregunto què dirien si fos rostida.

Però, sense esperar a debatre el tema, Sam es dirigí de seguida davant de la presència del senyor Pickwick, i sol·licità permís d’absència per a aquell vespre, permís que fou concedit fàcilment. Amb aquest permís i la clau de la porta del carrer, Sam Weller sortí una mica abans de l’hora senyalada i passejà sense pressa cap a Queen Square, i tan aviat hi arribà tingué la satisfacció de contemplar el senyor John Smauker repenjant el cap empolvorat en un fanal a poca distància, fumant un cigar per un tub ambarí.

—Què tal, senyor Weller? —digué el senyor John Smauker, alçant elegantment el barret amb una mà, mentre brandava a poc a poc l’altra d’una manera condescendent—. Com esteu, senyor?

—Doncs, raonablement convalescent —respongué Sam—. I tu com et trobes, amic meu?

—Només així així —digué el senyor John Smauker.

—Ah, has estat treballant massa —comentà Sam—. Ja m’ho temia; això no pot ser, saps? No has de cedir a aquest teu caràcter perfeccionista.

—No és ben bé això, senyor Weller —respongué el senyor John Smauker—, més aviat el vi dolent; em temo que he fet una vida massa dissipada.

—Ah! És això, eh? —féu Sam—. És una malura molt greu, aquesta.

—I tanmateix la temptació, ja m’enteneu, senyor Weller —comentà el senyor John Smauker.

—Sí, i tant —respongué Sam.

—Em vaig enfonsar fins al mateix vòrtex de la societat, sabeu, senyor Weller —digué el senyor John Smauker, amb un sospir.

—Que terrible! —respongué Sam.

—Però sempre passa així —digué el senyor John Smauker—; si el teu destí et mena a la vida pública, i a un càrrec públic, has de preveure que et veuràs subjecte a temptacions de les quals altres persones estan lliures, senyor Weller.

—Precisament el que deia el meu oncle, quan va entrar al servei del públic —remarcà Sam—, i prou raó que tenia, perquè el va matar la beguda en poc menys d’un trimestre. —El senyor John Smauker semblà profundament indignat pel paral·lelisme traçat entre ell i el difunt en qüestió; però, com que la cara de Sam mostrava l’estat de calma més impertorbable, s’ho repensà i tornà a assumir un aspecte afable—. Potser seria millor que caminéssim —proposà el senyor Smauker, consultant un rellotge de coure que reposava al fons d’un profund butxacó, i era elevat a la superfície per mitjà d’un cordill negre, amb una clau de coure a l’altre cap.

—Potser sí —respongué Sam—, o trobarem la soirée massa feta, malaguanyada.

—Heu pres les aigües, senyor Weller? —preguntà el seu company, tot anant cap a High Street.

—Una vegada —respongué Sam.

—Què en penseu, senyor?

—Les vaig trobar particularment desagradables —respongué Sam.

—Ah —digué el senyor John Smauker—, us va desagradar el gust ferruginós, potser?

—No sé gaire de què em parles —féu Sam—. Vaig trobar que tenien un regust de ferro calent.

—Això és el gust ferruginós, senyor Weller —comentà despectivament el senyor John Smauker.

—Doncs, si ho és, és una paraula ben inexpressiva, vet aquí —digué Sam—. Potser és així, però jo no sé massa de química, i per tant no ho puc dir. —Ara, davant el gran horror del senyor John Smauker, Sam Weller començà a xiular.

—Disculpeu-me, senyor Weller —digué el senyor John Smauker, martiritzat per aquell so extremament tosc—, voleu agafar-me el braç?

—Gràcies, ets molt bon noi, però no voldria privar-te’n —respongué Sam—. M’agrada més posar-me les mans a les butxaques, si t’és igual. —Tot dient això, Sam féu tal com deia, i xiulà molt més fort que abans.

—Per aquí —digué el seu nou amic, aparentment molt alleujat quan giraren per un carreró lateral—; aviat hi serem.

—Sí? —preguntà Sam, completament impassible per l’anunci del seu estret veïnatge amb els selectes lacais de Bath.

—Sí —digué el senyor John Smauker—. No us alarmeu, senyor Weller.

—No, i ara —respongué Sam.

—Veureu alguns uniformes molt elegants, senyor Weller —continuà el senyor John Smauker—; i potser al principi trobareu alguns dels cavallers força arrogants, però aviat canviaran d’actitud.

—Que amables per part seva —respongué Sam.

—I ja sabeu… —continuà el senyor John Smauker, amb un aire de sublim protecció— ja sabeu que, sent un foraster, potser, al principi us tractaran amb certa duresa.

—No seran pas gaire cruels, de totes maneres, oi? —preguntà Sam.

—No, i ara —respongué el senyor John Smauker, estirant el cap de guineu i prenent un pessic amb aire de cavaller—. Hi ha alguns graciosos entre nosaltres, i faran la seva broma; però no us hi heu de capficar, però no us hi heu de capficar.

—Intentaré suportar aquestes mostres de talent —respongué Sam.

—Això està bé —digué el senyor John Smauker, tirant endavant el cap de guineu i aixecant el seu—; jo seré al vostre costat.

A hores d’ara havien arribat a una verduleria, on entrà el senyor John Smauker, seguit per Sam, que, en el moment que quedà darrere seu, tornà a fer una sèrie de ganyotes franques i gens dissimulades, i altres manifestacions de trobar-se en un estat sumament envejable de diversió interior.

Travessant la verduleria, i deixant els barrets a les escales del petit passadís del darrere, entraren a un salonet; i aquí tota l’esplendor de l’escena es presentà a la vista del senyor Weller.

Hi havia un parell de taules ajuntades al mig del saló, cobertes amb tres o quatre estovalles d’edats i dates de neteja diferents, preparades per semblar-ne una de sola tant com les circumstàncies del cas ho permetessin. Al damunt hi havia ganivets i forquilles per a set o vuit persones. Alguns dels mànecs dels ganivets eren verds, altres vermells i uns quants grocs; i com que totes les forquilles eren negres, la combinació de colors era especialment cridanera. Els plats per a un nombre corresponent de convidats s’escalfaven darrere del guardafoc; i els convidats mateixos s’escalfaven al davant: el principal i més important de tots semblava ser un cavaller tirant a cepat amb una jaqueta d’un carmesí brillant amb llargues muscleres, pantalons d’un vermell llampant i un capell de tres puntes, dret d’esquena al foc, que aparentment acabava d’entrar, perquè a més de conservar el capell de tres puntes al cap, duia a la mà un bastó alt, com els que els cavallers de la seva professió generalment aixequen en posició inclinada sobre els sostres dels carruatges.

—Smauker, fill meu, el ditet —digué el cavaller del capell de tres puntes.

El senyor Smauker enllaçà la part de dalt del dit xic de la mà dreta amb el del cavaller del capell de tres puntes, i digué que estava encantat de veure’l amb tan bon aspecte.

—Sí, em diuen que faig força goig —digué l’home del capell de tres puntes—, i és un miracle, de fet. He seguit la nostra vella dama, dues hores al dia, durant els darrers quinze dies; i si contemplar constantment la manera com es corda per darrere aquell infernal vestit vell de color lavanda, no és suficient per desmoralitzar qualsevol, que deixi de rebre el salari d’un trimestre.

En sentir-ho, les celebritats reunides rigueren de tot cor; i un cavaller amb una armilla groga, amb una vora de tapisseria de cotxe, xiuxiuejà a un veí amb pantalons d’espigueta verds fins al genoll, que aquesta nit Tuckle estava de bon humor.

—Per cert —digué el senyor Tuckle—, Smauker, fill meu, d’això… —Pronuncià la resta de la frase a cau d’orella del senyor John Smauker, xiuxiuejant.

—Ah, vaja, me n’havia oblidat del tot —digué el senyor John Smauker—. Cavallers, el meu amic el senyor Weller.

—Em sap greu tapar-te el foc, Weller —digué el senyor Tuckle, amb una inclinació de cap familiar—. Espero que no tinguis fred, Weller.

—Gens de fred, Flamarada —respongué Sam—. Seria ben fredolic un paio que tingués fred amb tu a davant. Estalviaries brasa si et posessin darrere del guardafoc de la sala d’espera d’una oficina pública.

Com que aquesta rèplica semblava expressar una al·lusió força personal a la lliurea carmesí del senyor Tuckle, aquest adoptà un aire majestuós durant uns segons, però de mica en mica s’anà apartant del foc, féu un somriure forçat i digué que no estava malament.

—Molt agraït per la vostra bona opinió, senyor —respongué Sam—. De mica en mica ens anirem entenent, diria. Intentarem alguna cosa millor més endavant.

En aquest punt la conversa quedà interrompuda per l’arribada d’un cavaller vestit de pelfa de color taronja, acompanyat per una altra celebritat amb tela porpra, amb una gran extensió de mitges. Quan els nouvinguts hagueren rebut la benvinguda dels antics, el senyor Tuckle proposà que demanessin el sopar, i s’acceptà per unanimitat.

El verdulaire i la seva dona llavors disposaren sobre la taula una cuixa bullida de xai, calenta, amb salsa de tàperes, naps i patates. El senyor Tuckle presidia la taula, i rebia el suport des de l’altre cap de taula del cavaller de pelfa taronja. El verdulaire es posà uns guants de camussa per agafar els plats, i es col·locà darrere de la cadira del senyor Tuckle.

—Harris —digué el senyor Tuckle, en un to peremptori.

—Senyor —digué el verdulaire.

—Portes els guants posats?

—Sí, senyor.

—Llavors treu la tapa.

—Sí, senyor.

El verdulaire féu el que li deia, amb una mostra de gran humilitat, i allargà servilment al senyor Tuckle el ganivet de trinxar; en fer-ho, badallà sense voler.

—Què voleu dir amb això, senyor? —digué el senyor Tuckle, amb gran aspror.

—Disculpeu-me, senyor —respongué l’alacaigut verdulaire—, no volia fer-ho, senyor; ahir a la nit vaig estar llevat fins molt tard, senyor.

—Et diré quina és la meva opinió de tu, Harris —digué el senyor Tuckle, amb un aire d’allò més solemne—, ets un vulgar animal.

—Espero, cavallers —digué Harris—, que no sereu severs amb mi. Us estic molt agraït de debò, cavallers, per la vostra protecció, i també per les vostres recomanacions, cavallers, sempre que us calgui ajuda suplementària per servir a taula. Espero, cavallers, deixar-los satisfets.

—No, no és així, senyor —digué el senyor Tuckle—. Ben al contrari, senyor.

—Us considerem un pocavergonya negligent —digué el cavaller de la pelfa taronja.

—I un vil lladre —afegí el cavaller dels pantalons d’espigueta verda.

—I un rufià impresentable —afegí el cavaller de porpra.

El pobre verdulaire s’inclinava molt humilment mentre li dedicaven aquests petits epítets, amb l’autèntic esperit de la més baixa tirania; i quan tothom hagué dit alguna cosa per mostrar la seva superioritat, el senyor Tuckle procedí a trinxar la cuixa de xai i a servir els presents.

Amb prou feines havia començat aquest important assumpte del vespre, quan obriren la porta enèrgicament i un altre cavaller amb un tern blau clar i botons grisos, féu la seva aparició.

—Contra les normes —digué el senyor Tuckle—. Massa tard, massa tard.

—No, no; decididament no he pogut evitar-ho —digué el cavaller de blau—. Apel·lo als presents. Una qüestió de galanteria, ara, una cita al teatre.

—Ah, això, és clar —digué el cavaller de la pelfa taronja.

—Sí; ara mateix, pel meu honor —digué l’home de blau—. He fet una promesa d’anar a recollir la filla petita de la casa a dos quarts d’onze, i és tan bona noia, que no m’he vist amb cor de decebre-la. Que no s’ho prenguin malament els presents, senyor, però unes faldilles senyor… unes faldilles, senyor, són irrevocables.

—Començo a sospitar que hi ha gat amagat aquí —digué Tuckle, mentre el nouvingut prenia seient al costat de Sam—, m’he fixat, una o dues vegades, que es recolza molt fort a la vostra espatlla quan puja i baixa del carruatge.

—Ah, de debò, de debò, Tuckle, no hauríeu de fer-ho —digué l’home de blau—. No és just. Puc haver dit a un o dos amics que era una criatura divina, i que havia refusat una o dues ofertes sense cap causa evident, però… no, no, no, de veritat, Tuckle… davant de desconeguts, a més… no és correcte… no hauríeu de fer-ho. Discreció, estimat amic, discreció! —I l’home de blau, tirant-se amunt el mocador de coll, i ajustant-se els punys de la jaqueta, assentia i arrufava les celles com si hi hagués més coses al darrere, que podria dir si volgués, però que per honor es veia obligat a dissimular.

Com que l’home de blau era una mena de lacai de cabells clars, tossut, franc i natural, amb aire fatxenda i cara de poca-solta, havia atret de bon principi l’atenció especial del senyor Weller, però quan començà a revelar-se d’aquesta manera, Sam se sentí més que mai disposat a cultivar el seu tracte; per això de seguida hi encetà ell mateix una conversa, amb independència característica.

—A la vostra salut, senyor —digué Sam—. M’agrada molt la vostra conversa. La trobo divertida.

En sentir això l’home de blau somrigué, com si fos un compliment a què ja estava acostumat; però al mateix temps mirà Sam amb aprovació, i digué que esperava coneixe’l millor, perquè sense voler adular-lo en absolut, semblava tenir grans qualitats, i ser l’home que fa el que li ve de gust.

—Sou molt bo, senyor —digué Sam—. Quin individu tan afortunat sou!

—Què voleu dir? —preguntà el cavaller de blau.

—Aquella jove dama —respongué Sam— sap el que es es fa. Ah! Ja ho entenc. —El senyor Weller tancà un ull, i bellugà el cap de banda a banda, d’una manera sumament gratificant per a la vanitat personal del cavaller de blau.

—Em temo que sou un tipus astut, senyor Weller —digué aquell individu.

—No, i ara —digué Sam—. Això és tot cosa vostra. Hi teniu més a veure vós que jo, com va dir el cavaller de la banda bona de la paret del jardí a l’home que era a la banda dolenta, en veure apropar-se un toro furiós pel camí.

—Entesos, entesos, senyor Weller —digué el cavaller de blau—, crec que ella s’ha fixat en el meu aire i les meves maneres, senyor Weller.

—Diria que no podia pas deixar de fer-ho —respongué Sam.

—Teniu cap experiència d’aquesta mena, senyor? —preguntà l’afavorit cavaller de blau, traient un escuradents de la butxaca de l’armilla.

—No exactament —digué Sam—. No hi ha cap filla al lloc on estic, o naturalment ja m’hauria guanyat la seva amistat. De fet, no crec que pugui conformar-me amb algú que no sigui una marquesa. Podria entendre’m amb una propietària jove que no tingués títol, si m’anés molt al darrere. Altres no.

—Esclar que no, senyor Weller —digué el cavaller de blau—, a un hom no se’l pot molestar, sabeu?; i nosaltres sabem, senyor Weller… nosaltres, que som homes de món… que un bon uniforme tard o d’hora ha de fer el seu efecte, entre les dones. De fet, això és l’únic, entre vós i jo, que fa que valgui la pena treballar en el servei.

—Exactament —digué Sam—. És això, naturalment.

Quan aquest diàleg confidencial havia arribat fins aquí, distribuïren els gots i tothom demanà el que més li venia de gust, abans que la taverna tanqués. El cavaller de blau i l’home de taronja, que eren els més refinats del grup, demanaren «suc de llimona fred amb rom i aigua», però entre els altres, la ginebra amb aigua, dolça, semblava el beuratge preferit. Sam tractà el verdulaire de «poca-solta desvergonyit», i demanà un gran bol de ponx —dues circumstàncies que semblaren fer-lo millorar molt en l’opinió de les celebritats.

—Cavallers —digué l’home de blau, amb un aire de dandisme d’allò més consumat—, de les dames me n’encarrego jo; vinga.

—Escolteu, escolteu! —digué Sam—. Les joves parentes.

Ara se sentí un fort crit d’«Ordr», i el senyor John Smauker, com a cavaller que havia presentat el senyor Weller als presents, demanà que se li permetés informar-lo que la paraula que acabava d’utilitzar era antiparlamentària.

—Quina paraula era, senyor? —preguntà Sam.

—Parentes, senyor —respongué el senyor John Smauker, amb una expressió alarmant—. Aquí no reconeixem aquestes distincions.

—Ah, molt bé —digué Sam—; llavors rectificaré el comentari i en diré les benvolgudes criatures, si Flamarada m’ho permet.

Semblava haver-hi algun dubte en la ment del cavaller dels pantalons d’espigueta verda, si el president podia ser legalment anomenat «Flamarad», però com que els presents semblaven més disposats a defensar els seus propis drets que no pas els d’ell, la qüestió no es plantejà. L’home del capell de tres puntes panteixà, i mirà una bona estona Sam, però aparentment considerà millor no dir res, per si de cas li tocava el rebre a ell.

Després d’un breu silenci, un cavaller amb una jaqueta brodada que li arribava als talons, i una armilla del mateix tipus que li escalfava la meitat de les cames, remenà la ginebra amb aigua amb gran energia, i posant-se dempeus, de cop i amb un violent esforç, digué que tenia ganes d’oferir uns quants comentaris als presents, i la persona del capell de tres puntes no tingué cap dubte que els presents estarien molt feliços de sentir qualsevol comentari que l’home de la jaqueta llarga tingués el desig d’oferir.

—Sento una gran cohibició, cavallers, a sortir en públic —digué l’home de la jaqueta llarga—, ja que tinc la desgràcia de ser cotxer, i només se m’ha admès com a membre honorari en aquestes agradables soirées, però em veig obligat, cavallers… entre l’espasa i la paret, si puc utilitzar l’expressió… a fer conèixer una dolorosa circumstància que ha arribat a coneixement meu; que ha passat, ho puc dir, en l’àmbit de la meva contemplació diària. Cavallers, el nostre amic el senyor Whiffers (tothom mirà l’individu de taronja), el nostre amic el senyor Whiffers ha dimitit.

Un astorament universal s’estengué entre els oients. Cadascú mirà el rostre del seu veí i llavors transferí la seva mirada al cotxer dempeus.

—Ja podeu ben estar sorpresos, cavallers —digué el cotxer—. No gosaré exposar les raons d’aquesta irreparable pèrdua per al servei, sinó que suplicaré al senyor Whiffers que les manifesti ell mateix, per a la millora i imitació dels seus admiradors amics.

Com que la indicació s’aprovà sorollosament, el senyor Whiffers s’explicà. Digué que certament hauria desitjat continuar desempenyant el càrrec que acabava de dimitir. L’uniforme era excepcionalment ric i car, les dones de la família eren d’allò més agradables i les obligacions de la feina no eren, es veia obligat a dir, massa feixugues; el principal servei que se li demanava era mirar per la finestra del vestíbul tant com pogués, en companyia d’un altre cavaller, que també havia dimitit. Hauria preferit estalviar als presents el penós i repulsiu detall a què estava a punt de fer referència, però com que li havien demanat una explicació, no tenia cap alternativa que manifestar, amb valentia i claredat, que li havien exigit menjar carn freda.

És impossible concebre el disgust que aquesta confessió despertà en els pits dels oients. Forts crits de «vergonya!» barrejats amb lamentacions i xiulets, imperaren durant un quart d’hora.

El senyor Whiffers afegí després que temia que una part d’aquest ultratge es podia deure al seu propi tarannà pacient i complaent. Tenia un record precís d’haver consentit una vegada a menjar mantega salada, i a més a més havia arribat, en una ocasió de malaltia sobtada a la casa, fins al punt de traginar una galleda de carbó fins al segon pis. Confiava no haver decebut la bona opinió dels seus amics amb aquesta franca confessió de les seves culpes; i esperava que la rapidesa amb què havia reaccionat davant de l’últim ultratge covard als seus sentiments, a què ja s’havia referit, el reintegraria en la seva bona opinió, si era així.

El discurs del senyor Whiffers fou rebut amb un crit d’admiració, i begueren a la salut de l’interessant màrtir de la manera més entusiasta; el màrtir donà les gràcies, i proposà que el seu visitant, el senyor Weller —un cavaller amb qui no tenia el plaer d’una coneixença íntima, però que era amic del senyor John Smauker, una carta de recomanació suficient per a qualsevol societat de cavallers del que fos, o d’on fos. Per aquest motiu, hauria estat disposat a brindar a la salut del senyor Weller amb tots els honors, si els seus amics haguessin begut vi; però com que per variar prenien licors, i podria resultar inconvenient buidar un got a cada brindis, proposaria donar els honors per sobreentesos.

A la conclusió d’aquest discurs, tothom prengué un xarrup en honor de Sam; i Sam, després de servir-se, i beure, dos gots plens de ponx en honor de si mateix, donà les gràcies amb un acurat discurs.

—Us estic molt agraït, amics —digué Sam, allargant el cullerot cap al ponx de la manera més desinhibida possible—, per aquest compliment; que, venint d’aquesta banda, és ben irresistible. He sentit parlar molt de vosaltres en conjunt, però vull dir que mai em vaig pensar que fóssiu una gent tan trempadíssima com descobreixo aquí. Només espero que us cuideu, i no comprometeu gens la vostra dignitat, que és una cosa molt bonica de veure, quan un surt a passejar, i que sempre m’ha fet molt feliç de mirar, d’ençà que era un noi ni la meitat d’alt que el bastó de mànec de bronze del meu respectable amic Flamarada. Pel que fa a la víctima de l’opressió que porta el vestit de sofre, tot el que puc dir d’ell és que espero que aconsegueixi un lloc de treball tan bo com es mereix; i que no s’hagi de preocupar gaire sovint per haver de menjar soirées fredes.

Dit això Sam s’assegué amb un amable somriure, i després d’aplaudir baladrerament el seu discurs, els presents es dispersaren.

—Ei, no deus pas voler dir que te’n vas, nano? —digué Sam Weller al seu amic, el senyor John Smauker.

—Ho haig de fer, de debò —digué el senyor Smauker—; ho he promès a Bantam.

—Ah, molt bé —digué Sam—; això ja és una altra cosa. Potser ell dimitiria si li fallessis. Tu no te’n vas pas, Flamarada?

—Sí —digué l’home del capell de tres puntes.

—Com, i deixaràs enrere tres quartes parts d’un bol de ponx! —protestà Sam—. Ximpleries, torna a seure.

El senyor Tuckle no podia resistir-se a aquesta invitació. Deixà de banda el capell de tres puntes i el bastó que acabava d’agafar, i digué que en prendria un got, per la companyia.

Quan el cavaller de blau se’n tornava a casa igual que el senyor Tuckle, el van convèncer que esperés. Quan aproximadament la meitat del ponx havia desaparegut, Sam encarregà unes ostres de la verduleria; i l’efecte de totes dues coses fou tan excepcionalment estimulant, que el senyor Tuckle, equipat amb el capell de tres puntes i el bastó, ballà una dansa de mariners entre les closques de sobre la taula, mentre el cavaller de blau tocava un acompanyament amb un enginyós instrument musical format per una pinta i un bigudí. Finalment, quan tot el ponx s’hagué acabat, i la nit quasi també, marxaren ràpidament per acompanyar-se els uns als altres a casa. Tan aviat el senyor Tuckle sortí a l’aire lliure, l’envaí un desig sobtat d’ajeure’s a la vorera; Sam trobà que seria una llàstima contradir-lo, i per això li deixà fer la seva. Com que el capell de tres puntes s’hauria fet malbé si el deixava allà, Sam molt consideradament l’aplanà sobre el cap del cavaller de blau, i posant-li el gran bastó a la mà, l’apuntalà a la porta del carrer de casa seva, féu sonar la campana, i caminà tranquil·lament cap a casa.

L’endemà al matí, a una hora molt més matinera del que tenia per costum llevar-se, el senyor Pickwick baixà completament vestit i féu sonar la campana.

—Sam —digué el senyor Pickwick, quan el senyor Weller aparegué en resposta a la crida—, tanca la porta.

El senyor Weller ho féu.

—Es va produir un fet dissortat, ahir a la nit aquí, Sam —digué el senyor Pickwick—, que va donar al senyor Winkle certs motius per recelar de violència per part del senyor Dowler.

—Això he sentit de la vella de baix, senyor —respongué Sam.

—I em sap greu dir, Sam —continuà el senyor Pickwick, amb un rostre d’allò més perplex—, que per por d’aquesta violència, el senyor Winkle se n’ha anat.

—Que se n’ha anat! —exclamà Sam.

—Que ha deixat la casa a primera hora d’aquest matí, sense el més mínim comunicat previ amb mi —respongué el senyor Pickwick—. Se n’ha anat, no sé on.

—S’hauria d’haver quedat i lluitar, senyor —respongué Sam, desdenyós—. No costaria gaire enllestir aquell tal Dowler, senyor.

—Bé, Sam —digué el senyor Pickwick—, jo també puc tenir els meus dubtes sobre el seu gran coratge i determinació. Però en qualsevol cas, el senyor Winkle se n’ha anat. Cal trobar-lo, Sam. Trobar-lo i portar-me’l aquí.

—Imagini que no vol tornar, senyor —digué Sam.

—Cal obligar-l’hi, Sam —digué el senyor Pickwick.

—Qui ho ha de fer, senyor? —preguntà Sam, amb un somriure.

—Tu —respongué el senyor Pickwick.

—Molt bé, senyor.

Amb aquestes paraules el senyor Weller sortí de la sala, i immediatament després se’l sentí tancar la porta del carrer. Al cap de dues hores tornà amb tanta frescor com si l’haguessin enviat amb el missatge més corrent, i portà la informació que un individu, que responia en tots els aspectes a la descripció del senyor Winkle, se n’havia anat a Bristol aquell matí, amb el cotxe que sortia del Royal Hotel.

—Sam —digué el senyor Pickwick, estrenyent-li la mà—, ets un home fabulós; un home impagable. Has de seguir-lo, Sam.

—I tant, senyor —respongué el senyor Weller.

—Tan bon punt el descobreixis, escriu-me immediatament, Sam —digué el senyor Pickwick—. Si intenta fugir de tu, estaborneix-lo, o tanca’l. Tens tota la meva autoritat, Sam.

—Aniré amb molt de compte, senyor —respongué Sam.

—Digue-li —continuà el senyor Pickwick—, que estic molt nerviós, sumament contrariat, i naturalment indignat, per la conducta sorprenent que ha decidit adoptar.

—Ho faré, senyor —respongué Sam.

—Digue-li —féu el senyor Pickwick—, que si no torna a aquesta mateixa casa, amb tu, tornarà amb mi, perquè vindré a buscar-lo.

—Ho tindré en compte, senyor —respongué Sam.

—Creus que pots trobar-lo, Sam? —preguntà el senyor Pickwick, mirant-lo seriosament a la cara.

—Ah, el trobaré sigui on sigui —respongué Sam, amb gran confiança.

—Molt bé —digué el senyor Pickwick—. Llavors com més aviat te’n vagis, millor.

Amb aquestes instruccions, el senyor Pickwick col·locà una suma de diners en mans del seu fidel servidor, i li ordenà que sortís cap a Bristol immediatament, en persecució del fugitiu.

Sam posà unes quantes coses necessàries en una bossa de viatge i ja estava a punt per sortir. S’aturà en arribar al final del passadís, i reculant en silenci, tragué el nas a la porta del saló.

—Senyor —xiuxiuejà Sam.

—Digues, Sam —féu el senyor Pickwick.

—Tinc ben enteses les meves instruccions, oi, senyor? —preguntà Sam.

—Això espero —digué el senyor Pickwick.

—Allò d’estabornir-lo ho tinc ben entès, oi, senyor? —preguntà Sam.

—Perfectament —respongué Pickwick—. Del tot. Fes el que creguis necessari. Tens les meves ordres.

Sam féu un gest d’intel·ligència, i retirant el cap de la porta, es posà en camí en el seu pelegrinatge amb el cor lleuger.





XXXVIII

De com el senyor Winkle sortí del foc

per caure despreocupadament a les brases.


El malfadat cavaller que havia estat la dissortada causa de l’insòlit enrenou i confusió que alarmà els habitants del Royal Crescent de manera i forma ja descrites, després de passar una nit de gran confusió i inquietud, abandonà el sostre sota el qual dormien encara els seus amics, amb destí cap a no sabia on. Els sentiments excel·lents i considerats que incitaren el senyor Winkle a fer aquest pas no es podran apreciar mai prou ni lloar massa càlidament. «Si», raonava el senyor Winkle amb si mateix «si aquest Dowler intenta (com no tinc cap dubte que farà) dur a terme la seva amenaça de violència personal contra mi, em tocarà desafiar-lo. Té esposa; aquesta esposa li té afecte, i en depèn. Déu del Cel! Si el matés en la ceguesa de la meva còlera, com serien després els meus sentiments». Aquesta dolorosa consideració actuà tan fort sobre els sentiments de l’humà jove, com per fer que els genolls li xoquessin l’un contra l’altre i el seu rostre traslluís manifestacions alarmants d’emoció interior. Impulsat per reflexions semblants, agafà la bossa de viatge, i esmunyint-se furtivament cap a baix, tancà la detestable porta del carrer amb tan poc soroll com fou possible i se n’anà. Dirigint les seves passes cap a l’Hotel Royal, trobà un cotxe a punt de sortir cap a Bristol, i, trobant que Bristol era tan bon lloc per al seu propòsit com qualsevol altre on pogués anar, s’enfilà al pescant i arribà al seu lloc de destí en el temps que es podia esperar raonablement de la parella de cavalls, que feien tot el trajecte d’anada i tornada dues vegades al dia o més.

Prengué allotjament al Bush, i amb la intenció d’ajornar qualsevol comunicació per carta amb el senyor Pickwick fins que fos probable que la còlera del senyor Dowler s’hagués esbravat en cert grau, sortí a veure la ciutat, que li semblà un punt més bruta que qualsevol lloc que hagués visitat mai. Després d’examinar les dàrsenes i els embarcadors, i de veure la catedral, preguntà el camí per anar a Clifton, i un cop rebuda la resposta, prengué la ruta assenyalada. Però igual com les voreres de Bristol no són ni les més amples ni les més netes de la terra, els carrers no són en absolut els més rectes ni els menys intricats; i el senyor Winkle, sumament desconcertat per les seves múltiples sinuositats i tombants, mirà al seu voltant buscant una botiga respectable on poder adreçar-se de nou demanant consell i instrucció.

Els seus ulls s’aturaren en un habitatge acabat de pintar, que recentment havia estat convertit en alguna cosa a mig camí d’una botiga i una casa privada, i en el qual un llum vermell, sortint per la finestreta de ventilació de la porta del carrer, hauria bastat per anunciar la residència d’un professional mèdic, encara que la paraula «Consultor» no hagués estat gravada en lletres daurades sobre un fons d’empostissat, sobre la finestra d’allò que, en temps passats, havia estat el saló principal. Considerant aquest un lloc adequat on fer les seves indagacions, el senyor Winkle entrà a la petita botiga on hi havia els calaixos i ampolles amb etiquetes daurades; i en no trobar-hi ningú, trucà amb una mitja corona sobre el taulell, per atreure l’atenció d’algú que pogués ser al saló posterior, segurament el despatx més íntim i peculiar de l’establiment, tenint en compte la repetició de la paraula consultori a la porta —aquesta vegada pintada en lletres blanques, per trencar la monotonia.

Al primer truc, un so, com de persones fent esgrima amb atiadors del foc, que fins ara havia resultat molt audible, cessà de sobte; al segon, un jove d’aspecte estudiós amb ulleres verdes, amb un llibre molt gran a la mà, entrà en silenci a la botiga, i col·locant-se darrere del taulell, demanà què podia fer per servir el visitant.

—Em sap greu molestar-vos, senyor —digué el senyor Winkle—, però tindreu la bondat d’adreçar-me a…

—Ha! Ha! Ha! —bramà l’estudiós jove, tirant el gran llibre enlaire, i agafant-lo amb gran destresa en el mateix moment que amenaçava d’esmicolar totes les ampolles de sobre el taulell—. Això sí que és una sorpresa!

Ho era, sens dubte; perquè el senyor Winkle estava tan astorat davant l’extrordinari comportament del metge, que involuntàriament reculà cap a la porta i semblà molt contorbat davant la seva estranya recepció.

—Què, no em coneixes? —digué el metge. El senyor Winkle murmurà, en resposta, que no tenia aquell plaer.

—Així doncs —digué el metge—, encara hi ha esperances per a mi; puc assistir a la meitat de les velles de Bristol, si tinc la sort que cal. Fot el camp, pocavergonya florit, fot el camp! —Amb aquesta adjuració, que anava adreçada al gran llibre, el metge, d’una puntada de peu amb extraordinària agilitat, envià el volum a l’extrem més allunyat de la botiga, i, traient-se les ulleres verdes, féu una ganyota idèntica a la de Robert Sawyer, Esquire, abans estudiant del Guy’s Hospital del Borough i amb residència privada a Lant Street.

—No voldreu dir que no m’anàveu al darrere? —digué el senyor Bob Sawyer, estrenyent la mà del senyor Winkle amb una cordial vehemència.

—Paraula que no —respongué el senyor Winkle, tornant-li la pressió.

—Em sorprèn que no hagueu vist el nom —digué Bob Sawyer, cridant l’atenció del seu amic cap a la porta exterior, sobre la qual, amb la mateixa pintura blanca, hi havia traçades les paraules «Sawyer, antigament Nockemorf».

—No m’hi he fixat en cap moment —respongué el senyor Winkle.

—Senyor, si hagués sabut qui éreu, hauria sortit corrents i us hauria agafat en braços —digué Bob Sawyer—; però per la meva vida, em pensava que éreu un recaptador del Rei.

—No! —digué el senyor Winkle.

—De veritat que sí —respongué Bob Sawyer—, i estava a punt de dir que no era a casa, però que si volíeu deixar-li un missatge li donaria jo mateix; perquè no em coneix; com tampoc els d’Enllumenat i Pavimentat. Crec que el recaptador de l’Església endevina qui sóc, i sé que el de l’Aigua em coneix, perquè li vaig treure un queixal quan feia poc que era aquí. Però endavant, endavant! —Xerrant d’aquesta manera, el senyor Bob Sawyer empengué el senyor Winkle cap a la sala de darrere, on, entretenint-se a base de foradar petites cavernes circulars a la xemeneia amb un atiador roent, seia ni més ni menys que el senyor Benjamin Allen.

—Caram! —digué el senyor Winkle—. Això sí que és un plaer inesperat. Quin lloc tan bonic teniu aquí!

—Està força bé, força bé —respongué Bob Sawyer—. Vaig aprovar, poc després d’aquella preciosa festa, i els meus amics van venir amb el necessari per muntar aquest negoci; així doncs em vaig posar un conjunt negre, i unes ulleres, i vaig venir aquí per fer una cara tan solemne com pogués.

—I un negociet ben agradable que hi teniu, sens dubte —digué el senyor Winkle amb aire de complicitat.

—Molt —respongué Bob Sawyer—. Un negociet tan petit, que al cap d’uns anys es podrien ficar tots els beneficis en un got de vi, i tapar-los amb una fulla de grosella.

—No ho deveu pas dir pensant-ho? —digué el senyor Winkle—. Les mateixes existències…

—De per riure, benvolgut amic —digué Bob Sawyer—; a la meitat dels calaixos no hi ha res i l’altra meitat no obre.

—Ximpleries! —digué el senyor Winkle.

—De debò… paraula! —replicà Bob Sawyer, sortint cap a la botiga, i demostrant la veracitat de l’afirmació amb unes quantes estirades als petits poms daurats dels falsos calaixos—. Amb prou feines si hi ha res autèntic a la botiga a part de les sangoneres, i són de segona mà.

—No m’ho hauria pensat mai! —exclamà el senyor Winkle, molt sorprès.

—Això espero —respongué Bob Sawyer—, si no de què servirien les aparences, eh? Però què voleu prendre? Com nosaltres? Entesos. Ben, bon amic, fica la mà a l’armari, i treu el digestiu patentat.

El senyor Benjamin Allen mostrà la seva disposició amb un somriure i tragué de l’armari del seu costat una ampolla negra mig plena de brandi.

—No hi deveu prendre aigua, naturalment? —digué Bob Sawyer.

—Gràcies —respongué el senyor Winkle—. És bastant d’hora. M’agradaria batejar-lo, si no hi teniu cap objecció.

—Cap ni una, si podeu fer callar la vostra consciència —respongué Bob Sawyer, engolint amb avidesa, mentre parlava, un got de licor amb gran satisfacció—. Ben, el tupí!

El senyor Benjamin Allen tragué, del mateix amagatall, un petit tupí de bronze, del qual Bob Sawyer comentà que estava molt orgullós, particularment pel seu aspecte tan professional. Després de fer bullir l’aigua del tupí, al cap d’una estona, amb diverses palades de carbó, que el senyor Bob Sawyer tragué d’un pràctic seient del costat de la finestra, etiquetat «Aigua de Sod», el senyor Winkle adulterà el seu brandi; i la conversa començava a ser general, quan fou interrompuda per l’entrada a la botiga d’un noi, amb una sòbria lliurea grisa, un barret amb blonda d’or i un cistellet tapat sota el braç, a qui el senyor Bob Sawyer cridà immediatament dient: «Tom, vine aquí, perdulari».

El noi es presentà.

—T’has entretingut a saltar pel damunt de tots els posts de Bristol, tros de dropo! —digué el senyor Bob Sawyer.

—No, senyor, no és veritat —respongué el noi.

—Més et convé! —digué el senyor Bob Sawyer, amb un aspecte amenaçador—. Qui et sembla que donarà feina a un professional, quan veuen el seu noi jugant a bales a la cuneta, o fent volar la cinta a la carretera? No tens cap sentiment per la teva professió, capsigrany? Has lliurat totes les medicines?

—Sí, senyor.

—Les pólvores per a la criatura, a la casa gran amb la família nova, i les píndoles per prendre quatre vegades al dia a casa del vell geniüt amb gota a la cama?

—Sí, senyor. —Llavors tanca la porta, i vigila la botiga.

—Au —digué el senyor Winkle, quan el noi es retirà—, les coses no van pas tan malament com em voldríeu fer creure, tampoc. Hi ha alguna medicina per distribuir.

El senyor Bob Sawyer féu un cop d’ull a la botiga per assegurar-se que cap estrany no el podia sentir, i inclinant-se endavant cap al senyor Winkle, digué, en veu baixa:

—Ho deixa tot a les cases equivocades.

El senyor Winkle semblava perplex, i Bob Sawyer i el seu amic rigueren.

—No ho enteneu? —digué Bob—. Va a una casa, toca la campana, posa un paquet de medicina sense adreça en mans del criat, i se’n va. El criat ho porta al menjador; l’amo ho obre i llegeix l’etiqueta: «Poció per prendre quan es va al llit… píndoles com abans… loció com de costum… les pólvores. De part de Sawyer, antigament Nockemorf. Prescripcions mèdiques meticulosament preparades», i tota la pesca. Ho ensenya a la seva esposa… ella llegeix l’etiqueta; baixa amb els criats… ells llegeixen l’etiqueta. L’endemà, el noi truca: «Sap molt greu… error seu… negoci enorme… moltíssims paquets per repartir… compliments del senyor Sawyer… antigament Nockemore». El nom es fa conegut, i això és el que cal, amic meu, en la professió mèdica. Renoi, amic, és millor que tots els anuncis del món. Tenim una ampolla de quatre unces que ha estat a la meitat de cases de Bristol, i encara no ha acabat.

—Vaja, ja ho entenc —observà el senyor Winkle—; quin pla tan excel·lent!

—Ah, Ben i jo en tenim una dotzena com aquest —respongué Bob Sawyer, amb gran alegria—. El fanaler rep divuit penics a la setmana per estirar la campana nocturna durant deu minuts cada vegada que passa per aquí; i el nano sempre entra corrents a l’església just abans dels salms, quan la gent no té res a fer a part de mirar al seu voltant, i em fa sortir, amb horror i consternació pintats al rostre. «Senyor Déu meu», diu tothom, «algú s’ha posat malalt de sobte! Han enviat a buscar Sawyer, antigament Nockemorf. Quanta feina té aquell jove».

Al final d’aquesta exposició d’alguns dels misteris de la medicina, el senyor Bob Sawyer i el seu amic, Ben Allen, es repenjaren a les seves cadires respectives, i rigueren sorollosament. Quan hagueren gaudit a cor què vols de l’acudit, el discurs canvià a temes en els quals el senyor Winkle estava més immediatament interessat.

Creiem haver insinuat en un altre lloc que el senyor Benjamin Allen tenia tendència a posar-se sentimental després del brandi. Aquest cas no té res de peculiar, com nosaltres mateixos podem testimoniar, ja que, en unes quantes ocasions, hem hagut de tractar amb pacients amb una afecció semblant. En aquest període concret de la seva existència, el senyor Benjamin Allen tenia potser una predisposició més gran a la plorera del que havia tingut mai; la causa d’aquesta malaltia era en poques paraules la següent. Havia passat gairebé tres setmanes amb el senyor Bob Sawyer; el senyor Bob Sawyer no era remarcable per la seva temperança, ni el senyor Benjamin Allen per la possessió d’una forta voluntat; la conseqüència fou que, durant tot l’espai de temps esmentat, el senyor Benjamin Allen havia oscil·lat entre la intoxicació parcial i la intoxicació completa.

—Estimat amic —digué el senyor Ben Allen, aprofitant una absència temporal del senyor Bob Sawyer per anar darrere del taulell, on s’havia retirat per dispensar alguna de les sangoneres de segona mà a què prèviament s’havia referit—; estimat amic, sóc molt desgraciat.

El senyor Winkle manifestà la seva sincera recança en sentir-ho, i volgué saber si podia fer res per alleujar les penes del sofert estudiant.

—Res, benvolgut amic, res —digué Ben—. Recordeu Arabella, Winkle? La meva germana Arabella… una nena, Winkle, amb ulls negres… quan érem a casa de Wardle? No sé si casualment us hi vau fixar… una bonica noieta, Winkle. Potser els meus trets us poden recordar el seu rostre.

Al senyor Winkle no li calia res per recordar l’encantadora Arabella; i era una sort, perquè els trets del seu germà Benjamin indubtablement s’haurien mostrat força ineficaços per refrescar-li aquell record. Respongué, amb tanta calma com pogué assumir, que recordava perfectament la jove dama a qui es referia i que confiava sincerament que es trobés bé.

—El nostre amic Bob és un individu deliciós, Winkle —fou l’única resposta del senyor Ben Allen.

—I tant —digué el senyor Winkle, sense assaborir gaire aquesta íntima relació dels dos noms.

—Vaig destinar-los l’un per l’altre; estaven fets l’un per l’altre, enviats al món l’un per l’altre, van néixer l’un per l’altre, Winkle —digué el senyor Ben Allen, deixant el got amb èmfasi—. Hi ha un destí especial en la matèria, benvolgut senyor; només hi ha cinc anys de diferència entre ells, i tots dos celebren el seu aniversari a l’agost.

El senyor Winkle estava massa ansiós de sentir el que havia de seguir per expressar gaire admiració davant d’aquesta extraordinària coincidència, tot i ser tan meravellosa; i el senyor Ben Allen, després d’una llàgrima o dues, continuà dient que, malgrat tota l’estima, respecte i veneració que ell sentia pel seu amic, Arabella havia mostrat inexplicablement la més determinada antipatia per la seva persona.

—I crec… —digué el senyor Ben Allen, com a conclusió— crec que hi ha un compromís anterior.

—Teniu cap idea de qui en podria ser l’objecte? —preguntà el senyor Winkle, amb gran trepidació.

El senyor Ben Allen agafà l’atiador, el brandà amb aire bel·licós per damunt del cap, assestà un cop brutal sobre un crani imaginari, i acabà dient, d’una manera molt expressiva, que només desitjava poder-ho endevinar; allò era tot.

—Li faria veure el que penso d’ell —digué el senyor Ben Allen. I l’atiador tornà a girar, més furiosament que abans.

Tot això fou, naturalment, molt apaivagador per als sentiments del senyor Winkle, que restà en silenci durant uns minuts; però finalment féu el cor fort i preguntà si la senyoreta Allen era a Kent.

—No, i ara —digué el senyor Ben Allen, deixant de banda l’atiador, i amb aire molt astut—; no creia que can Wardle fos exactament el lloc adequat per a una noia obstinada; per tant, com que sóc el seu protector i guardià natural, ja que els nostres pares són morts, l’he portada a aquesta part del país a passar uns mesos a casa d’una vella tieta, en un lloc bonic, avorrit i tancat. Crec que això la curarà, fill meu. Si no, la portaré a l’estranger durant un temps i veurem quin efecte té.

—Ah, ca la tieta és a Bristol, oi? —quequejà el senyor Winkle.

—No, no, a Bristol no —respongué el senyor Ben Allen, amb un gest brusc del dit gros per damunt de l’espatlla dreta—; per allí… allí baix. Però, xxt! Bob ve cap aquí. Ni una paraula, estimat amic, ni una paraula.

Tot i la brevetat d’aquesta conversa, desvetllà en el senyor Winkle el grau més alt de nerviosisme i inquietud. El presumpte compromís anterior li corsecava el cor. Podia ser-ne ell l’objecte? Podria ser que per ell la bella Arabella hagués mirat desdenyosament l’enèrgic Bob Sawyer, o és que tenia un rival afortunat? Decidí veure-la, costés el que costés; però aquí es presentava una objecció insuperable, ja que no podia endevinar de cap manera si les paraules explicatives «per allí» i «allí baix» del senyor Ben Allen, significaven tres milles, trenta o tres-centes.

Però just en aquell moment no tenia oportunitat de meditar sobre el seu amor, perquè el retorn de Bob Sawyer fou el precursor immediat de l’arribada d’un pastís de carn de cal forner, i aquell cavaller insistí que es quedés a participar-ne. Posà les tovalles una dona de la neteja ocasional, que feia les funcions de majordoma del senyor Bob Sawyer; i després de manllevar un tercer joc de coberts a la mare del noi de la lliurea grisa (perquè els paraments domèstics del senyor Sawyer es trobaven encara en una situació limitada), s’assegueren a sopar; la cervesa se serví, tal com comentà el senyor Sawyer, «en el seu peltre natural».

Després de sopar, el senyor Bob Sawyer féu portar el morter més gran de la botiga i procedí a preparar-hi un tassó pudent de ponx de rom, remenant i amalgamant els materials amb una mà de morter d’una manera ben lloable i digne d’un apotecari. El senyor Sawyer, com que era solter, només tenia un got a casa, que fou cedit al senyor Winkle com a compliment al visitant, mentre el senyor Ben Allen es conformava amb un embut amb un suro a la banda estreta, i Bob Sawyer s’acontentava amb un d’aquells receptacles de cristall de llavis amples, inscrits amb una gran varietat de caràcters cabalístics, amb què els farmacèutics tenen el costum de mesurar les drogues líquides en elaborar prescripcions. Enllestits aquests preliminars, tastaren el ponx i declararen que era excel·lent; i havent disposat que Bob Sawyer i Ben Allen haurien de prendre’s la llibertat d’omplir dos cops el got cada vegada que ho fes el senyor Winkle, començaren a beure, amb gran satisfacció i fraternitat.

No hi va haver cançons, perquè el senyor Bob Sawyer digué que no quedaria professional; però per compensar aquesta privació parlaren i rigueren tant que es podria haver sentit, i molt probablement fou així, al final del carrer. La conversa alegrà materialment les hores i millorà els coneixements de l’ajudant del senyor Bob Sawyer, que, en comptes de dedicar el vespre a la seva ocupació ordinària d’escriure el nom al taulell, i tornar-lo a esborrar, espiava per la porta de vidre i així escoltava i mirava al mateix temps.

La hilaritat del senyor Bob Sawyer madurava ràpidament cap a un estat de fúria, el senyor Ben Allen es posava sentimental a marxes forçades i el ponx gairebé havia desaparegut del tot, quan el noi, entrant precipitadament, anuncià que acabava d’arribar una senyoreta per dir que calia que Sawyer, antigament Nockemorf, es presentés de seguida a un parell de carrers de distància. Això interrompé la festa. El senyor Bob Sawyer, copsant el missatge després d’unes vint repeticions, es lligà un drap moll al voltant del cap per asserenar-se, i, després d’aconseguir-ho parcialment, es posà les ulleres verdes i sortí. Resistint totes les súpliques de quedar-se fins que tornés, i adonant-se que era del tot impossible lligar una conversa intel·ligible amb el senyor Ben Allen sobre el tema que li tocava el cor més de prop, o de fet sobre qualsevol altre, el senyor Winkle se n’anà i tornà al Bush.

L’ànsia de la seva ment, i les nombroses meditacions que Arabella havia despertat, evitaren que la seva part del morter de ponx fes sobre ell l’efecte que hauria tingut en altres circumstàncies. Així doncs, després de beure un got d’aigua amb brandi i soda al bar, entrà a la sala de cafè, abatut més que no pas alegre pels esdeveniments del vespre. Assegut a davant del foc, donant-li l’esquena, hi havia un cavaller tirant a alt amb un pardessú: l’únic altre ocupant de la sala. Era un vespre més aviat fresc per a l’estació de l’any, i el cavaller apartà la cadira per permetre al nouvingut veure el foc. Quins foren els sentiments del senyor Winkle quan, en fer-ho, revelà la cara i la figura del venjatiu i sanguinari Dowler!

El primer impuls del senyor Winkle fou estirar violentament la maneta de campana més propera, però malauradament es trobava just al darrere del cap del senyor Dowler. Havia fet una passa cap a allí, abans de aturar-se. En fer-ho, el senyor Dowler es tirà enrere molt ràpidament.

—Senyor Winkle. Tranquil. No em pegueu. No penso tolerar-ho. Un cop! Mai! —digué el senyor Dowler, amb un aspecte més dòcil del que el senyor Winkle havia esperat trobar en un cavaller de la seva ferotgia.

—Un cop, senyor? —quequejà Winkle.

—Un cop, senyor —respongué Dowler—. Assereneu-vos. Seieu. Escolteu-me.

—Senyor —digué Winkle, tremolant de cap a peus—, abans que consenteixi a asseure’m al costat, o davant vostre, sense la presència d’un cambrer, haig de tenir la seguretat d’algun acord. Ahir a la nit vau utilitzar una amenaça contra mi, senyor, una terrible amenaça, senyor. —Winkle es tornà molt pàl·lid, i s’aturà en sec.

—Sí —digué Dowler, amb un rostre gairebé tan blanc com el del senyor Winkle—. Les circumstàncies feien desconfiar. Han quedat explicades. Respecto la vostra valentia. El vostre sentiment és honrat. Innocència conscient. Vet aquí la meva mà. Agafeu-la.

—De debò, senyor —digué Winkle, dubtant si donar la mà o no, i gairebé tement que l’hi demanés per tenir sobre ell un avantatge—, de debò, senyor, jo…

—Ja sé el que voleu dir —interrompé Dowler—. Us sentiu agreujat. Molt natural. A mi també em passaria. Estava equivocat. Disculpeu-me. Sigueu amable. Perdoneu-me. —Dit això, Dowler pràcticament forçà el senyor Winkle a agafar-li la mà, i estrenyent-li la seva amb la màxima vehemència, declarà que era un individu de coratge excepcional, i que en tenia una opinió més elevada que mai.

—Ara —digué Dowler—, seieu. Conteu-ho tot. Com m’heu trobat? Quan em vau seguir? Sigueu franc. Expliqueu-m’ho.

—És ben accidental —respongué el senyor Winkle, molt desconcertat per la curiosa i inesperada naturalesa de l’entrevista—. Del tot.

—Estic content de saber-ho —digué Dowler—. M’he despertat aquest matí. Havia oblidat la meva amenaça. M’he rigut de l’incident. M’he sentit cordial. Ho he dit.

—A qui? —preguntà el senyor Winkle.

—A la senyora Dowler. «Vau fer una promesa», ha dit ella. «Sí», he dit jo. «Va ser precipitada», ha dit ella. «Sí», he dit jo. «Em disculparé. On és ell?».

—Qui? —preguntà el senyor Winkle.

—Vós —respongué Dowler—. He baixat cap a baix. No éreu enlloc. A Pickwick se’l veia trist. Bellugava el cap. Esperava que no es produís gens de violència. Ho he entès tot. Us vau sentir insultat. Havíeu marxat, a buscar un amic, potser. Possiblement a buscar pistoles. «Un gran coratge», he dit jo. «L’admiro».

El senyor Winkle tossí, i començant a veure com estava el terreny, assumí un aire d’importància.

—Us he deixat una nota —prosseguí Dowler—. Deia que em sabia greu. És veritat. Uns negocis urgents em reclamaven aquí. No heu quedat satisfet. M’heu seguit. Volíeu una explicació verbal. Teníeu raó. Ara ja està. Ja he fet la meva feina. Tornaré demà. Veniu amb mi.

Mentre Dowler avançava en la seva explicació, el rostre del senyor Winkle es tornava cada vegada més solemne. La misteriosa naturalesa del principi de la conversa quedava explicada; el senyor Dowler tenia una objecció tan gran a batre’s en duel com ell mateix; en poques paraules, aquest fanfarró i espantós personatge era un dels covards més flagrants que existien, i interpretant l’absència del senyor Winkle segons les seves pròpies pors, havia pres el mateix pas que ell i s’havia retirat prudentment fins que els sentiments exaltats haguessin desaparegut del tot.

Quan el senyor Winkle copsà l’estat real del cas, adoptà un posat molt terrible, i digué que estava perfectament satisfet; però al mateix temps, ho digué amb un aire que no deixà al senyor Dowler cap alternativa que inferir que, si no hagués estat així, inevitablement hauria passat alguna cosa d’allò més horrible i destructiva. El senyor Dowler semblà quedar impressionat per una sensació escaient de la magnanimitat i la condescendència del senyor Winkle; i els dos bel·ligerants se separaren per passar la nit, entre protestes d’amistat eterna.

Per allà dos quarts d’una, quan el senyor Winkle havia gaudit uns vint minuts del luxe del seu primer son, fou despertat de sobte per un fort truc a la porta de la seva cambra, que, repetit amb vehemència creixent, el féu incorporar-se al llit d’un bot i preguntar qui hi havia, i què passava.

—Sisplau, senyor, hi ha un jove que diu que us ha de veure de seguida —respongué la veu de la cambrera.

—Un jove! —exclamà el senyor Winkle.

—Poca broma amb això, senyor —respongué una altra veu a través del forat del pany—; i si no deixeu entrar aquest jove sense dilació, és molt possible que les seves cames entrin abans que la cara. —El jove donà una puntada suau a un dels plafons baixos de la porta, després de pronunciar aquesta insinuació, com per afegir força i intensitat al comentari.

—Ets tu, Sam? —preguntà el senyor Winkle, saltant del llit.

—És del tot impossible identificar cap cavaller amb un mínim grau de satisfacció mental sense mirar-lo, senyor —respongué dogmàticament la veu.

El senyor Winkle, sense dubtar gaire qui era el jove, obrí la porta; tan aviat ho hagué fet, el senyor Samuel Weller entrà amb gran precipitació, i tornant a tancar amb compte per dintre, es ficà deliberadament la clau a la butxaca de l’armilla; i, després d’examinar el senyor Winkle de cap a peus, digué:

—Sou un jove ben graciós, i tant, senyor!

—Què significa aquesta conducta, Sam? —preguntà indignat el senyor Winkle—. Fora d’aquí immediatament. Què significa, això?

—Què significa? —replicà Sam—. Au, senyor, això és massa exquisit, com va dir la jove dama quan reclamava al confiter que li havia venut un pastís de porc que per dintre no tenia res més que greix. Què significa! No està gens malament, gens malament.

—Obre aquesta porta, i surt immediatament d’aquesta habitació —digué el senyor Winkle.

—Sortiré d’aquesta habitació, senyor, just al mateix moment que ho feu vós —respongué Sam, parlant d’una manera concloent, i asseient-se amb perfecta gravetat—. Si em cal treure-us d’aquí a rossegons, naturalment jo sortiré un momentet abans; però permeteu-me expressar una esperança que no m’obligareu a prendre mesures extremes; en dir això, simplement cito el que va dir el noble al cargol de mar, quan aquest no volia sortir de la closca amb una agulla, i va començar a témer que es veuria obligat a esclafar-la amb la porta del saló. —Al final d’aquest discurs, excepcionalment llarg per a ell, el senyor Weller plantà les mans als genolls i mirà de fit a fit el rostre del senyor Winkle, amb una expressió que mostrava que no tenia ni la més remota intenció de deixar que li preguessin el pèl.

—Sou un jove de tarannà afable, senyor, i jo no penso —continuà el senyor Weller, en un to de blasme moral— causar al nostre benvolgut amo tota mena d’enrenou, quan ha decidit actuar sempre seguint uns principis. Sou molt pitjor que Dodson, senyor; i pel que fa a Fogg, el considero un àngel comparat amb vós! —El senyor Weller, després d’acompanyar aquest últim sentiment amb una emfàtica manotada a cada genoll, plegà els braços amb una mirada de gran disgust, i es tirà enrere en la cadira, com si esperés la defensa del criminal.

—Bon amic… —digué el senyor Winkle, allargant la mà, petant de dents constantment mentre parlava, perquè havia escoltat la totalitat del sermó del senyor Weller en camisa de dormir— bon amic, respecto la teva estima pel meu excel·lent amic, i em sap molt greu de debò haver augmentat els motius que té per estar inquiet. Xoca-la, Sam, xoca-la!

—Entesos… —digué Sam, força sorrut, però tornant alhora a la mà estesa una respectuosa encaixada— entesos, més val així, i estic molt content de decobrir que us sap greu; perquè, si puc evitar-ho, no penso deixar que ningú l’enganyi, i s’ha acabat el bròquil.

—Esclar que no, Sam —digué el senyor Winkle—. Xoca-la! Ara vés al llit, Sam, i ja en parlarem al matí.

—Em sap molt greu —respongué Sam—, però no puc anar-me’n al llit.

—Que no pots anar-te’n al llit! —repetí el senyor Winkle.

—No —digué Sam, bellugant el cap—. Ni parlar-ne.

—No deus pas voler dir que te’n tornes aquesta nit, Sam? —protestà el senyor Winkle, molt sorprès.

—No, a no ser que vós ho desitgeu particularment —respongué Sam—; però no haig de sortir d’aquesta habitació. Les ordres de l’amo eren clares.

—Ximpleries, Sam —digué el senyor Winkle—, m’haig de quedar aquí dos o tres dies; i a part d’això, Sam, tu també has de quedar-te aquí, per ajudar-me a aconseguir una entrevista amb una jove dama… la senyoreta Allen, Sam; ja la recordes… l’haig de veure i la vull veure abans de marxar de Bristol.

Però en resposta a cadascuna d’aquestes posicions, Sam bellugava el cap amb gran fermesa, i responia enèrgicament: «Ni parlar-ne!».

Després de molts arguments i peticions per part del senyor Winkle, però, i una detallada revelació del que havia passat durant l’entrevista amb Dowler, Sam començà a vacil·lar; i finalment arribaren a un compromís, les condicions més importants i principals del qual eren les següents:

Que Sam es retiraria i deixaria el senyor Winkle en absoluta possessió de la seva cambra, amb la condició que ell tenia permís per tancar la porta per fora i emportar-se’n la clau; sempre i quan, en cas d’una alarma d’incendi, o altra contingència perillosa, la porta seria oberta a l’acte. Que escriurien una carta al senyor Pickwick a primera hora de l’endemà, i l’enviarien a través de Dowler, sol·licitant el seu consentiment perquè Sam i el senyor Winkle restessin a Bristol, amb el propòsit i l’objectiu ja indicats, i pregant una resposta amb el següent cotxe; en cas de ser favorable, les parts esmentades es quedarien, i si no, tornarien a Bath immediatament en rebre-la. I, finalment, quedava sobreentès que el senyor Winkle es comprometia clarament a no fer ús mentrestant de la finestra, la xemeneia ni cap altre mètode de fugida clandestí. Després de pactar aquestes estipulacions, Sam tancà la porta i se n’anà.

Gairebé havia arribat a baix, quan s’aturà i tragué la clau de la butxaca.

—M’he oblidat del tot d’estabornir-lo —digué, mig girant cua—. L’amo ha dit clarament que calia fer-ho. Mira que n’arribo a ser, de ximple! Tant se val —conclogué Sam, animant-se—, demà hi puc posar remei fàcilment.

Aparentment molt reconfortat per aquesta reflexió, el senyor Weller diposità una vegada més la clau a la butxaca, i davallant la resta de les escales sense cap nou remordiment de consciència, aviat es trobà, en comú amb els altres inquilins de la casa, sumit en un profund repòs.





XXXIX

El senyor Samuel Weller,

a qui confien una missió d’amor,

procedeix a executar-la;

amb l’èxit que més endavant es veurà.


Durant tot l’endemà, Sam tingué el senyor Winkle constantment vigilat, plenament decidit a no treure-li els ulls de sobre ni per un instant, fins que rebés instruccions explícites de la font. Per molt desagradable que resultés l’estreta i especial vigilància de Sam al senyor Winkle, aquest considerà millor carregar-se de paciència, que no pas, amb alguna acció d’oposició violenta, arriscar-se que se l’endugués per la força, la línia de conducta que, segons insinuà enèrgicament més d’una vegada el senyor Weller, li recomanava un estricte sentit del deure. Hi ha poques raons per dubtar que Sam hauria silenciat molt ràpidament els seus escrúpols, i tornat el senyor Winkle a Bath lligat de mans i peus, si la puntual atenció del senyor Pickwick a la nota, que Dowler s’havia encarregat de lliurar, no hagués impedit qualsevol procediment semblant. En poques paraules, a les vuit del vespre, el senyor Pickwick en persona entrà a la sala de cafè de la Taverna Bush, i digué a Sam amb un somriure, per a gran alleujament seu, que havia fet el que calia i que era innecessari que seguís muntant guàrdia.

—He considerat millor venir jo mateix —digué el senyor Pickwick, adreçant-se al senyor Winkle, mentre Sam el deslliurava del pardessú i el xal de viatge—, per assegurar-me, abans de donar el meu consentiment perquè Sam es dediqui a aquest assumpte, que teniu intencions formals i serioses en relació a aquesta jove.

—Amb tot el cor… amb tota l’ànima! —respongué el senyor Winkle, amb gran energia.

—Recordeu —digué el senyor Pickwick, amb ulls riallers—, que la vam conèixer a casa del nostre excel·lent i hospitalari amic, Winkle. Seria un mal pagament jugar, sense la deguda consideració, amb els afectes d’aquesta jove dama. No ho penso permetre, senyor. No ho penso permetre.

—No tinc pas aquesta intenció, de debò —exclamà ferventment el senyor Winkle—. He considerat bé l’assumpte, durant molt temps, i sento que la meva felicitat està lligada a la d’ella.

—Això és el que en diem lligar-ho en un paquet petit, senyor —intervingué el senyor Weller, amb un somriure agradable.

El senyor Winkle el mirà amb una certa severitat per aquesta interrupció, i el senyor Pickwick demanà enfadat al seu servent que no fes broma amb un dels millors sentiments de la nostra naturalesa; a la qual cosa Sam respongué: «Que ell no ho faria pas, si n’era conscient; però que n’hi havia tants, que amb prou feines sabia quins eren els millors quan en sentia parlar».

El senyor Winkle llavors referí la conversa entre ell i el senyor Ben Allen, en relació a Arabella; manifestà que el seu objectiu era aconseguir una entrevista amb la jove dama i fer una declaració formal de la seva passió; i mostrà la seva convicció, basada en certes insinuacions i murmuris vagues de l’esmentat Ben, que, onsevulla que ella estigués empresonada en el present, es tractava d’algun lloc prop dels Downs. I aquest era tot el seu cabal de coneixement o sospites sobre el tema.

Amb aquesta pista tan prima per guiar-lo, decidiren que el senyor Weller començaria l’endemà al matí una expedició de descobriment; també convingueren que el senyor Pickwick i el senyor Winkle, que tenien menys confiança en les seves capacitats, voltarien mentrestant per la ciutat, i com qui no vol es deixarien caure durant el dia per casa del senyor Bob Sawyer, amb l’esperança de veure o sentir alguna cosa sobre el parador de la jove dama.

L’endemà al matí, doncs, Sam Weller sortí a fer la seva recerca, gens intimidat per la perspectiva descoratjadora que tenia davant seu; i s’allunyà, carrer amunt carrer avall —estàvem a punt de dir, serral amunt serral avall, però tot és pujada anant cap a Clifton— sense trobar res ni ningú que tendís a projectar la llum més tènue sobre l’assumpte que duia entre mans. Molts foren els col·loquis que encetà Sam amb mossos d’estable que treien cavalls a prendre l’aire per les carreteres, i mainaderes que treien criatures a prendre l’aire per camins; però Sam no pogué descobrir res, ni dels primers ni de les últimes, que tingués la més lleugera relació amb l’objectiu de les seves hàbils recerques. Hi havia moltes joves dames en moltíssimes cases, de la major part de les quals els criats i criades sospitaven que sentien un profund afecte per algú, o estaven perfectament disposades a sentir-lo, si se’ls en presentava l’oportunitat. Però com que cap d’aquestes joves dames era la senyoreta Arabella Allen, la informació deixava Sam exactament al mateix punt de coneixement de què havia gaudit abans.

Sam lluità per tots els Downs contra un fort vent, preguntant-se si sempre era necessari aguantar-se el barret amb totes dues mans en aquella banda del país, i arribà a un indret remot i ombrívol, al voltant del qual hi havia un escampall de petites vil·les d’aspecte tranquil i reclòs. A l’exterior de la porta d’un estable, al fons d’un llarg carreró posterior sense sortida, gandulejava un mosso d’estable sense uniforme, aparentment convencent-se que feia alguna cosa amb una pala i un carretó. Podem comentar, en aquest punt, que amb prou feines hem vist mai un mosso d’estable a prop d’un estable, en els seus moments vagarosos, que no fos, en major o menor grau, víctima d’aquest singular engany.

Sam considerà que tant podria parlar amb aquest mosso d’estable com amb qualsevol altra persona, especialment tenint en compte que estava molt cansat de caminar i hi havia una gran pedra just davant del carretó; així doncs embocà el carreró, i, asseient-se a la pedra, obrí una conversa amb la facilitat i el deseiximent que el caracteritzaven.

—Bon dia, amic —digué Sam.

—Tarda, vols dir —respongué el mosso d’estable, amb una mirada sorruda cap a Sam.

—Tens molta raó, amic —digué Sam—; vull dir tarda. Com estàs?

—Doncs no gaire millor que abans de veure’t —respongué el geniüt mosso.

—És prou estrany… i tant —féu Sam—, perquè se’t veu tan alegre, i sembles tan animat, que el cor se m’eixampla de veure’t.

El sorrut mosso semblà encara més sorrut en sentir això, però no pas prou per produir cap efecte en Sam, que immediatament preguntà, amb un rostre de gran ansietat, si el seu amo no es deia Walker.

—No, no —digué el mosso.

—Ni Brown, suposo? —preguntà Sam.

—No, no.

—Ni Wilson?

—No; tampoc —digué el mosso.

—Bé —respongué Sam—, aleshores m’equivoco, i no té l’honor de coneixe’m, i em pensava que sí. No cal que t’estiguis aquí fora per complimentar-me —digué Sam, mentre el mosso empenyia cap a dintre el carretó i es preparava per tancar la porta—. Deixa’t de cerimònies, nano; quedes dispensat.

—T’arrencaria el cap per mitja corona —digué el sorrut mosso, passant el forrellat d’una meitat de la porta.

—No podria permetre que es fes en aquestes condicions —replicà Sam—. Et caldria almenys el salari i la manutenció de tota una vida, i seria un preu barat. Presenta els meus compliments a dintre. Digues que no m’esperin a sopar, i que no cal que em guardin res, perquè serà fred abans que arribi.

En resposta a això, el mosso es posà molt irat i murmurà un desig de fer mal a algú; però desaparegué sense posar-ho en pràctica, amb un cop de porta irritat, i sense parar cap esment en l’afectuosa petició de Sam que li deixés un ble de cabells abans d’anar-se’n.

Sam continuà assegut a la gran pedra, meditant què era el millor que podia fer, donant voltes a un pla per trucar a totes les portes a cinc milles de Bristol, a raó de cent cinquanta o dues-centes al dia, i intentant trobar la senyoreta Arabella amb aquell recurs, quan de sobte la casualitat li posà al davant el que podria haver esperat durant un any sense trobar-ho.

Al carreró on seia, tenien sortida tres o quatre portes de jardí que pertanyien a tantes altres cases, que, tot i que independents l’una de l’altra, només quedaven separades pels jardins. Com que aquests eren grans i llargs, i ben atapeïts d’arbres, les cases es trobaven no tan sols a certa distància, sinó la major part d’elles gairebé ocultes a la visió. Sam estava assegut amb els ulls fixos en el munt de pols de l’exterior de la porta contigua a aquella per on havia desaparegut el mosso, meditant profundament les dificultats de la seva actual empresa, quan la porta s’obrí i una criada sortí al carreró per espolsar unes catifes de dormitori.

Sam estava tan ocupat amb els seus propis pensaments, que és probable que no hagués fet més cas de la jove que tot just alçar el cap i comentar que tenia una figura molt esvelta i bonica, si els seus sentiments de galanteria no s’haguessin desvetllat fortament en observar que no hi havia ningú per ajudar-la, i que les catifes semblaven massa feixugues per a la seva força. El senyor Weller era un home molt galant a la seva manera, i tan aviat s’adonà d’aquesta circumstància s’aixecà ràpidament de la gran pedra i avançà cap a ella.

—Reina —digué Sam, aixecant-se amb un aire de gran respecte—, espatllaràs aquesta figura tan maca si espolses sola les catifes. Deixa’m ajudar-te.

La jove dama, que havia estat fingint coquetament no saber que tenia un cavaller tan a prop, es girà en parlar Sam —sens dubte (de fet és el que digué més endavant) per declinar aquesta oferta d’un perfecte desconegut— però, en comptes de parlar, féu un salt enrere i articulà un xiscle mig reprimit. Sam a penes quedà menys esbalaït, perquè en el rostre de la ben formada criada, contemplà els trets mateixos de la destinatària de la seva postal de sant Valentí, la bonica minyona de casa del senyor Nupkins.

—Ostres, Mary, estimada! —digué Sam.

—Compte, senyor Weller —respongué Mary—, quins espants de donar-me!

Sam no féu cap resposta verbal a aquesta queixa, ni podem dir amb precisió quina resposta féu. Simplement sabem que després d’una breu pausa Mary digué: «Caram, afluixeu, senyor Weller», i que el barret d’ell havia caigut uns moments abans, indicis que ens porten a concloure que les dues parts havien intercanviat un petó, o més.

—I doncs, com és que heu vingut aquí? —preguntà Mary, quan es reprengué la conversa on s’havia intercalat aquesta interrupció.

—Naturalment he vingut a buscar-te, estimada —respongué el senyor Weller; per una vegada consentí que la seva passió passés per davant de la seva veracitat.

—I com sabíeu que era aquí? —preguntà Mary—. Qui us podria haver dit que vaig acceptar un altre servei a Ipswich, i que després es van traslladar fins aquí? Qui us ho podria haver dit, senyor Weller?

—Ah, i tant —digué Sam, amb una mirada de murrieria—, aquesta és la qüestió. Qui m’ho podria haver dit?

—No va pas ser el senyor Muzzle, oi? —preguntà Mary.

—No, i ara —respongué Sam, amb un moviment solemne de cap—, ell no.

—Devia ser la cuinera —digué Mary.

—Esclar! —digué Sam.

—En ma vida havia sentit una cosa semblant! —exclamà Mary.

—Ni jo —féu Sam—. Però Mary, estimada… —aquí les maneres de Sam es van tornar extremament afectuoses—. Mary, estimada, tinc un altre afer entre mans, i és molt urgent. Hi ha un dels amics del meu amo… el senyor Winkle, el recordes?

—El de la jaqueta verda? —digué Mary—. Sí, i tant que el recordo.

—Doncs bé —prosseguí Sam—, està terriblement enamorat; s’ha fet un garbuix de ca l’ample i està ben fotut.

—Caram! —intervingué Mary.

—Sí —digué Sam—; però això no seria res si poguéssim trobar la jove. —I aquí Sam, amb moltes digressions sobre la bellesa personal de Mary, i les inexpressables tortures que havia patit des de l’última vegada que va veure-la, féu una fidel relació de l’actual destret del senyor Winkle.

—Ostres —exclamà Mary—, com m’ho havia de pensar!

—Esclar —digué Sam—, com s’ho havia de pensar ningú, ni s’ho pensarà mai; i aquí estic jo caminant pel món com el jueu errant… un paio curiós de qui potser has sentit parlar, Mary, que sempre anava contra rellotge, i mai anava a dormir… buscant aquesta senyoreta Arabella Allen.

—La senyoreta qui? —digué Mary, amb gran astorament.

—La senyoreta Arabella Allen —aclarí Sam.

—Mare de Déu Senyor! —digué Mary, assenyalant la porta del jardí que el sorrut mosso havia tancat darrere seu—. Ostres, és en aquella mateixa casa; ha viscut allí les últimes sis setmanes. La minyona de dalt, que també fa de donzella de la senyora, m’ho va explicar tot per damunt de la reixa de la bugaderia abans que la família es llevés, un matí.

—Com, la mateixa porta del costat teu? —digué Sam.

—La mateixa del costat —respongué Mary.

El senyor Weller quedà tan profundament tocat en rebre aquesta informació que li resultà absolutament necessari aferrar-se a la seva bella informadora per rebre’n suport; i diversos petits passatges d’amor havien tingut lloc entre ells, abans que estigués prou serè per tornar al tema.

—Renoi —digué Sam finalment—, si això no és millor que les baralles de galls, no trobarem pas mai res que ho sigui, tal com va dir el senyor alcalde, quan el primer secretari d’estat brindà per la seva dona després de sopar. La casa del costat! Doncs tinc un missatge per a ella que he intentat lliurar tot el dia.

—Ah —digué Mary—, però no podeu lliurar-lo ara, perquè només surt a passejar pel jardí al vespre, i només molt poca estona; no surt mai, sense la vella.

Sam rumià uns moments, i finalment se li acudí el següent pla d’operacions; que ell tornaria just al capvespre —l’hora en què Arabella feia invariablement el seu passeig— i, introduït per Mary al jardí de la casa on servia, trobaria la manera de grimpar la paret, sota les branques penjants d’un gran perer, que l’ocultarien eficaçment de l’observació; allí lliuraria el seu missatge i pactaria, si era possible, una entrevista en nom del senyor Winkle per a l’endemà al vespre a la mateixa hora. Després d’arribar a aquest acord amb gran promptitud, ajudà Mary en la llargament ajornada ocupació d’espolsar les catifes.

No és una cosa ni la meitat d’innocent del que sembla, espolsar petits trossos de catifa —almenys, potser no hi ha gran perjudici en l’espolsat, però plegar-les és un procés molt insidiós. Mentre dura l’espolsat, i les dues parts estan separades per la llargada de la catifa, és un entreteniment tan innocent com es pot imaginar; però quan es comença a plegar-les, i la distància entre elles es redueix de mica en mica, d’una meitat de la seva llargada anterior a una quarta part, i després a una vuitena part, i llavors a una setzena i encabat a una trenta-dosena, si la catifa és prou llarga, allò esdevé perillós. No sabem, fins al darrer detall, quants trossos de catifa es plegaren en aquest cas, però ens podem arriscar a declarar que tants trossos com hi havia, tantes vegades Sam besà la bonica minyona.

El senyor Weller es refrescà amb moderació a la taverna més propera fins gairebé el capvespre, i després tornà al carreró sense sortida. Introduït al jardí per Mary, i després de rebre d’aquella dama diversos consells sobre la seguretat dels seus membres i el seu coll, Sam s’enfilà al perer, a esperar que Arabella aparegués.

Estigué tanta estona sense que aquest esperat esdeveniment es produís, que començava a pensar que no passaria mai, quan sentí passes lleugeres damunt de la grava, i immediatament després contemplà Arabella caminant pensativament jardí avall. Tan aviat com arribà gairebé sota l’arbre, Sam començà, per tal de revelar discretament la seva presència, a fer diversos sons diabòlics similars als que probablement serien naturals en una persona de mitjana edat afligida per una combinació d’inflamació de gola, crup i tos ferina, des de la seva més tendra infància.

En sentir-ho, la jove dama llançà un cop d’ull apressat cap al lloc d’on procedien els terribles sons; i com que la seva alarma prèvia no minvà en absolut en veure un home entre les branques, segurament hauria tocat pirandó, i alarmat la casa, si afortunadament la por no l’hagués privada de la capacitat de moviment, i hagués estat la causa que es deixés caure en un seient de jardí, que per sort es trobava a mà.

—S’està desmaiant —digué Sam en el seu soliloqui, amb gran perplexitat—. Quina llauna, que aquestes noies joves es desmaïn en el moment menys oportú. Ei, noia, senyoreta Serraossos, senyora Winkle, no!

Si fou la màgia del nom del senyor Winkle, o la frescor de l’aire lliure, o algun record de la veu del senyor Weller, el que reviscolà Arabella, tant se val. Aixecà el cap i preguntà lànguidament: «Qui és, i què voleu».

—Xxt! —digué Sam, balancejant-se cap a la paret, i arraulint-s’hi en un espai tan petit com podia—. Només jo, senyoreta, només jo.

—El criat del senyor Pickwick! —digué Arabella seriosament.

—El mateix, senyoreta —respongué Sam—. Tenim el senyor Winkle travessat de desesperació, senyoreta.

—Ah! —digué Arabella, apropant-se a la paret.

—De debò —digué Sam—. Ens pensàvem que li hauríem de posar una camisa de força ahir a la nit; ha estat desvariejant tot el dia; i diu que si no pot veure-us abans de demà a la nit, tindrà un gran disgust, i això si no va a ofegar-se.

—Oh, no, no, senyor Weller! —digué Arabella, agafant-se les mans.

—Això és el que diu, senyoreta —respongué Sam fredament—. És un home de paraula, i sóc de l’opinió que ho farà, senyoreta. Ho ha sentit tot sobre vós del serraossos amb ulleres.

—Del meu germà! —digué Arabella, després d’un feble reconeixement de la descripció de Sam.

—No sé del cert quin és el vostre germà, senyoreta —respongué Sam—. És el més brut de tots dos?

—Sí, sí, senyor Weller —respongué Arabella—, continueu. Afanyeu-vos, sisplau.

—Doncs bé, senyoreta —digué Sam—, li ho ha sentit explicar tot sobre vós; i l’opinió de l’amo és que si no el veieu ràpid, el serraossos de qui hem parlat rebrà tal quantitat de plom al cap que li perjudicarà força el desenvolupament dels òrgans, si és que mai el retornen.

—Oh, què puc fer per impedir aquestes terribles baralles! —exclamà Arabella.

—És la sospita d’un compromís anterior la causa de tot plegat —respongué Sam—. Valdria més que el veiéssiu, senyoreta.

—Però com?… On? —exclamà Arabella—. No goso sortir de casa sola. El meu germà és tan cruel, tan poc raonable! Ja sé que us deu semblar molt estrany que us parli així, senyor Weller, però sóc molt, molt infeliç… —i aquí la pobra Arabella plorà tan amargament que Sam es posà cavallerós.

—Pot semblar molt estrany parlar amb mi d’aquests assumptes, senyoreta —digué Sam, amb gran vehemència—; però tot el que puc dir és que estic, no tan sols a punt, sinó predisposat a fer qualsevol cosa per arranjar-ho; i si tirar qualsevol dels serraossos per la finestra fa el fet, sóc la persona ideal. —Mentre deia això, Sam Weller s’arromangà, amb el risc imminent de caure de la paret en fer-ho, per comunicar la seva disposició a posar immediatament fil a l’agulla.

Afalagadores com eren aquestes professions de bona voluntat, Arabella refusà fermament (de la manera més inexplicable, pensà Sam) a beneficiar-se’n. Durant algun temps es negà tenaçment a concedir al senyor Winkle l’entrevista que Sam havia sol·licitat tan patèticament; però finalment, quan la conversa amenaçava de ser interrompuda per l’arribada inoportuna d’una tercera part, li donà a entendre apressadament, amb moltes mostres de gratitud, que era tot just possible que fos al jardí una hora més tard, l’endemà al vespre. Sam ho entengué perfectament; i Arabella, concedint-li un dels seus somriures més dolços, se n’anà formosament, deixant el senyor Weller en un estat de gran admiració pels seus encants, tant personals com mentals.

Després de baixar sa i estalvi de la paret, i sense oblidar-se de dedicar uns moments al seu propi afer particular de la mateixa naturalesa, el senyor Weller tornà tan ràpid com pogué al Bush, on la seva prolongada absència havia ocasionat moltes especulacions i una certa alarma.

—Hem d’anar amb compte —digué el senyor Pickwick, després d’escoltar atentament la narració de Sam—, no pas per nosaltres, sinó per la jove dama. Hem de ser molt cautelosos.

—Hem! —digué el senyor Winkle, amb un èmfasi marcat.

La momentània mirada d’indignació del senyor Pickwick en sentir el to d’aquest comentari, es dissolgué en la seva característica expressió de benevolència, mentre responia:

—Hem, senyor! Jo us acompanyaré.

—Vós! —digué el senyor Winkle.

—Jo —respongué blanament el senyor Pickwick—. En concedir-vos aquesta entrevista, la jove dama ha fet un pas natural, potser, però tot i així molt imprudent. Si sóc present a la cita… un amic mutu, prou gran per ser el pare de tots dos… la veu de la calúmnia no podrà aixecar-se mai contra ella en el futur.

Els ulls del senyor Pickwick s’il·luminaren d’honesta joia davant la seva pròpia previsió, en parlar així. El senyor Winkle s’emocionà per aquesta petita mostra de respecte per la jove protegée del seu amic, i li agafà la mà amb un sentiment de consideració, proper a la veneració.

—Vindreu —digué el senyor Winkle.

—Sí —digué el senyor Pickwick—. Sam, tingue’m el pardessú i el xal a punt, i demana que tinguem un vehicle a la porta demà al vespre, bastant més d’hora del que és absolutament necessari, per tal que puguem arribar amb temps de sobra.

El senyor Weller es tocà el barret, com a mostra de la seva obediència, i es retirà per fer tots els preparatius necessaris per a l’expedició.

El cotxe fou puntual a l’hora assenyalada; i el senyor Weller, després d’instal·lar convenientment el senyor Pickwick i el senyor Winkle a dintre, prengué seient al pescant al costat del conductor. S’aturaren, tal com havien convingut, a aproximadament un quart de milla del lloc de la cita, i demanant al cotxer que esperés el seu retorn, feren la distància restant a peu.

Fou en aquesta fase de l’empresa que el senyor Pickwick, amb molts somriures i diverses altres indicacions de gran satisfacció, tragué d’una de les butxaques de la jaqueta una llanterna fosca, que s’havia procurat especialment per a l’ocasió, i la gran bellesa mecànica de la qual procedí a explicar al senyor Winkle, tot caminant, davant la sorpresa no pas petita dels pocs vianants que trobaren.

—M’hauria anat prou bé tenir alguna cosa d’aquesta mena, en la meva última expedició a un jardí, de nit; oi, Sam? —digué el senyor Pickwick, mirant amb bon humor el seu seguidor, que caminava al darrere.

—Són estris molt bons, si es fan anar com cal, senyor —respongué el senyor Weller—; però si no vols que et vegin, crec que són més útils quan l’espelma s’ha apagat que quan està encesa.

El senyor Pickwick semblà convençut pels comentaris de Sam, perquè es ficà una altra vegada la llanterna a la butxaca, i continuaren caminant en silenci.

—Per aquí baix, senyor —digué Sam—. Deixeu-me anar al davant. Aquest és el carreró, senyor.

Baixaren pel carreró, que estava bastant fosc. El senyor Pickwick tragué la llanterna, una o dues vegades, mentre buscaven el camí a les palpentes, i projectà un petit con de llum molt brillant davant seu, d’aproximadament un peu de diàmetre. Era molt bonic mirar-lo, però semblava tenir l’efecte de tornar els objectes del voltant bastant més foscos que abans.

Finalment arribaren a la gran pedra. Aquí Sam recomanà al seu amo i al senyor Winkle que s’asseguessin, mentre ell explorava el terreny i s’assegurava que Mary ja estava esperant.

Després d’una absència de cinc o deu minuts, Sam tornà per dir que la porta era oberta i que tot estava tranquil. Seguint-lo amb passes sigiloses, el senyor Pickwick i el senyor Winkle aviat es trobaren al jardí. Aquí tothom digué: «Xxt!» moltes vegades; i fet això, ningú semblà tenir cap idea gaire precisa del que calia fer després.

—La senyoreta Allen ja és al jardí, Mary? —preguntà el senyor Winkle, molt agitat.

—No ho sé, senyor —respongué la bonica minyona—. El millor que podem fer és que el senyor Weller us faci la cancaneta per pujar a l’arbre, i potser el senyor Pickwick tindrà la bondat de vigilar que ningú vingui pel carreró, mentre jo vigilo l’altre cap del jardí. Mare de Déu Senyor, què és això?

—Aquesta benaventurada llanterna serà la mort de tots —exclamà Sam, malcarat—. Compte amb el que feu, senyor; esteu enviant un raig de llum just per la finestra del saló.

—Vaja! —digué el senyor Pickwick, girant-se precipitadament—. No és pas el que volia fer.

—Ara és a la casa del costat, senyor —protestà Sam.

—Senyor Déu meu! —exclamà el senyor Pickwick, girant-se una altra vegada.

—Ara és cap a l’estable, i es pensaran que tot està en flames —digué Sam—. Tanqueu-la, senyor, què us costa?

—És la llanterna més extraordinària que he vist mai en ma vida! —exclamà el senyor Pickwick, sumament perplex pels efectes que havia produït sense voler—. Mai he vist un reflector tan potent.

—Serà massa potent per a nosaltres, si continueu il·luminant-ho tot d’aquesta manera, senyor —respongué Sam, mentre el senyor Pickwick, després de diversos intents infructuosos, aconseguia apagar-la—. Ara se senten les passes de la jove dama. Vinga, senyor Winkle, amunt.

—Espereu, espereu! —digué el senyor Pickwick—. Primer haig de parlar amb ella. Ajuda’m a pujar, Sam.

—A poc a poc, senyor —digué Sam, plantant el cap a la paret, i fent esqueneta—. Enfileu-vos damunt d’aquell test, senyor. Vinga, amunt.

—Em temo que et faré mal, Sam —digué el senyor Pickwick.

—No us amoïneu per mi, senyor —respongué Sam—. Doneu-li un cop de mà, senyor Winkle. Aguanteu, senyor, aguanteu! Aquí us vull veure!

Mentre Sam parlava, el senyor Pickwick, amb esforços gairebé sobrenaturals en un cavaller dels seus anys i del seu pes, aconseguí enfilar-se a l’esquena de Sam; i entre Sam, aixecant-se a poc a poc, el senyor Pickwick agafant-se fermament al capdamunt de la paret, i el senyor Winkle aferrant-lo per les cames, trobaren la manera de fer sortir les seves ulleres just per damunt del nivell del cavalló.

—Estimada —digué el senyor Pickwick, mirant per damunt de la paret, i veient Arabella, a l’altra banda—, no us espanteu, estimada, només sóc jo.

—Oh, sisplau, aneu-vos-en, senyor Pickwick —digué Arabella—. Digueu a tots que se’n vagin. Estic terriblement espantada. Benvolgut, benvolgut senyor Pickwick, no us estigueu allí. Caureu i us matareu, sé que passarà.

—Au, sisplau no us alarmeu, estimada —digué el senyor Pickwick, tranquil·litzador—. No hi ha el més mínim motiu per tenir por, us ho asseguro. Aguanta fort, Sam —digué el senyor Pickwick, mirant avall.

—Sí, senyor —respongué senyor Weller—. No hi passeu més temps del que pugueu evitar, senyor. Peseu bastant.

—Un moment més i prou, Sam —respongué el senyor Pickwick.

—Simplement volia que sabéssiu, estimada, que no hauria permès al meu jove amic veure-us d’aquesta manera clandestina, si la situació en què us trobeu li hagués deixat cap alternativa; i, perquè la incorrecció d’aquest pas no us causi cap inquietud, amor meu, pot ser una satisfacció per a vós saber que estic present. Això és tot, estimada.

—De debò, senyor Pickwick, us estic molt agraïda per la vostra bondat i consideració —respongué Arabella, eixugant-se les llàgrimes amb el mocador. Probablement hauria dit molt més, si el cap del senyor Pickwick no hagués desaparegut amb gran rapidesa, a conseqüència d’un pas en fals sobre l’espatlla de Sam que el féu caure a terra de cop i volta. Al cap d’un instant, però, tornava a ser dret; i pregant al senyor Winkle que s’afanyés i enllestís l’entrevista, sortí corrents cap al carreró a fer guàrdia, amb tot el coratge i l’ardor de la joventut. Pel que fa al senyor Winkle, inspirat per l’ocasió, s’enfilà a la paret en un moment, tot just després de pregar a Sam que cuidés del seu amo.

—Jo me n’encarrego, senyor —respongué Sam—. Deixeu-m’ho per a mi.

—On és? Què està fent, Sam? —preguntà el senyor Winkle.

—Beneïdes siguin les seves velles polaines —respongué Sam, mirant cap a la porta del jardí—. Està fent guàrdia al carreró amb aquella llenterna, com un simpàtic Guy Fawkes! En ma vida he vist ningú tan magnífic. Que em pengin si no em penso que el seu cor va néixer vint-i-cinc anys després que el seu cos, com a mínim!

El senyor Winkle no es quedà per sentir l’elogi sobre el seu amic. S’havia deixat caure de la paret; s’havia llançat a peus d’Arabella; i a hores d’ara estava defensant la sinceritat de la seva passió amb una eloqüència digna del senyor Pickwick en persona.

Mentre aquestes coses passaven a l’aire lliure, un vell cavaller amb mèrits científics estava assegut a la seva biblioteca, a dues o tres cases de distància, escrivint un tractat filosòfic, i remullant de tant en tant la seva argila i els seus esforços amb un got de claret d’una ampolla d’aspecte venerable que tenia al costat. Amb les angoixes de la composició, el vell cavaller mirava a vegades la catifa, a vegades el sostre i a vegades la paret; i quan ni catifa, ni sostre, ni paret proporcionaven el grau necessari d’inspiració, mirava per la finestra.

En una d’aquestes pauses d’invenció, el científic contemplava abstret l’espessa foscor de fora, quan quedà molt sorprès en observar una llum d’allò més brillant lliscant per l’aire, a poca distància de terra, i desapareixent gairebé a l’instant. Al cap de poc temps el fenomen es repetí, no pas una o dues vegades, sinó unes quantes; finalment el científic, deixant de banda la ploma, començà a considerar a quines causes naturals calia atribuir aquestes aparicions.

No eren meteors; anaven massa baixes. No eren cuques de llum; anaven massa altes. No eren focs follets; no eren lluernes; no eren focs artificials. Què podien ser? Algun fenomen extrordinari i meravellós de la natura, que cap filòsof no havia vist mai abans; alguna cosa que estava reservada perquè ell la descobrís i que immortalitzaria el seu nom per a la posteritat. Imbuït d’aquesta idea, el científic agafà altra vegada la ploma i traslladà al paper diverses notes d’aquestes aparicions incomparables, amb la data, el dia, l’hora, el minut i el segon precís en què foren visibles: tot allò havia de formar les dades per a un voluminós tractat de gran recerca i profunda erudició, que deixaria astorats tots els setciències atmosfèrics que mai haguessin alenat en cap part del globus civilitzat.

Es tirà enrere en la butaca, embolcallat en visions de la seva grandesa futura. La llum misteriosa semblava més brillant que abans, ballant, segons tots els indicis, amunt i avall del carreró, travessant de banda a banda i movent-se en una òrbita tan excèntrica com els mateixos cometes.

El científic era solter. No tenia esposa per cridar i sorprendre, així que féu sonar la campana per cridar el seu criat.

—Pruffle —digué el científic—, hi ha alguna cosa ben extraordinària en l’aire aquesta nit. T’hi has fixat? —digué el científic, assenyalant per la finestra, quan la llum tornà a fer-se visible.

—Sí, senyor.

—Què en penses, Pruffle?

—Qui què en penso, senyor?

—Sí. Has estat criat en aquest país. Quina diries que era la causa d’aquelles llums?

El científic preveié somrient la resposta de Pruffle que no podia assignar-hi cap causa en absolut. Pruffle medità.

—Diria que eren lladres, senyor —digué finalment Pruffle.

—Ets un ximple, i ja te’n pots anar cap a baix —digué el científic.

—Gràcies, senyor —digué Pruffle. I així ho féu.

Però el científic no pogué descansar davant de la idea que el món es perdés el genial tractat que havia projectat, com inevitablement havia de ser el cas si no tallava de soca-rel la hipòtesi de l’enginyós senyor Pruffle. Es posà el barret i travessà ràpidament el jardí, decidit a investigar la qüestió fins al fons del fons.

Però, poc abans que el científic sortís al jardí, el senyor Pickwick havia corregut carreró avall tan ràpid com podia, per comunicar una falsa alarma que algú s’apropava per allà; de tant en tant treia la pantalla de la llanterna fosca per no caure a la cuneta. Tan aviat va donar l’alarma, el senyor Winkle tornà a saltar la paret i Arabella corregué cap a la casa; la porta del jardí quedà tancada, i els tres aventurers ja trotaven carreró avall, quan tingueren un sobresalt en obrir el científic la porta del seu jardí.

—Ràpid —xiuxiuejà Sam, que era, naturalment, el primer del grup—. Feu una mica de llum, només un segon, senyor.

El senyor Pickwick féu el que li demanava, i Sam, veient el cap d’un home que l’ullava molt cautelosament a mitja iarda del seu, li clavà un cop suau amb el puny clos, que el féu anar a parar, amb un so buit, contra la porta. Després d’acomplir aquesta proesa amb gran celeritat i destresa, el senyor Weller es carregà el senyor Pickwick a l’esquena i seguí el senyor Winkle pel carreró a un pas que, tenint en compte la càrrega que duia, resultava ben sorprenent.

—Heu recuperat l’alè, senyor? —preguntà Sam, quan havien arribat al final.

—Del tot. Ara del tot —respongué el senyor Pickwick.

—Llavors endavant, senyor —digué Sam, posant el seu amo una altra vegada dempeus—. Poseu-vos entremig, senyor. No ens queda per córrer ni mitja milla. Penseu que esteu guanyant una copa, senyor. Vinga, som-hi.

Així encoratjat, el senyor Pickwick féu el millor que podia amb les seves cames. Podem manifestar amb confiança que mai un parell de polaines negres feren un millor paper que les del senyor Pickwick en aquesta ocasió memorable.

El cotxe els esperava, els cavalls estaven frescos, les carreteres eren bones i el conductor estava ben disposat. Tot el grup arribà sa i estalvi al Bush abans que el senyor Pickwick hagués recuperat l’alè.

—Cap dins de seguida, senyor —digué Sam, mentre ajudava el seu amo a baixar—. No us pareu ni un segon al carrer, després d’aquest exercici. Disculpeu-me, senyor —continuà Sam, tocant-se el barret quan el senyor Winkle baixava—, espero que no existís el compromís anterior, eh?

El senyor Winkle agafà el seu humil amic de la mà i li xiuxiuejà a l’orella: «Tot va bé, Sam; molt bé». En saber-ho, el senyor Weller es donà tres cops precisos al nas en senyal de comprensió, somrigué, picà l’ullet i procedí a apujar els esglaons, amb un rostre que expressava viva satisfacció.

Pel que fa al científic, demostrà, en un tractat magistral, que aquestes llums portentoses eren efecte de l’electricitat; i ho provà clarament detallant com una llanternada de foc ballà davant dels seus ulls en treure el cap per la porta, i com rebé una descàrrega que l’atordí durant un quart d’hora; demostració que delectà totes les associacions científiques més enllà de tota mesura, i féu que el consideressin llum i fanal de la ciència per sempre més.





XL

Introdueix el senyor Pickwick a un escenari nou,

esperem que no del tot mancat d’interès

en el gran drama de la vida.


La resta del període que el senyor Pickwick havia assignat com a durada de l’estada a Bath transcorregué sense que passés res de substancial. Començava el trimestre de la Trinitat. En expirar-ne la primera setmana, el senyor Pickwick i els seus amics tornaren a Londres; i el primer, assistit naturalment per Sam, es dirigí immediatament cap a l’antic allotjament del George i el Voltor.

El tercer matí després de la seva arribada, just quan tots els rellotges de la ciutat tocaven individualment les nou, i col·lectivament si fa no fa les nou-centes noranta-nou, Sam prenia l’aire a George Yard, quan un estrafolari vehicle acabat de pintar s’apropà i en saltà amb gran agilitat, tirant les regnes a un home cepat que seia al seu costat, un estrafolari cavaller, que semblava fet per al vehicle, i el vehicle per a ell.

El vehicle no era exactament una calessa petita, però tampoc un faetó Stanhope. No era el que se sol denominar un brec, ni un carro de pagès, ni un landó, ni un cabriolé amb capota abatible; i tanmateix tenia alguna cosa del caràcter de cadascuna d’aquestes màquines. Estava pintat d’un groc brillant, amb les llances i les rodes destacades amb negre; i el conductor seia a l’estil ortodox dels esportistes, sobre coixins apilats aproximadament dos peus per damunt de la barana. El cavall era bai, un animal de bastant bon aspecte; però amb un cert aire fogós i combatiu que s’avenia tant amb el vehicle com amb el seu amo.

L’amo era un home d’uns quaranta anys, de cabells negres i patilles pentinades amb cura. Anava vestit d’una manera particularment sumptuosa, amb molts articles de joieria —tots unes tres mides més grans que els que porten generalment els homes— i un pardessú aspre per completar el conjunt. En una butxaca d’aquest pardessú, entaforà la mà esquerra en el moment de desmuntar, mentre que de l’altra tragué, amb la dreta, un mocador de seda molt brillant i ostentós, amb què es netejà una partícula o dues de pols de les botes, i després, rebregant-lo a la mà, caminà amb aire fatxenda pati amunt.

No havia escapat de l’atenció de Sam que, quan aquesta persona desmuntà, un home d’aspecte espellifat amb un pardessú marró on mancaven uns quants botons, que abans havia passejat furtivament per allà, a la banda contrària de la carretera, travessà i s’aturà allà a prop. Com que tenia més que una sospita de l’objectiu de la visita del cavaller, Sam arribà abans que ell al George i el Voltor, i, girant-se bruscament, es plantà al mig del llindar.

—Ei, amic! —digué l’home de l’abric aspre, en un to imperiós, intentant al mateix temps obrir-se pas d’una empenta.

—Ei, senyor, què passa? —respongué Sam, tornant l’empenta amb interès compost.

—Vinga, deixeu-ho córrer, home; això no funcionarà amb mi —digué el propietari de l’abric aspre, alçant la veu, i tornant-se blanc—. Aquí, Smouch!

—I doncs, què passa aquí? —grunyí l’home de l’abric marró, que de mica en mica s’havia apropat furtivament pel pati durant aquest breu diàleg.

—Només certa insolència per part d’aquest jove —digué el capitost, donant a Sam una altra empenta.

—Au, res de fer ximpleries —grunyí Smouch, donant-n’hi una altra, més forta.

Aquest última empenta tingué l’efecte esperat per l’experimentat senyor Smouch; perquè mentre Sam, ansiós de tornar el compliment, esclafava el cos d’aquell cavaller contra el muntant de la porta, el capitost s’esmunyí cap a dintre i es dirigí cap al barra, on Sam, després d’intercanviar uns quants epítets amb el senyor Smouch, el seguí immediatament.

—Bon dia, maca —digué el capitost, adreçant-se a la jove dama del bar, amb una desimboltura pròpia de Botany Bay i una distinció de Nova Gal·les del Sud—; quina és l’habitació del senyor Pickwick, maca?

—Acompanya-l’hi —digué l’encarregada de la barra a un cambrer, sense dignar-se a fer una altra mirada cap al refinat interlocutor, en resposta a la seva pregunta.

El cambrer l’acompanyà a dalt tal com li demanaven, i l’home de l’abric aspre el seguí, i a darrere seu Sam, que, tot pujant les escales, es recreava en nombrosos gests que indicaven un menyspreu i un desafiament suprem, davant la inqualificable satisfacció dels criats i altres badocs. El senyor Smouch, afligit per una tos enrogallada, restà a baix i expectorà al passadís.

El senyor Pickwick estava profundament adormit al llit, quan el seu visitant matiner, amb Sam al seu darrere, entrà a la cambra. El soroll que feren el despertà.

—Aigua per afaitar-me, Sam —digué el senyor Pickwick, des de dins de les cortines.

—Afaiteu-vos de seguida, senyor Pickwick —digué el visitant, apartant-ne una del capçal del llit—. Tinc una ordre d’arrest en contra vostra, pel plet de Bardell… aquí teniu el certificat… plets comuns. Vet aquí la meva targeta. Suposo que vindreu a casa meva. —Donant al senyor Pickwick un amistós copet a l’espatlla, l’oficial del xèrif (perquè d’ell es tractava) tirà la seva targeta sobre la vànova i tragué un escuradents d’or de la butxaca de l’armilla.

—Namby és com em dic —digué el suplent del xèrif, quan el senyor Pickwick agafà les ulleres de sota el coixí i se les posà per llegir la targeta—. Namby, Bell Alley, Coleman Street.

En aquest punt, Sam Weller, que fins ara havia tingut els ulls fixos en el castor brillant del senyor Namby, hi digué la seva:

—Sou quàquer? —preguntà.

—Us ho faré saber, abans que hagi acabat amb vós —respongué l’indignat oficial—. Us ensenyaré maneres, amic, un d’aquests matins.

—Gràcies —féu Sam—. Jo faré el mateix amb vós. Traieu-vos el barret. —Amb això, el senyor Weller, de la manera més hàbil, llançà d’un cop el barret del senyor Namby a l’altra banda de l’habitació, amb tanta violència, que gairebé li féu empassar pel mateix preu l’escuradents d’or.

—Fixeu-vos en això, senyor Pickwick —digué el desconcertat oficial, panteixant per recuperar l’alè—. He estat agredit en l’execució del meu deure pel vostre criat a la vostra cambra. Estic físicament espantat. Us demano que en sigueu testimoni.

—No sigueu testimoni de res, senyor —interrompé Sam—. Tanqueu els ulls ben fort, senyor. El tiraria per la finestra, però no aniria a parar gaire lluny, pel cobert que hi ha fora.

—Sam —digué el senyor Pickwick, amb veu enfadada, mentre el seu servent feia diverses manifestacions d’hostilitat—, si dius una altra paraula, o ofereixes la més mínima interferència amb aquesta persona, et despatxo immediatament.

—Però, senyor! —digué Sam.

—Muts i a la gàbia —el tallà el senyor Pickwick—. Recull aquell barret.

Però això Sam es negà categòricament a fer-ho; i, després de ser renyat severament pel seu amo, l’oficial, que tenia pressa, es dignà a recollir-lo ell mateix, deixant anar mentrestant una gran varietat d’amenaces contra Sam, que aquell cavaller rebé amb perfecta sang freda, observant simplement que si el senyor Namby tenia la bondat de posar-se una altra vegada el barret, ell l’hi enviaria a tres quarts de quinze. El senyor Namby, pensant potser que aquell procés podria resultar inconvenient per a ell, refusà d’oferir la temptació, i, poc després, cridà Smouch. Després de fer-li saber que la captura estava realitzada, i que esperaria que el presoner hagués acabat de vestir-se, Namby sortí amb aire fatxenda i se n’anà. Smouch, pregant al senyor Pickwick de manera sorruda «que fes tanta via com pogués, perquè anaven carregats de feina», apropà una cadira al costat de la porta i s’hi assegué fins que hagué acabat de vestir-se. Llavors enviaren Sam a buscar un cotxe de lloguer, i dins d’aquest el triumvirat es dirigí a Coleman Street. Fou una sort que la distància fos curta; perquè el senyor Smouch, a més de no tenir una facultat de conversa gaire encantadora, resultava un company decididament desagradable en un espai limitat, a causa del problema físic a què ja ens hem referit en un altre lloc.

Després que el cotxe girés cap a un carrer molt estret i fosc, s’aturà davant d’una casa amb barres de ferro a totes les finestres; els muntants de les portes estaven adornades amb el nom i títol de «Namby, oficial dels xèrifs de Londres»; després que obrís la porta interior un cavaller que podria haver passat per un germà bessó abandonat del senyor Smouch, i dotat amb una gran clau amb aquest propòsit, el senyor Pickwick fou acompanyat a la «sala de cafè».

La sala de cafè era un saló de davant, els trets principals del qual eren sorra nova i fum de tabac ranci. El senyor Pickwick féu una reverència a les tres persones que hi seien quan entrà; i després d’enviar Sam a buscar Perker, es retirà a un racó obscur i mirà des d’allí amb certa curiositat els seus nous companys.

Un d’aquests era tot just un noi de dinou o vint anys, que, tot i que encara no eren les deu tocades, bevia ginebra amb aigua i fumava un cigar —entreteniments als quals, jutjant pel seu rostre encès, s’havia dedicat amb força constància durant l’últim o dos últims anys de la seva vida. Davant seu, ocupat a remoure el foc amb la punta de la bota dreta, hi havia un jove tosc, vulgar, d’uns trenta anys, amb una cara olivenca i una veu aspra; evidentment posseïa aquell coneixement del món, i aquella fascinant llibertat de maneres, que s’adquireixen a les tavernes i en taules de billar dels baixos fons. El tercer habitant de l’estança era un home de mitja edat amb un conjunt negre molt vell, pàl·lid i ullerós, que caminava incessantment amunt i avall per la sala; s’aturava, de tant en tant, a mirar per la finestra amb gran ansietat, com si esperés algú, i llavors reprenia l’anar i venir.

—Valdria més que us prestés la meva navalla aquest matí, senyor Ayresleigh —digué l’home que remenava el foc, amb una mirada de complicitat cap al seu amic, el noi.

—Gràcies, no, no em caldrà; espero sortir, d’aquí a una hora si fa no fa —respongué l’altre d’una manera apressada. Després, anant una altra vegada fins a la finestra, i tornant una vegada més decebut, sospirà profundament i sortí de la sala; aleshores els altres dos prorromperen en una forta riallada.

—En ma vida havia vist un passerell com aquest —digué el cavaller que havia ofert la navalla, el nom del qual semblava ser Price—. Mai! —El senyor Price confirmà l’afirmació amb un renec, tornà a riure, i naturalment el noi (que considerava el seu company un dels paios més enginyosos que existien) també rigué.

—Qui ho diria —féu Price, girant-se cap al senyor Pickwick—, que aquell tipus porta aquí des d’ahir va fer una setmana, i encara no s’ha afaitat ni una sola vegada, perquè de tan segur que està de sortir al cap de mitja hora, creu que ho pot deixar córrer fins que arribi a casa.

—Pobre home! —digué el senyor Pickwick—. Les seves possibilitats de sortir de dificultats són realment tan grans?

—A la m… les possibilitats —respongué Price—; no en té ni la més remota possibilitat. Jo no donaria ni això per les seves possibilitats de sortir al carrer en deu anys. —Amb això, el senyor Price féu petar els dits despectivament i tocà la campana.

—Dóna’m un full de paper, Crookey —digué el senyor Price al servent, que pel vestit i l’aspecte general semblava alguna cosa entre un vidriaire en bancarrota i un vaquer en un estat d’insolvència—; i un got de conyac amb aigua, Crookey, em sents? Penso escriure al meu pare, i haig de prendre un estimulant, o no seré capaç de donar-li al vell una explicació prou clara. —En sentir aquestes paraules facecioses, el jove, gairebé no cal dir-ho, pràcticament es petava de riure.

—Vinga —digué el senyor Price—. No ens podem rendir mai. Això es posa divertit, oi?

—I tant! —digué el jove.

—Tens sentit de l’humor, eh? —digué Price—. Tens un coneixement del món.

—Diria que sí! —respongué el noi. L’havia mirat pels vidres bruts d’una porta de bar.

El senyor Pickwick, força disgustat amb aquest diàleg, a més de l’aire i les maneres dels dos éssers entre els quals havia tingut lloc, estava a punt de preguntar si no podia instal·lar-se en una sala d’estar privada, quan entraren dos o tres desconeguts d’aspecte distingit, i en veure’ls el noi tirà el cigar al foc, i xiuxiuejant al senyor Price que havien vingut a «arreglar-li les coses a el», anà amb ells a una taula a l’extrem més allunyat de la sala.

Semblava, però, que els assumptes no havien d’arreglar-se tan ràpid com preveia el jove; perquè es produí una conversa molt llarga, de la qual el senyor Pickwick no pogué evitar sentir-ne certs fragments irats respecte a conducta dissoluta, i repetits perdons. Finalment, arribaren al·lusions molt precises per part del cavaller més gran del grup a un cert Whitecross Street, en sentir les quals el jove, malgrat les seves qualitats i el seu bon humor, a part del seu coneixement del món, reclinà el cap sobre la taula i gemegà tristament.

Molt satisfet per aquest sobtat descens del valor del jove, i del seu to, el senyor Pickwick féu sonar la campana, i l’acompanyaren, per petició pròpia, a una sala privada moblada amb una catifa, una taula, cadires, trinxant i sofà, i adornada amb un mirall i diversos gravats antics. Aquí gaudí de l’avantatge de sentir la interpretació de la senyora Namby al pis de dalt amb un piano quadrat, mentre preparaven l’esmorzar; quan aquest arribà, també arribà el senyor Perker.

—Aha, benvolgut senyor —digué l’homenet—, finalment l’han enxampat, eh? Au, au, no em sap pas greu, perquè ara veureu l’absurditat d’aquesta conducta. He anotat l’import de les costes i els danys del cas, i seria millor saldar-ho de seguida i no perdre el temps. A hores d’ara Namby ha arribat a casa, suposo. Què me’n dieu, benvolgut senyor? Empleno un xec, o voleu fer-ho vós? —L’homenet es fregava les mans amb alegria fingida mentre ho deia, però fent un cop d’ull al rostre del senyor Pickwick, no pogué evitar al mateix temps llançar una mirada abatuda cap a Sam Weller.

—Perker —digué el senyor Pickwick—, no en vull sentir parlar més d’això, us ho prego. No veig cap profit a quedar-me aquí, per tant aniré a la presó aquesta nit.

—No podeu anar a Whitecross Street, benvolgut senyor —digué Perker—. Impossible! Hi ha seixanta llits per cada dormitori; i el forrellat està passat setze hores de cada vint-i-quatre.

—Preferiria anar a algun altre lloc de reclusió, si puc —digué el senyor Pickwick—. Si no, haig d’acceptar-ho tan bé com pugui.

—Podeu anar a la presó de Fleet, benvolgut senyor, si esteu decidit a anar en algun lloc —digué Perker.

—Això farà el fet —digué el senyor Pickwick—. Hi aniré de seguida que hagi acabat d’esmorzar.

—Espereu, espereu, benvolgut senyor; no cal tenir tanta pressa per entrar en un lloc d’on la major part dels altres homes tenen tantes ganes de sortir —digué l’afable i menut procurador—. Hem d’aconseguir un habeas corpus. No hi haurà cap jutge a les sales fins a les quatre d’aquesta tarda. Heu d’esperar fins llavors.

—Molt bé —digué el senyor Pickwick, amb una paciència incommovible—. Llavors ens prendrem una costella aquí, a les dues. Encarrega-te’n, Sam, i digue’ls que siguin puntuals.

Com que el senyor Pickwick es mantingué ferm, malgrat totes les protestes i raons de Perker, les costelles aparegueren i desaparegueren oportunament; llavors el ficaren en un altre cotxe de lloguer i el dugueren a Chancery Lane, després d’esperar si fa no fa mitja hora el senyor Namby, que assistia a un selecte banquet i no se’l podia destorbar en cap cas.

Hi havia dos jutges a Serjeant’s Inn —un del Tribunal del Rei i un de Plets Comuns— amb una gran quantitat d’assumptes entre mans, si el nombre de passants d’advocats que entraven i sortien apressadament amb feixos de papers n’era una prova. Quan arribaren a l’arcada baixa que forma l’entrada de l’oficina, Perker s’entretingué uns moments discutint amb el cotxer el preu i el canvi; i el senyor Pickwick, apartant-se a una banda per sortir del pas del flux de gent que entrava i sortia, mirà al seu voltant amb certa curiositat.

Les persones que li cridaren més l’atenció foren tres o quatre homes d’aspecte espellifat però distingit, que saludaven tocant-se el barret molts dels procuradors que passaven, i semblaven tenir allà algun assumpte a resoldre, la naturalesa del qual el senyor Pickwick no podia endevinar. Eren individus d’aspecte curiós. Un era un home prim i bastant coix vestit de color negre rovellós, amb un mocador blanc; un altre era una persona robusta, corpulent, vestida amb la mateixa roba, amb una gran tela de color negre vermellós al voltant del coll; un tercer era una persona una mica arrugada, d’aspecte begut, amb una cara granelluda. Romancejaven per allà, amb les mans al darrere, i de tant en tant, amb un rostre ansiós, xiuxiuejaven alguna cosa a l’orella d’algun dels cavallers amb papers que passaven apressadament. El senyor Pickwick recordava haver-los observat molt sovint perdent el temps sota l’arcada quan ell passava; i sentia molta curiositat per saber a quina branca de la professió podien pertànyer aquestes persones ocioses d’aspecte sòrdid.

Estava a punt d’exposar la pregunta a Namby, que seguia a prop seu, xuclant un gran anell d’or del seu dit xic, quan aparegué Perker, i comentant que no hi havia temps a perdre, es posà al davant del grup i es dirigí cap a l’oficina. Quan el senyor Pickwick el seguí, l’home coix avançà cap a ell, i tocant-se educadament el barret, allargà una targeta escrita, que el senyor Pickwick, com que no desitjava ferir els sentiments de l’home rebutjant-la, acceptà polidament i diposità a la butxaca de l’armilla.

—Vinga —digué Perker, girant-se abans d’entrar a una de les oficines, per comprovar que els seus acompanyants el seguien de prop—. Aquí dintre, benvolgut senyor. Ei, què voleu?

Aquesta última pregunta anava adreçada a l’home coix, que, sense que se n’adonés el senyor Pickwick, s’havia afegit al grup. En resposta, l’home coix es tocà el barret una altra vegada, amb tota la cortesia imaginable, i s’apropà al senyor Pickwick.

—No, no —digué Perker, amb un somriure—. No us volem, estimat amic, no us volem.

—Disculpeu-me, senyor —digué l’home coix—. Aquest senyor m’ha acceptat la targeta. Espero que em vulgueu donar feina, senyor. El cavaller m’ha fet que sí amb el cap. Que ho decideixi el cavaller en persona. M’heu fet que sí amb el cap, senyor?

—Bah, bah, ximpleries. Heu fet que sí amb el cap a ningú, Pickwick? Un error, un error —digué Perker.

—Aquest senyor m’ha allargat la seva targeta —respongué el senyor Pickwick, traient-la de la butxaca de l’armilla—. L’he acceptada, com semblava voler el cavaller… de fet tenia certa curiositat per mirar-la quan tingués temps. Jo…

El menut procurador prorrompé en una forta riallada, i tornant la targeta a l’home coix, informant-lo que tot era un error, xiuxiuejà al senyor Pickwick, mentre l’home s’allunyava encoleritzat, que només era un fiançador.

—Un què! —exclamà el senyor Pickwick.

—Un fiançador —respongué Perker.

—Un fiançador!

—Sí, benvolgut senyor… n’hi ha mitja dotzena aquí. Us donen fiança per qualsevol quantitat, i només us cobren mitja corona. Un ofici curiós, oi? —digué Perker, donant-se el plaer d’un pessic de rapè.

—Què! Haig d’entendre que aquests homes es guanyen la vida esperant per aquí, per cometre perjuri davant dels jutges de la terra, al preu de mitja corona per delicte? —exclamà el senyor Pickwick, totalment esgarrifat per aquella revelació.

—Ei, jo no parlo exactament de perjuri, benvolgut senyor —respongué el menut cavaller—. Una paraula dura, benvolgut senyor, una paraula certament molt dura. És una ficció legal, benvolgut senyor, res més. —Dient això, el procurador arronsà les espatlles, somrigué, prengué un segon pessic de rapè, i obrí la marxa cap a l’oficina del secretari del jutge.

Aquesta era una sala d’aspecte especialment brut, amb un sostre molt baix i parets velles amb plafons; i tan mal il·luminada, que tot i que a fora era ben clar, hi havia grans espelmes de sèu cremant als escriptoris. En un extrem, hi havia una porta que duia a la sala privada del jutge, al voltant de la qual es congregaven una multitud de procuradors i passants, cridats en l’ordre en què es trobaven les seves respectives cites a la carpeta. Cada vegada que s’obria aquesta porta per deixar sortir un grup, el grup següent feia un moviment brusc per entrar; i, com que a més dels nombrosos diàlegs que es produïen entre els cavallers que s’esperaven per veure el jutge, també tenien lloc una varietat de batusses personals entre la major part d’aquells que ja l’havien vist, hi havia tant soroll com es podia arribar a fer en una peça de dimensions tan limitades.

I tampoc eren les converses d’aquests cavallers els únics sons que arribaven a l’orella. Dret en una llotja darrere d’una barana de fusta, en un altre cap de la sala, hi havia un passant amb ulleres que «recollia les declaracions jurades»; grans plecs de les quals eren traslladades, de tant en tant, cap a la sala privada per un altre passant perquè el jutge les signés. Hi havia un gran nombre de passants d’advocats a qui prendre jurament, i com que era una impossibilitat moral prendre jurament a tots alhora, les bregues d’aquests cavallers per arribar al passant amb ulleres eren com les d’una multitud per entrar per la porta de platea d’un teatre quan Sa Graciosa Majestat l’honora amb la seva presència. Un altre funcionari, de tant en tant, exercitava els pulmons cridant els noms d’aquells que ja havien prestat jurament, amb el propòsit de tornar-los les declaracions jurades ja signades pel jutge, la qual cosa donava peu a unes quantes batusses més; i com que totes aquestes coses passaven al mateix temps, ocasionaven tant d’enrenou com podria desitjar veure la persona més activa i exaltada. Hi havia encara una altra classe de persones… els que esperaven per ocupar-se de citacions fetes pels seus patrons, a les quals el procurador de la banda contrària podia assistir o no —i la feina dels quals era, de tant en tant, cridar el nom del procurador contrari, per assegurar-se que no hi assistia sense el seu coneixement.

Per exemple. Repenjat a la paret, prop del seient que el senyor Pickwick havia pres, hi havia un xicot d’oficina de catorze anys, amb una veu de tenor; i prop d’ell un passant de llei comuna amb veu de baix.

Un passant entrava apressadament amb un feix de papers, i mirava al seu voltant.

—Sniggle contra Blink —cridava el tenor.

—Porkin contra Snob —grunyia el baix.

—Stumpy contra Deacon —deia el nouvingut.

Ningú no responia; el següent home que entrava, era escridassat per tots tres; i ell, al seu torn, cridava en nom d’una altra firma; i llavors algú altre bramava en veu alta en nom d’una altra; i així anar fent.

Tot aquest temps, l’home de les ulleres treballava àrduament, prenent jurament als passants; el jurament era administrat invariablement, sense cap esforç per marcar la puntuació, i generalment en els termes següents:

—Agafeu el llibre amb la mà dreta aquest és el vostre nom i la vostra lletra jureu que el contingut d’aquesta declaració jurada és cert que Déu us ajudi un xíling heu d’aconseguir canvi jo no en tinc.

—Bé, Sam —digué el senyor Pickwick—, suposo que ja estan preparant l’habeas corpus.

—Sí —digué Sam—, tant de bo portessin l’habeas cossos. És molt desagradable tenir-nos aquí esperant. Jo ja tindria a punt mitja dotzena d’habeas cossos, embolicats i tot, a hores d’ara.

Quina mena de màquina voluminosa i difícil de manejar imaginava Sam Weller que era un habeas corpus, no ho sabem; perquè Perker, en aquell moment, s’apropà i s’endugué el senyor Pickwick.

Després de complir les formalitats habituals, el cos de Samuel Pickwick fou confiat poc després a la custòdia de l’agutzil, perquè el portés a l’alcaide de la presó de Fleet i quedés allí detingut fins que la suma dels danys i costes en la demanda de Bardell contra Pickwick fos plenament pagada i satisfeta.

—I això —digué el senyor Pickwick, rient—, serà molt de temps. Sam, crida un altre cotxe de lloguer. Perker, estimat amic, adéu.

—Aniré amb vós, i comprovaré que hi arribeu sa i estalvi —digué Perker.

—De debò que preferiria —respongué el senyor Pickwick— anar-hi sense cap altre acompanyant que Sam. Tan aviat com estigui instal·lat, escriuré per fer-vos-ho saber i us hi esperaré immediatament. Fins llavors, adéu.

En dir això, el senyor Pickwick pujà al cotxe que a hores d’ara ja havia arribat, seguit per l’agutzil. Un cop Sam s’hagué enfilat al pescant, es posà en moviment.

—Un home d’allò més extrordinari, aquest! —digué Perker, mentre s’aturava a posar-se els guants.

—Quin insolvent seria, senyor —comentà el senyor Lowten, que es trobava dret allí a prop—. Com empiparia els comissaris! Els desafiaria si parlaven d’engarjolar-lo, senyor.

El procurador no semblà gaire complagut amb l’apreciació professional del seu passant sobre la naturalesa del senyor Pickwick, perquè se n’anà sense dignar-se a fer cap resposta.

El cotxe de lloguer avançà a sacsejades per Fleet Street, tal com solen fer els cotxes de lloguer. Els cavalls «anaven millor», deia el conductor, quan tenien alguna cosa al davant (devien anar a un pas extrordinari quan no hi havia res), i per això el vehicle anà darrere d’un carro; quan el carro s’aturava, ell s’aturava; i quan el carro seguia endavant, ell feia el mateix. El senyor Pickwick seia davant de l’agutzil; i l’agutzil seia amb el barret entre els genolls, xiulant una tonada i mirant per la finestra del carruatge.

El temps fa miracles. Amb la poderosa ajuda d’un vell, fins i tot un cotxe de lloguer pot recórrer mitja milla de terreny. Finalment s’aturaren i el senyor Pickwick baixà a la porta de la presó de Fleet.

L’agutzil, tot just mirant per damunt de l’espatlla per comprovar que la seva càrrega el seguia de prop, precedí el senyor Pickwick cap a la presó; girant cap a l’esquerra, després d’entrar, passaren per una porta oberta cap a un vestíbul, des d’on una reixa feixuga, davant d’aquella per on havien entrat, i vigilada per un musculós escarceller amb la clau a la mà, duia directament cap a l’interior de la presó.

Aquí s’aturaren, mentre l’agutzil lliurava els seus papers; i el senyor Pickwick fou informat que restaria allí fins haver acomplert la cerimònia coneguda pels iniciats com «seure per ser retratat».

—Seure per ser retratat? —digué el senyor Pickwick.

—Li faran un retrat, senyor —respongué el musculós escarceller—. Som molt bons aquí fent retrats. Els fem en un tres i no res, i sempre exactes. Passeu, senyor, i poseu-vos còmode.

El senyor Pickwick obeí la invitació i s’assegué; llavors el senyor Weller, instal·lat al darrere de la cadira, xiuxiuejà que l’asseguda era simplement un altre terme per designar una inspecció per part dels diferents escarcellers, per tal de poder distingir els presoners dels visitants.

—Doncs bé, Sam —digué el senyor Pickwick—, si es així tant de bo vinguessin els artistes. Això és un lloc més aviat públic.

—No trigaran gaire, senyor, diria —respongué Sam—. Allí hi ha un rellotge holandès, senyor.

—Ja ho veig —comentà el senyor Pickwick.

—I una gàbia d’ocells, senyor —diu Sam—. Una roda dintre de l’altra, una presó dins d’una presó. Oi que sí, senyor?

Mentre el senyor Weller feia aquest comentari filosòfic, el senyor Pickwick s’adonà que la sessió havia començat. Un cop el musculós escarceller quedà rellevat de vigilar el pany, s’assegué, mirant-lo distretament de tant en tant, mentre un home llarg i prim que l’havia rellevat, entaforant-se les mans sota els faldons de la jaqueta, i plantant-se al seu davant, li feia un llarg cop d’ull. Un tercer cavaller d’aspecte força geniüt, a qui aparentment havien destorbat mentre prenia el te, perquè en entrar acabà de cruspir-se un rosegó amb mantega, s’instal·là a prop del senyor Pickwick; i, posant les mans als malucs, l’examinà minuciosament; mentrestant dos més s’ajuntaren al grup i estudiaren els seus trets amb cares d’allò més atentes i pensatives. El senyor Pickwick s’estremí molt durant l’operació, i semblava seure molt incòmode a la cadira; però no féu cap comentari a ningú, ni tan sols a Sam, que, reclinat al respatller de la cadira, reflexionava, en part sobre la situació del seu amo, i en part sobre la gran satisfacció que li hauria proporcionat escometre ferotgement tots els escarcellers allí reunits, l’un darrere l’altre, si fos legítim i pacífic fer-ho.

Finalment el retrat quedà complet, i el senyor Pickwick fou informat que ja podia ingressar a la presó.

—On haig de dormir aquesta nit? —preguntà el senyor Pickwick.

—Jo no sé res d’aquesta nit —respongué el musculós escarceller—. Demà us aparellaran amb algú, i llavors estarà arrecerat i còmode. La primera nit sol ser bastant moguda, però demà ja es refarà.

Després de certa discussió, es descobrí que un dels escarcellers tenia un llit per deixar, que el senyor Pickwick podia utilitzar aquella nit. Va estar content de llogar-l’hi.

—Si veniu amb mi, us l’ensenyaré tot seguit —digué l’home—. No és gaire gran; però és prou ferm per dormir-hi. Per aquí, senyor.

Passaren per la porta interior i baixaren un tram curt d’escales. La clau donà la volta darrere d’ells; i el senyor Pickwick es trobà, per primera vegada en la seva vida, entre les parets d’una presó de deutors.





XLI

El que succeí al senyor Pickwick

quan entrà a la presó de Fleet;

quins presoners hi veié, i com passà la nit.


El senyor Tom Roker, el cavaller que havia acompanyat el senyor Pickwick a la presó, girà bruscament a la dreta quan arribà al fons del petit tram d’escala, i el conduí, travessant una reixa de ferro oberta i enfilant un altre tram curt d’escales, cap a una galeria llarga i estreta, bruta i baixa, empedrada, i molt mal il·luminada per una finestra a cada extrem.

—Això… —digué el cavaller, ficant les mans a les butxaques, i mirant distretament el senyor Pickwick per damunt de l’espatlla— això d’aquí són les escales del vestíbul.

—Ah —respongué el senyor Pickwick, mirant per una escala fosca i immunda, que semblava dur a una sèrie de criptes de pedra humides i llòbregues, sota terra—, i allò, suposo, són els petits cellers on els presoners guarden les seves petites quantitats de carbó. Llocs desagradables si has de baixar-hi; però molt pràctics, suposo.

—Sí, no m’estranyaria que fossin pràctics —respongué el cavaller—, tenint en compte que unes quantes persones hi viuen, força arrecerats. És la Fira.

—Amic meu —digué el senyor Pickwick—, no deveu pas voler dir de debò que hi ha éssers humans vivint en aquelles tristes masmorres?

—Que no? —respongué el senyor Roker, sorprès i indignat—. Per què no?

—Viure! Viure allà baix! —exclamà el senyor Pickwick.

—Viure allà baix! Sí, i morir allí baix, també, ben sovint! —respongué el senyor Roker—. I què? Qui té res a dir-hi en contra? Viure allà baix! Sí, i un lloc molt bo que és per viure, no?

Com que Roker es girava una mica furiós cap al senyor Pickwick en dir-ho, i a més murmurava d’una manera excitada certes invocacions desagradables en relació als seus propis ulls, els membres i els fluids corporals, aquest considerà aconsellable no prosseguir amb el seu discurs. El senyor Roker llavors procedí a enfilar un altre tram d’escales, tan brut com el que duia al lloc que acaba de ser objecte de discussió, seguit de prop pel senyor Pickwick i Sam.

—Aquesta… —digué el senyor Roker, aturant-se per recuperar l’alè quan arribaren a una altra galeria de les mateixes dimensions que la de sota—, aquesta és l’escala de la sala de cafè; la de sobre és la tercera, i la de sobre és la de dalt de tot; i l’habitació on dormireu aquesta nit és l’habitació de l’alcaide, que és per aquí… endavant. —Després de dir tot això d’una tirada, el senyor Roker enfilà un altre tram d’escales amb el senyor Pickwick i Sam Weller seguint-lo de prop.

Aquestes escales rebien llum de diverses finestres col·locades a poca distància de terra, i que donaven a una àrea de grava limitada per una alta paret de maons, amb cavalls frisons de ferro al capdamunt. Aquesta zona, semblava per la declaració del senyor Roker, era el terreny per jugar a raqueta; i també semblava, basant-se en el testimoni del mateix cavaller, que hi havia un pati més petit en aquella part de la presó propera a Farringdon Street, denominat «el Terreny Pinta», pel fet que les seves parets antigament havien mostrat la semblança de diversos vaixells de guerra a tota vela, i altres efectes artístics realitzats en temps passats per algun dibuixant empresonat en les seves hores de lleure.

Després de comunicar aquesta informació, aparentment més amb el propòsit de descarregar el seu pit d’un fet important, que no pas amb cap intenció específica d’instruir el senyor Pickwick, el guia, havent arribat finalment a una altra galeria, els conduí cap a un petit passadís situat en una punta, obrí una porta i mostrà una peça d’aspecte gens acollidor, que contenia vuit o nou llits de ferro.

—Vet aquí… —digué el senyor Roker, aguantant la porta oberta, i girant-se per mirar exultant el senyor Pickwick—, vet aquí l’habitació!

El rostre del senyor Pickwick, però, anuncià una satisfacció tan insignificant per l’aspecte del seu allotjament, que el senyor Roker buscà una reciprocitat de sentiment en el rostre de Samuel Weller, que, fins ara, havia mantingut un silenci solemne.

—Vet aquí l’habitació, jove —comentà el senyor Roker.

—Ja ho veig —respongué Sam, amb una plàcida inclinació de cap.

—No s’imaginaria pas trobar una habitació semblant a aquesta a l’Hotel Farringdon, oi? —digué el senyor Roker, amb un somriure complaent.

El senyor Weller respongué amb un aclucament d’un ull natural i espontani; que es podia considerar que significava que s’ho havia imaginat, que no, o que mai havia imaginat ben res sobre allò, tal com se li acudís a l’interlocutor. Després d’executar aquesta proesa, i tornar a obrir l’ull, el senyor Weller procedí a preguntar quin era el llit individual que el senyor Roker havia descrit tan afalagadorament com a prou ferm per dormir-hi.

—Aquell —respongué el senyor Roker, assenyalant-ne un de molt rovellat en un racó—. És capaç de fer adormir qualsevol, aquell llit, tant si volen com si no.

—Diria… —respongué Sam, ullant el moble en qüestió amb una mirada de fàstic exagerat— diria que el cascall no és res comparat amb aquest llit.

—Ben res —digué el senyor Roker.

—I suposo —digué Sam, amb una mirada de reüll cap al seu amo, com per veure si hi havia cap símptoma que la seva decisió vacil·lés pel que passava—, suposo que els altres cavallers que dormen aquí són uns cavallers.

—De cap a peus —digué el senyor Roker—. Un d’ells beu les seves dotze pintes de cervesa al dia, i mai no deixa de fumar, ni tan sols durant els àpats.

—Deu ser de primera categoria —féu Sam.

—Insuperable —respongué el senyor Roker.

Gens descoratjat, ni tan sols per aquesta notícia, el senyor Pickwick anuncià somrient la seva determinació de posar a prova els poders del llit narcòtic aquella nit; i el senyor Roker, després d’informar-lo que podia retirar-se a descansar a qualsevol hora que considerés escaient, sense cap més avís ni formalitat, se n’anà, deixant-lo dret amb Sam a la galeria.

Es feia fosc; és a dir, s’havien encès uns quants llums de gas en aquest lloc on mai arribava la claror, per fer els honors al vespre que s’havia instal·lat a fora. Com que feia força calor, alguns dels inquilins de les nombroses cel·les que donaven a la galeria per cada banda havien deixat les portes entreobertes. El senyor Pickwick hi féu un cop d’ull en passar, amb gran curiositat i interès. Aquí, quatre o cinc individus robustos, tot just visibles a través d’un núvol de fum de tabac, estaven ocupats en una sorollosa i tumultuosa conversa al voltant de pots de cervesa mig buits, o jugant amb una baralla de cartes molt greixosa. A la sala contigua, es podia veure algun inquilí solitari examinant detingudament, a la llum d’una feble espelma de sèu, un feix de papers tacats i rebregats, grocs de pols i esmicolant-se de vells, o escrivint, per centèssima vegada, alguna allargassada declaració dels seus greuges, per a lectura d’algun gran home als ulls del qual no arribaria mai, o el cor del qual no commouria mai. En una tercera estança, es podia veure un home, amb la seva dona i tota una munió de fills, fent un jaç migrat a terra, o damunt d’unes quantes cadires, perquè els joves hi passessin la nit. I en una quarta, i una cinquena, i una sisena, i una setena, el soroll, la cervesa, el fum de tabac i les cartes, tot tornava amb més força que abans.

A les galeries mateixes, i més especialment a les escales, hi restava un gran nombre de gent, que hi anaven, alguns perquè les seves habitacions eren buides i solitàries, altres perquè eren plenes i caloroses; la major part perquè estaven neguitosos i incòmodes, i no posseïen el secret de saber exactament què fer amb ells mateixos. Hi havia aquí moltes classes de persones, des del treballador amb la seva jaqueta de fustany, fins a l’hereu escampa arruïnat amb el seu batí de roba de xal, convenientment gastat dels colzes; però tots ells tenien el mateix aire: una mena de fatxenderia abúlica i malgirbada de presidiari, una mena de comport de pòtol milhomes, totalment indescriptible amb paraules, però que qualsevol pot entendre en un moment si ho desitja, posant els peus a la presó de deutors més propera i mirant el primer grup de persones que veu allí, amb el mateix interès amb què ho feia el senyor Pickwick.

—Em sembla, Sam… —digué el senyor Pickwick, repenjat a la barana de ferro del capdamunt de les escales— em sembla, Sam, que l’empresonament per deutes a penes si és cap càstig.

—Creieu que no, senyor? —preguntà senyor Weller.

—Ja veus com beuen, fumen i criden aquests individus —respongué el senyor Pickwick—. És del tot impossible que els pugui importar gaire.

—Ah, aquest és el problema, senyor —respongué Sam—, no els importa; són unes autèntiques vacances per a ells… tot és cervesa negra i jugar a bitlles. Són els altres els que ho passen malament; els individus descoratjats que no poden beure cervesa ni tampoc jugar a bitlles; els que pagarien si poguessin, i que pateixen estant tancats. Ja us diré el què, senyor; als que sempre estan fent al dropo a les tavernes no els perjudica gens, i als que estan treballant sempre que poden, els perjudica massa. «Està mal repartit», com solia dir el pare quan el seu grog no estava barrejat meitat i meitat: «mal repartit, vet aquí el defecte».

—Crec que tens raó, Sam —digué el senyor Pickwick, al cap d’uns moments de reflexió—, tota la raó.

—Potser, de tant en tant, hi ha algunes persones honrades que els agrada —comentà el senyor Weller, en un to meditabund—, però mai he sentit parlar de cap que pugui recordar, excepte l’home menut i carabrut de l’abric marró; i això era per la força del costum.

—I qui era? —preguntà el senyor Pickwick.

—Ves! Això és exactament el que ningú va saber mai —respongué Sam.

—Però què va fer?

—Doncs el que molts altres han fet en el seu moment, senyor —respongué Sam—, va fer una partida contra l’administrador i la va guanyar.

—En altres paraules —digué el senyor Pickwick—, suposo que es va endeutar.

—Exactament, senyor —respongué Sam—, i com a conseqüència, al cap del temps va venir a parar aquí. No era gaire… nou lliures de res, multiplicat per cinc per les costes; però fos com fos va passar aquí disset anys. Si se li van fer arrugues a la cara, les tapava la brutícia, perquè tant la cara bruta com la jaqueta marró eren exactament les mateixes al final d’aquell temps que al principi. Era una persona molt pacífica i inofensiva, i sempre estava buscava algú, o jugava a raquetes i mai guanyava; fins que finalment els escarcellers li van agafar força afecte, i estava a la porteria cada nit, xerrant amb ells, explicant històries, i tota la pesca. Una nit era allí com de costum, amb un vell amic seu, que vigilava el pany, quan de sobte diu: «No he vist el mercat de fora, Bill», diu (el mercat de Fleet era allí, en aquell temps). «No he vist el mercat de fora, Bill», diu, «des de fa disset anys». «Ja ho sé que no», diu l’escarceller, fumant la seva pipa. «M’agradaria veure’l un minut, Bil», diu. «És molt probable», diu l’escarceller, fumant la seva pipa amb moltes ganes, i fent creure que no entenia el que volia l’homenet. «Bill», diu l’homenet, més de sobte que abans, «tinc un caprici al cap. Deixa’m veure els carrers públics una vegada més abans que em mori; i si no tinc un atac d’apoplexia, tornaré d’aquí a cinc minuts justos». «I què em passaria a mi si tinguessis un atac d’apoplexia», digué l’escarceller. «Ves», diu l’homenet. «Qualsevol que em trobés em portaria a casa, perquè porto la meva targeta a la butxaca, Bill», diu. «N. 20, tram de la sala de caf»; i era veritat, i tant que sí, perquè quan volia fer la coneixença d’un nouvingut, solia treure una targeteta flàccida amb aquelles paraules i res més; en consideració d’allò sempre li deien el número vint. L’escarceller el mira de fit a fit i finalment diu d’una manera solemne: «Vine», diu, «confiaré en tu; no ficaràs el teu vell amic en problemes». «No, fill meu; espero tenir alguna cosa millor aquí darrere», diu l’homenet; i mentre ho deia es va picar molt fort l’armilla, i li va sortir una llàgrima de cada ull, un fet ben extrordinari, perquè se suposa que mai li havia tocat l’aigua a la cara. Estrenyé la mà de l’escarceller, i sortí.

—I mai no tornà —digué el senyor Pickwick.

—Per una vegada s’equivoca, senyor —respongué Weller—, perquè de tornar va tornar, dos minuts abans de l’hora, boig de ràbia, dient que per poc no l’havia atropellat un cotxe de lloguer, que no hi estava acostumat; i que el pengessin si no pensava escriure a l’alcalde. Finalment el van tranquil·litzar; i durant cinc anys després d’allò, mai va treure el nas per la porta del carrer.

—Al final d’aquell temps va morir, suposo —digué el senyor Pickwick.

—No, no, senyor —respongué Sam—. Va sentir curiositat d’anar a tastar la cervesa d’una taverna nova de l’altra banda de la carretera, i era un local tan maco, que se li va ficar al cap anar-hi cada nit, i ho va fer durant molt temps, sempre tornant per allà un quart d’hora abans de tancar la porta, sense causar maldecaps. Finalment començà a estar tan alegre, que solia oblidar quina hora era, o se’n desentenia del tot, i anava arribant cada vegada més i més tard, fins que una nit el seu vell amic ja tancava la porta… de fet ja havia girat la clau… quan ell es presentà. «Espera, Bill», diu. «Com, encara no havies arribat, Vint», diu l’escarceller, «em pensava que ja eres dins des de fa estona». «No, no hi era», diu l’homenet, amb un somriure. «Bé, doncs, ja et diré el què, amic meu», diu l’escarceller, obrint a porta molt lent i sorrut, «sóc del parer que últimament has agafat males companyies, i em sap molt greu veure-ho. Mira, no voldria fer res gaire cruel», diu, «però si no pots limitar-te a ambients que siguin de fiar, i tornar a les hores establertes, tan segur com que em veus aquí dret, que no et deixaré entrar més». L’homenet va ser pres d’un tremolor violent i mai tornà a sortir de les parets de la presó!

En concloure Sam, el senyor Pickwick desféu lentament les seves passes i anà cap a baix. Després de fer unes quantes voltes capficat pel Terreny Pintat, que, en ser ara fosc, es trobava gairebé desert, comunicà al senyor Weller que trobava que ja era hora de retirar-se a passar la nit; li pregà que busqués un llit en alguna taverna propera i que tornés a primera hora del matí per preparar el trasllat del vestuari del seu amo des del George i el Voltor. El senyor Samuel Weller es preparà per obeir aquesta petició, amb tan bona disposició com podia assumir, però tot i així amb una exhibició molt considerable de desgana. Arribà fins al punt de fer diverses insinuacions inútils sobre la conveniència d’estirar-se a la grava per passar aquella nit; però en veure que el senyor Pickwick es feia obstinadament el sord a qualsevol insinuació semblant, finalment es retirà.

No es pot dissimular el fet que el senyor Pickwick se sentia molt abatut i incòmode —no pas per manca de companyia, perquè la presó era molt plena, i una ampolla de vi li hauria procurat immediatament la màxima cordialitat d’uns quants esperits selectes, sense cap altra cerimònia formal de presentació; però es trobava sol entre la multitud tosca i vulgar, i sentia la depressió d’esperit i el defalliment de cor, que són la conseqüència natural de pensar que estava tancat i engabiat, sense cap perspectiva d’alliberament. Pel que fa a la idea d’alliberar-se satisfent la voracitat de Dodson & Fogg, ni per un instant li passà pel pensament.

En aquest estat d’ànim entrà una altra vegada a la galeria de la sala de cafè i caminà lentament amunt i avall. El lloc era intolerablement brut, i la fortor de fum de tabac absolutament sufocant. Contínuament les portes petaven a mesura que la gent entrava i sortia; i el soroll de les seves veus i passes ressonaven i tornaven a ressonar constantment pels passadissos. Una dona jove, amb una criatura en braços, que amb prou feines semblava capaç d’arrossegar-se, de debilitat i misèria, caminava amunt i avall pel passadís en conversa amb el seu marit, que no tenia cap altre lloc on veure-la. En passar pel costat del senyor Pickwick, aquest pogué sentir com la dona sanglotava amargament; i en una ocasió prorrompé en tal desfici de pena, que es veié obligada a repenjar-se a la paret, mentre l’home agafava la criatura en braços i intentava apaivagar-la.

El cor del senyor Pickwick estava massa agitat per suportar-ho, i pujà cap al llit.

Però, tot i que l’habitació del guardià era molt incòmoda (sent, en tots els aspectes de decoració i comoditat, uns centenars de graus inferior a la infermeria corrent d’una presó de comtat), tenia de moment el mèrit d’estar totalment deserta, llevat del mateix senyor Pickwick. Així doncs, s’assegué al peu del seu petit llit de ferro, i començà a preguntar-se quant treia cada any el vigilant d’aquella cambra bruta. Havent arribat a la conclusió, per càlcul matemàtic, que la cambra tenia aproximadament el mateix valor anual que el lloguer d’un petit carrer dels suburbis de Londres, es dedicà a imaginar quina temptació podia haver induït una mosca d’aspecte sòrdid que se li passejava pels pantalons, a entrar en una presó tancada, quan tenia l’alternativa de tants llocs ben ventilats —una meditació que el dugué a la irresistible conclusió que l’insecte estava boig. Enllestit aquest punt, començà a adonar-se que tenia son; per la qual cosa tragué la gorra de dormir de la butxaca on havia tingut la precaució d’entaforar-la al matí, i, desvestint-se pausadament, es ficà al llit i s’adormí.

—Bravo! Taló aixecat… mitja volta i arrossegant el peu… deixa anar, Zèfir! Que m’ofegui si l’Òpera no és el teu món. Aguanta! Hurra! —Aquestes expressions, pronunciades en el to més bulliciós, i acompanyades de fortes riallades, desvetllaren el senyor Pickwick d’un d’aquells sons profunds que, tot i durar en realitat una mitja hora, semblen al dorment haver-se allargassat durant tres setmanes o un mes.

Tan aviat la veu cessà, l’habitació fou sacsejada amb tanta violència que les finestres trontollaren en els marcs, i els llits tornaren a tremolar. El senyor Pickwick s’aixecà de cop, i restà uns minuts observant fixament amb un astorament mut l’escena del seu davant.

Al terra de l’habitació, un home amb una jaqueta verda de faldons amples, amb pantalons de pana fins als genolls i mitges de cotó grises, realitzava els passos més populars d’un ball de mariners, amb una caricatura vulgar i burlesca de gràcia i lleugeresa, que, combinada amb el caràcter ben apropiat del seu vestit, resultava inefablement absurda. Un altre home, evidentment molt begut, que probablement havia estat dipositat al llit pels seus companys, estava incorporat entre els llençols, cantussejant tot el que podia recordar d’una corranda, amb el to i l’expressió més vivament sentimentals; mentre que un tercer, assegut en un dels llits, aplaudia tots dos artistes amb l’aire d’un profund entès, animant-los amb mostres de sentiment com les que ja havien despertat el senyor Pickwick del seu son.

Aquest darrer home era un exemplar admirable d’una mena de petita aristocràcia que enlloc es pot veure amb tanta perfecció com en indrets com aquell —ocasionalment se’ls pot trobar, en un estat imperfecte, al voltant de cavallerisses i tavernes; però mai floreixen del tot fora d’aquests caus, que gairebé semblen preparats pels governants amb l’únic objectiu d’educar-los.

Era un subjecte alt, amb una complexió olivenca, cabells llargs i foscos i patilles molt espessses que s’ajuntaven per sota la barbeta. No duia mocador de coll, ja que havia jugat a raquetes tot el dia, i el seu coll de camisa obert mostrava tota la seva exuberància. Damunt del cap duia un d’aquells casquets francesos corrents de divuit penics, amb una borla llampant suspesa, que feia molt joc amb una jaqueta de fustany ordinària. Les cames llargues, afectades de feblesa, honoraven uns pantalons de punt d’Oxford, fets per mostrar la perfecta simetria d’aquelles extremitats. Com que els duia una mica pengim-penjam, però, a més de mal cordats, li queien formant una sèrie de plecs no gaire elegants, damunt d’unes sabates prou malmeses per mostrar uns mitjons blancs molt bruts. Hi havia una certa elegància llibertina, apostolada, i una mena de fanfarroneria en tot aquell home, que valia una mina d’or.

Aquesta figura fou la primera d’adonar-se que el senyor Pickwick els mirava; picà l’ullet al Zèfir, i li suplicà, amb serietat burleta, que no despertés el cavaller.

—Caram! Beneït sigui el cor honest i l’ànima del cavaller! —digué el Zèfir, girant-se i fingint una sorpresa extrema—. El cavaller està despert. Ehem, Shakespeare! Com esteu, senyor? Com estan Mary i Sarah, senyor? I la vella dama de casa, senyor? Tindreu la bondat d’incloure els meus compliments en el primer paquetet que hi envieu, senyor, i dir que els hauria enviat abans, però tenia por que es trenquessin al carro?

—No aclaparis el senyor amb cortesies corrents quan veus que té ganes de beure alguna cosa —digué el cavaller de les patilles, amb aire burlesc—. Per què no preguntes al senyor què vol prendre?

—Ah, vaja, me n’havia oblidat del tot —respongué l’altre—. Què voleu prendre, senyor? Voleu prendre porto, senyor, o xerès? Puc recomanar la cervesa rossa, senyor; o potser us agradaria tastar la negra? Permeteu-me tenir el plaer de penjar la vostra gorra de dormir, senyor.

Dit això, l’home arrabassà aquella peça de roba del cap del senyor Pickwick, i en un tancar i obrir d’ulls la col·locà sobre la del borratxo, que, fermament convençut que estava divertint un nombrós públic, continuava martellejant la corranda en els tons més tristos que es puguin imaginar. Treure la gorra de dormir del front d’un home per mitjans violents, i ajustar-la al cap d’un desconegut, d’aparença bruta, per molt enginyós que sembli, és indubtablement una d’aquelles bromes a les quals se sol aplicar la denominació d’innocentades. Com que precisament fou així com ho va veure, el senyor Pickwick, sense la més mínima indicació del seu propòsit, saltà enèrgicament del llit, clavà al Zèfir un cop tan sec al pit com per privar-lo d’una part considerable del producte que a vegades porta el seu nom, i tot seguit, recuperant la gorra de dormir, es col·locà audaçment en actitud de defensa.

—Au —digué el senyor Pickwick, esbufegant tant per l’agitació com per la gran despesa d’energia—, vinga… tots dos… tots dos! —Amb aquesta generosa invitació l’eminent cavaller transmeté un moviment circular als seus punys closos, per tal d’aterrir els seus antagonistes amb una exhibició de ciència.

Podria haver estat la inesperada valentia del senyor Pickwick, o podria haver estat la complicada manera amb què havia saltat del llit, i caigut com una massa damunt de l’home del ball de mariners, el que colpí els seus adversaris. Colpits en quedaren; perquè, en comptes de fer, allí i en aquell moment, un intent de cometre un assassinat, tal com el senyor Pickwick creia implícitament que farien, s’aturaren, es miraren un moment i finalment rigueren obertament.

—Vaja, sou un gallet, i ara ja em caieu més bé —digué el Zèfir—. Però torneu-vos a ficar al llit, o agafareu reuma. Sense rancúnia, espero —digué l’home, allargant una mà de la mida del feix groc de dits que a vegades penja damunt de la porta d’un guanter.

—Esclar que no —digué el senyor Pickwick, amb gran celeritat; perquè, ara que l’excitació havia acabat, començava a tenir força fred a les cames.

—Permeteu-me l’honor —digué el cavaller de les patilles, oferint la mà dreta, i recalcant molt la paraula «Honor».

—Amb gran plaer, senyor —digué el senyor Pickwick; i després d’una llarga i solemne encaixada, es tornà a ficar al llit.

—Em dic Smangle, senyor —digué l’home de les patilles.

—Ah —digué el senyor Pickwick.

—Jo em dic Mivins —digué l’home de les mitges.

—Estic encantat de sentir-ho, senyor —respongué el senyor Pickwick.

—Ehem —tossí el senyor Smangle.

—Heu parlat, senyor? —digué Pickwick.

—No, no, senyor —respongué Smangle.

Tot això era molt refinat i agradable; i, per fer-ho tot encara més còmode, el senyor Smangle assegurà al senyor Pickwick moltes vegades més que tenia un respecte molt gran pels sentiments d’un cavaller; un respecte que, certament, era en ell un gran mèrit, perquè de cap manera no es podia imaginar que els comprengués.

—Apel·lareu al tribunal, senyor? —preguntà Smangle.

—Al què? —féu el senyor Pickwick.

—Al tribunal… Portugal Street… el tribunal de reparació de… ja ho sabeu.

—No, i ara —respongué el senyor Pickwick—. No, no penso apel·lar-hi.

—Sortiu, potser? —insinuà el senyor Mivins.

—Em temo que no —respongué el senyor Pickwick—. M’he negat a pagar uns danys, i sóc aquí en conseqüència.

—Ah —digué el senyor Smangle—, el paper ha estat la meva ruïna.

—Teniu una papereria, suposo, senyor —digué innocentment el senyor Pickwick.

—Una papereria! No, i ara; maleït siga! No he pas caigut tan baix com això. Res de treballar. Quan dic paper, vull dir factures.

—Ah, utilitzeu la paraula en aquest sentit. Ja ho entenc —digué el senyor Pickwick.

—Casumdena! Un cavaller ha d’esperar cops de mala sort —digué Smangle—. I què? Aquí sóc a la presó de Fleet. Doncs mira. I què? No estic pas pitjor per això, oi?

—Gens ni mica —respongué el senyor Mivins. I tenia tota la raó; perquè, en comptes d’estar pitjor, el senyor Smangle, estava una mica millor, ja que per fer mèrits per estar en aquell lloc, havia aconseguit la possessió gratuïta de certs articles de joieria, que, molt abans, havien fet camí cap a una casa de préstecs.

—Ei; au vinga —digué el senyor Smangle—; prou de fer paret seca. Esbandim la boca amb una gota de xerès cremat; l’últim d’arribar la pagarà, Mivins l’anirà a buscar i jo ajudaré a beure-m’ho Aquesta és una bonica i cavallerosa manera de dividir la feina, si més no. Maleïtsiga!

Poc disposat a exposar-se a una altra baralla, el senyor Pickwick assentí content a la proposta i confià els diners al senyor Mivins, que, com que eren gairebé les onze, no perdé temps a dirigir-se a la sala de cafè per complir l’encàrrec.

—D’això —xiuxiuejà Smangle, en el moment que el seu amic hagué sortit de la sala—; què li heu donat?

—Mig sobirà —digué el senyor Pickwick.

—És un coi de bon jan —digué el senyor Smangle—; un fotut bon jan. No conec que n’hi hagi cap com ell; però… —El senyor Smangle s’aturà en sec, i bellugà el cap amb aire dubtós.

—No deveu pas creure que hi ha alguna probabilitat que es quedi els diners per al seu ús personal? —preguntà el senyor Pickwick.

—No, i ara! Fixeu-vos, jo no dic això; jo dic explícitament que és un coi de bon jan —digué el senyor Smangle—. Però penso que potser, no estaria malament que algú baixés, només per comprovar que no fica el bec a la gerra per accident, o fa alguna maleïda badada i perd els diners mentre baixa per les escales. Ei, senyor, correu cap a baix, a fer un cop d’ull aquell cavaller, voleu?

Aquesta petició anava adreçada a un home menut i nerviós, d’aspecte tímid, l’aparença del qual traïa una gran pobresa, i que havia passat arraulit al llit tot aquest temps, aparentment esbalaït per la novetat de la seva situació.

—Ja sabeu on és la sala de cafè —digué Smangle—; correu cap a baix i digueu a aquell cavaller que hi heu anat a ajudar-lo a pujar la gerra. O… espereu… ja us diré el que fareu… us diré com enxampar-lo —digué Smangle, amb una mirada astuta.

—Com? —digué el senyor Pickwick.

—Enviant-li un missatge que ha de gastar-se el canvi en cigars. Una idea fabulosa. Correu a dir-l’hi; em sentiu? No es perdran pas —continuà Smangle, girant-se cap al senyor Pickwick—. Ja me’ls fumaré jo.

Aquests tripijocs eren tan i tan hàbils i, a més a més, realitzats amb tanta calma i sang freda, que el senyor Pickwick no hauria tingut gens de ganes de desbaratar-los, ni que n’hagués tingut cap possibilitat. Al cap de poc temps el senyor Mivins tornà, amb el xerès, que el senyor Smangle serví en dues petites gerres esquerdades; i comentà amb consideració, referint-se a ell mateix, que un cavaller no ha de ser primmirat en circumstàncies semblants, i que, per la seva part, no era pas massa orgullós per beure directament del gerro. I, per mostrar la seva sinceritat, tot seguit honorà els presents amb una tirada que el deixà mig buit.

Després de fomentar per aquests mitjans una excel·lent entesa, el senyor Smangle procedí a obsequiar els seus oients amb una relació d’aventures romàntiques en què ara i adés s’havia vist embolicat, incloent-hi diverses anècdotes interessants sobre un cavall de pura-sang, i una magnífica jueva, tant l’un com l’altra de bellesa incomparable, i molt cobejats per la noblesa i la petita aristocràcia d’aquests regnes.

Molt abans que acabessin aquests elegants extractes de la biografia d’un cavaller, el senyor Mivins s’havia retirat al llit, i s’havia posat a roncar per a la nit, deixant per al tímid desconegut i el senyor Pickwick el ple benefici de les experiències del senyor Smangle.

Però tampoc aquests dos últims cavallers quedaren tan edificats com podrien pels commovedors passatges narrats. El senyor Pickwick portava una estona en un estat d’endormiscament, quan tingué una borrosa percepció que el borratxo tornava a encetar la corranda, i rebia del senyor Smangle una delicada insinuació, per mitjà de la gerra de l’aigua, que el seu públic no tenia ganes d’escoltar música. Després el senyor Pickwick tornà a quedar adormit, amb una sensació confusa que el senyor Smangle encara narrava una llarga història, el principal punt de la qual semblava ser que, en alguna ocasió particularment manifestada i exposada, havia «fet córrer», alhora, un pagaré i un cavaller.





XLII

Que il·lustra, com l’anterior,

l’antic proverbi segons el qual

l’adversitat fa estranys companys de llit.

També conté l’extraordinari i sorprenent anunci

del senyor Pickwick al senyor Samuel Weller.


Quan el senyor Pickwick obrí els ulls l’endemà al matí, el primer que veieren fou Samuel Weller, assegut en un petit bagul negre, observant atentament, aparentment en un estat de profunda abstracció, la majestuosa figura de l’impetuós senyor Smangle; mentre que el senyor Smangle, per la seva banda, ja parcialment vestit, es trobava assegut al llit, ocupat en el desesperat intent de fer desviar els ulls al senyor Weller. Diem desesperat, perquè Sam, amb un esguard global que comprenia la gorra del senyor Smangle, els peus, el cap, la cara, les cames i les patilles, tot alhora, continuava mirant-lo fixament, amb una gran demostració de viva satisfacció, però sense més consideració pels sentiments personals del senyor Smangle sobre el tema de la que hauria mostrat si hagués estat examinant una estàtua de fusta, o un ninot de Guy Fawkes farcit de palla.

—I doncs; em tornareu a conèixer? —digué el senyor Smangle, corrugant les celles.

—Ja us ho ben juro, senyor —respongué alegrement Sam.

—No sigueu impertinent amb un cavaller, senyor —digué el senyor Smangle.

—De cap de les maneres —respongué Sam—. Si m’aviseu quan es desperti, el tractaré amb tota mena de miraments! —Aquest comentari, que tenia una vaga tendència a insinuar que el senyor Smangle no era cap cavaller, li encengué la ira.

—Mivins! —digué el senyor Smangle, amb un aire apassionat.

—En què us puc servir? —respongué aquell cavaller des del seu catre.

—Qui carai és aquest paio?

—Redéu —digué el senyor Mivins, mirant mandrosament des de sota la roba de llit—, això és el que us voldria demanar. No té cap feina aquí?

—No —respongué el senyor Smangle.

—Llavors envieu-lo a baix d’una trompada i digueu-li que no se li acudeixi aixecar-se fins que hi vagi jo a clavar-li una puntada —replicà el senyor Mivins; amb aquest ràpid consell, aquest excel·lent cavaller tornà a enfonsar-se en el son.

Com que la conversa mostrava aquests símptomes inequívocs d’endinsar-se en qüestions personals, el senyor Pickwick considerà que era el moment escaient d’intervenir.

—Sam —digué el senyor Pickwick.

—Senyor —replicà aquell cavaller.

—Ha passat res de nou des d’ahir a la nit?

—Res de particular, senyor —respongué Sam, fent un cop d’ull a les patilles del senyor Smangle—; el predomini d’una atmosfera tancada i reclosa ha estat bastant favorable per al creixement de males herbes, d’una naturalesa alarmant i sanguinària; però a part d’aquesta excepció, les coses estan prou tranquil·les.

—Em llevaré —digué el senyor Pickwick—; dóna’m algunes coses netes. —Per molt hostils que fossin les intencions del senyor Smangle, els seus pensaments ràpidament es decantaren en veure desfer el bagul; el contingut del qual semblà causar-li tot seguit una opinió d’allò més favorable, no tan sols del senyor Pickwick, sinó també de Sam, a qui veia, segons aprofità aviat per declarar en un to de veu prou alt perquè el sentís aquell excèntric personatge, com un pura-sang original, i que, consegüentment, li queia de meravella. Pel que fa al senyor Pickwick, l’afecte que sentia per ell no tenia límits.

—Hi ha res que pugui fer per vós, benvolgut senyor? —digué Smangle.

—Res que jo sàpiga, us estic agraït —respongué el senyor Pickwick.

—No voleu enviar roba interior a la bugaderia? Conec una encantadora bugadera a fora, que ve a buscar les meves coses dos cops per setmana; i, caram!… quina sort tan extraordinària!… avui és el dia que ve. Voleu que posi alguna d’aquelles cosetes amb les meves? No parleu de les molèsties. Maleïtsiga! Si un cavaller que està sota sospita no ha de fer un gest per ajudar un altre cavaller en la mateixa condició, quina és la naturalesa humana?

Així parlava el senyor Smangle, esquitllant-se tan a prop com podia del bagul, i irradiant mirades de la més fervent i desinteressada amistat.

—No hi ha res que vulgueu fer raspallar a l’home, estimat amic? —continuà Smangle.

—Res de res, company —respongué Sam, responent per boca pròpia—. Potser si un de nosaltres fes la raspallada, sense molestar l’encarregat, seria més agradable per a tothom, com va dir el mestre d’escola quan el jove cavaller presentà objeccions a deixar-se fuetejar pel majordom.

—I no hi ha res que pugui enviar en la meva petita caixa per a la bugadera? —preguntà Smangle, girant-se de Sam cap al senyor Pickwick, amb un aire de certa confusió.

—Res de res, senyor —replicà Sam—; em fa por que la petita caixa ja deu estar plena a vessar de la vostra pròpia roba.

Aquestes paraules anaren acompanyades d’una mirada tan expressiva cap a aquella porció particular de la roba del senyor Smangle per la qual se sol jutjar la traça de bugaderes, que aquest es veié obligat a girar en rodó, i, si més no de moment, renunciar a qualsevol intenció relacionada amb la bossa i el vestuari del senyor Pickwick. Per tant es retirà indignat cap al camp de raquetes, on féu un lleuger i saludable esmorzar amb un parell dels cigars que havien adquirit la nit anterior.

El senyor Mivins, que no era fumador, i el compte del qual a l’adrogueria també havia arribat al fons de la pissarra, i continuat a l’altra banda, es quedà al llit, i, en les seves pròpies paraules, «ho recuperà dormint».

Després d’esmorzar en un petit recambró annex a la sala de cafè, que duia el pompós títol de Despatx Privat, l’ocupant provisional del qual, en consideració a un petit càrrec addicional, disposava de l’inefable avantatge de sentir tota la conversa d’aquesta sala de cafè; i, després d’enviar el senyor Weller a fer uns encàrrecs necessaris, el senyor Pickwick es dirigí cap a la porteria per consultar al senyor Roker el seu futur allotjament.

—Allotjament, oi? —digué aquell cavaller, consultant un gran llibre—. En tenim de sobres, senyor Pickwick. La vostra colla serà la de la vint-i-set, a la tercera.

—Oh —digué el senyor Pickwick—. La meva què, heu dit?

—La vostra colla —respongué el senyor Roker—; fins aquí hi arribeu?

—No del tot —respongué el senyor Pickwick, amb un somriure.

—Ostres! —digué el senyor Roker—. Si és tan clar com l’aigua. Tindreu una colla d’amics a la vint-i-set, a la tercera, i els d’aquella sala seran la vostra colla.

—Hi ha molta gent? —preguntà el senyor Pickwick, amb aire dubtós.

—Tres —respongué el senyor Roker.

El senyor Pickwick tossí.

—Un d’ells és capellà —digué el senyor Roker, emplenant un paperet mentre parlava—; un altre és un carnisser.

—Eh? —exclamà el senyor Pickwick.

—Un carnisser —repetí el senyor Roker, donant un copet a l’escriptori amb la punta de la ploma per guarir-la d’una mala disposició a guixar—. Quin cràpula estava fet! Recordes Tom Martin, Neddy? —digué Roker, dirigint-se a un altre home de la porteria, que s’estava arrencant el fang de les sabates amb un ganivet de butxaca de vint-i-cinc fulles.

—Ja t’ho dic jo —respongué l’interlocutor, amb un fort èmfasi en el pronom personal.

—Com si encara ho veiés! —digué el senyor Roker, bellugant el cap lentament de banda a banda, i esguardant distretament per les finestres reixades de davant seu, com si recordés amb tendresa alguna pacífica escena de la seva primera joventut—. Sembla que fos ahir quan va clavar una allisada al carregador de carbó de Fox-under-the-Hill, allí al costat del moll. Encara ara el puc veure, pujant per l’Strand entre els dos vigilants, una mica asserenat per les masegades, amb un tros de paper vinagre i marró a la parpella dreta, i aquell preciós buldog que després va mossegar el noiet, seguint-lo al darrere. Quines coses fa el temps, oi, Neddy?

El cavaller a qui anaven adreçats aquests comentaris, que semblava de tarannà taciturn i capficat, simplement repetí la pregunta; el senyor Roker, espolsant-se la vena poètica i malencònica de pensament cap on s’havia esmunyit, baixà als afers corrents de la vida i tornà a agafar la ploma.

—Sabeu què és el tercer cavaller? —preguntà el senyor Pickwick, no gaire complagut amb aquesta descripció dels seus futurs associats.

—Què és aquell tal Simpson, Neddy? —digué el senyor Roker, girant-se cap al seu company.

—Quin Simpson? —preguntà Neddy.

—Coi, el de la vint-i-set, a la tercera, que serà de la colla d’aquest senyor.

—Ah, aquell! —respongué Neddy—. No és res, exactament. Venia cavalls al mercat negre: ara fa d’estafador.

—Ah, ja m’ho semblava —replicà el senyor Roker, tancant el llibre, i col·locant el paperet a mans del senyor Pickwick—. Aquesta és la colla, senyor.

Molt perplex per la breu descripció d’aquesta persona, el senyor Pickwick tornà cap a la presó, donant voltes al cap sobre el millor que podia fer. Convençut, però, que abans de fer cap altre pas seria aconsellable veure, i mantenir una conversa personal amb els tres cavallers amb qui se li proposava allotjar-se, s’afanyà a fer el camí fins al tercer tram d’escales.

Després de buscar a les fosques durant algun temps per la galeria, intentant desxifrar a la llum tènue els números de les diferents portes, finalment preguntà a un mosso de taverna, dedicat a la seva ocupació matinal d’arreplegar utensilis de peltre.

—Quina és la vint-i-set, amic meu? —digué el senyor Pickwick.

—Cinc portes més enllà —respongué el mosso de taverna—. Hi ha el retrat d’un home a qui estan penjant, i que continua fumant, dibuixat amb guix a fora de la porta.

Guiat per aquesta indicació, el senyor Pickwick avançà lentament per la galeria fins que trobà el «retrat d’un cavaller» descrit, sobre el rostre del qual trucà, amb el nus de l’índex —al principi suaument, i després d’una manera audible. Després de repetir aquest procés diverses vegades sense resultat, s’aventurà a obrir la porta i fer un cop d’ull.

Només hi havia un home a l’estança, i s’abocava a la finestra tan com podia sense perdre l’equilibri, intentant, amb gran perseverança, escopir sobre la corona del barret d’un amic personal del pati de sota. Com que ni parlant, ni tossint, ni esternudant, ni trucant, ni per cap altra manera corrent d’atreure l’atenció, aconseguí que aquesta persona s’adonés de la presència d’un visitant, el senyor Pickwick, després d’una certa dilació, avançà cap a la finestra i l’estirà suaument pel faldó de la jaqueta. L’individu girà el cap i les espatlles amb gran rapidesa, i examinant el senyor Pickwick de cap a peus, preguntà en un to geniüt què —alguna cosa que començava amb una c— volia.

—Crec… —digué el senyor Pickwick, consultant el seu bitllet— crec que aquesta és la vint-i-set, de la tercera.

—I què? —respongué el cavaller.

—He vingut aquí perquè he rebut aquest tros de paper —replicà el senyor Pickwick.

—Dóna-me’l —digué el cavaller.

El senyor Pickwick obeí.

—Crec que Roker et podria haver instal·lat en algun altre lloc —digué el senyor Simpson (perquè es tractava de l’estafador), després d’una pausa molt malcarada.

El senyor Pickwick també ho pensà; però, en aquelles circumstàncies, considerà una qüestió de prudència restar silenciós. El senyor Simpson medità uns moments després d’això, i llavors, traient el cap per la finestra, féu un xiulet estrident i pronuncià alguna paraula en veu alta diverses vegades. De quina paraula es tractava, el senyor Pickwick no ho pogué distingir; però més aviat deduí que devia tractar-se d’algun sobrenom que distingia el senyor Martin, a partir del fet que un gran nombre d’homes del pati de sota començaren immediatament a cridar «Carnisser», imitant el to amb què aquella útil classe de la societat solen fer saber la seva presència, de dia, a les reixes de les cases del barri.

Esdeveniments posteriors confirmaren l’exactitud de la impressió del senyor Pickwick; perquè, al cap de pocs segons, un cavaller, prematurament ample per als seus anys, vestit amb una granota de treball de cotó blau i botes altes amb punteres circulars, entrà a la sala gairebé sense alè, seguit de prop per un altre cavaller amb roba negra molt deslluïda i una gorra de pell de foca. Aquest últim, amb la jaqueta cordada fins a la barbeta amb una agulla i un botó alternats, tenia una cara vermella molt tosca, i semblava un capellà borratxo; i, de fet, ho era.

Quan aquests dos cavallers hagueren examinat per torns el bitllet del senyor Pickwick, un expressà la seva opinió que «estaven de peg», i l’altre la seva convicció que «allò era una baconada». Després de fer saber els seus sentiments en aquests termes tan intel·ligibles, miraren el senyor Pickwick i es miraren entre ells amb un silenci incòmode.

—És ben irritant, estant tan estrets als llits… —digué el capellà, mirant tres matalassos bruts, cadascun enrotllat amb una manta; ocupaven un racó de l’habitació durant el dia, i formaven una mena de bloc, sobre el qual estaven situats una vella pica esquerdada, una palangana i una sabonera, de terrissa groga vulgar, amb una flor blava— ben irritant.

El senyor Martin expressà la mateixa opinió en termes bastant més durs; el senyor Simpson, després d’amollar una varietat de gruixuts adjectius sobre la societat sense cap substantiu per acompanyar-los, s’arromangà i començà a rentar les verdures per dinar.

Mentre això tenia lloc, el senyor Pickwick havia fet un cop d’ull a la sala, que estava obscenament bruta i feia una pudor intolerable de resclosit. No hi havia cap vestigi ni de catifa, ni de cortina, ni de persiana. No hi havia ni tan sols cap armari. Indubtablement hi havia poques coses per endreçar, per no dir cap; però, per molt poques que fossin en nombre, o petites pel que fa a embalum individual, les restes de rosegons de pa i trossos de formatge, les tovalloles humides, residus de carn, articles de roba, terrissa malmesa, manxes sense bec i forquilles de torrar pa sense puntes, presenten un aspecte una mica engavanyador quan es troben escampats pel terra d’una petita cambra que fa de sala d’estar i dormitori habitual de tres homes ociosos.

—Suposo que això es pot arreglar d’alguna manera —digué el carnisser, després d’un silenci molt llarg—. Què voleu per marxar?

—Disculpeu-me —respongué el senyor Pickwick—. Què heu dit? Em costa d’entendre-us.

—Quant voleu que us paguem per marxar? —digué el carnisser—. El tracte corrent és dos amb sis. Acceptareu tres xílings?

—I una moneda de sis penics —insinuà el clergue.

—Vinga, no em fa res; només són dos penics més per barba —digué el senyor Martin—. Què hi dieu, ara? Us pagarem tres xílings i sis penics per setmana. Vinga!

—I un galó de cervesa —corroborà el senyor Simpson—. Fet!

—Que ens beurem a l’acte —digué el capellà—. Fet!

—En realitat ignoro totalment les normes d’aquest lloc —respongué el senyor Pickwick—, i per això encara no us entenc. Puc estar-me a qualsevol altre lloc? Em pensava que no.

En sentir aquesta pregunta el senyor Martin mirà, amb un rostre d’exagerada sorpresa, els seus dos amics, i llavors cadascun d’ells assenyalà amb el dit gros de la mà dreta per damunt de l’espatlla esquerra. Aquesta acció, imperfectament descrita amb paraules per la dèbil expressió «passar per damunt de l’esquerr», quan és realitzada per un nombre qualsevol de dames o cavallers acostumats a actuar a l’uníson, té un efecte molt graciós i elegant; la seva expressió és de lleu i jovial sarcasme.

—Que si es pot! —repetí el senyor Martin, amb un somriure de compassió.

—Renoi, si sabés tan poc de la vida com això, em menjaria el barret i m’empassaria la sivella sencera —digué el clergue.

—Jo també —afegí solemnement el més arriscat.

Després d’aquest prefaci introductori, els tres amics informaren el senyor Pickwick, d’una tirada, que els diners eren, a la presó de Fleet, exactament allò que eren fora; que immediatament li procurarien gairebé tot el que desitgés; i que, suposant que en disposés, i no tingués cap objecció a gastar-se’ls, tan sols manifestant el seu desig de tenir una habitació per a ell sol, podria prendre possessió d’una, a més a més moblada i adaptada, al cap de mitja hora.

Dit això, les parts se separaren, amb gran satisfacció de totes dues; el senyor Pickwick reféu una vegada més les seves passes cap a la porteria, i els tres companys es traslladaren a la sala de cafè, per gastar-hi els cinc xílings que el clergue li havia manllevat, amb admirable prudència i previsió, per a aquest propòsit.

—Ho sabia! —digué el senyor Roker, amb una rialleta, quan el senyor Pickwick donà a conèixer l’objectiu amb què havia tornat—. No t’ho he dit, Neddy?

El filosòfic propietari de la navalla universal grunyí una afirmació.

—Sabia que voldríeu una habitació per estar sol, i tant! —digué el senyor Roker—. A veure. Voldreu alguns mobles. Me’ls llogareu a mi, suposo. Això és el que se sol fer.

—Amb molt de gust —respongué el senyor Pickwick.

—Hi ha una habitació magnífica al tram de la sala de cafè, que pertany a un presoner de la Cancelleria —digué el senyor Roker—. L’hi deixo per una lliura a la setmana. Suposo que no li va malament.

—En absolut —digué el senyor Pickwick.

—Acompanyeu-m’hi —digué Roker, recollint el barret amb gran celeritat—; això està fet en cinc minuts. Senyor! Per què no heu dit de bon principi que estàveu disposat a ser generós?

L’assumpte aviat quedà arreglat, tal com havia predit l’escarceller. El presoner de la Cancelleria havia passat allí prou temps per perdre els amics, la fortuna, la llar i la felicitat, i haver adquirit el dret de tenir una habitació pròpia. Però com que es trobava en el contratemps de necessitar sovint un mos de pa, escoltà àvidament la proposta del senyor Pickwick de llogar la cambra, i de bon grat pactà i acordà cedir-li’n la sola i absoluta possessió, en consideració del pagament setmanal de vint xílings; i amb aquests fons es comprometé a més a pagar la sortida de qualsevol persona o persones que hi poguessin ser destinades.

Mentre tancaven el tracte, el senyor Pickwick l’inspeccionà amb un dolorós interès. Era un home alt, esprimatxat, cadavèric, amb un sobretot vell i sabatilles, galtes enfonsades i ulls inquiets, ansiosos. Tenia els llavis exsangües, i els ossos prominents i prims. Que Déu el socorrés! Les dents de ferro del confinament i la privació l’havien anat desgastant lentament durant vint anys.

—I on viureu mentrestant? —digué el senyor Pickwick, mentre dipositava l’import del lloguer de la primera setmana, per avançat, sobre la taula insegura.

L’home recollí els diners amb una mà tremolosa i respongué que encara no ho sabia; havia d’anar a veure on podia traslladar el seu llit.

—Em fa por, senyor… —digué el senyor Pickwick, posant-li la mà amablement i compassivament al braç— em fa por que haureu de viure en algun lloc sorollós i atapeït. Sisplau, considereu aquesta habitació vostra quan vulgueu tranquil·litat, o quan algun dels vostres amics us vinguin a veure.

—Amics! —l’interrompé l’home, amb una veu que li tremolava a la gola—. Si estigués mort al fons de la mina més profunda del món; clavat i soldat al meu taüt; podrint-me en la rasa fosca i bruta que arrossega el seu llot sota els fonaments d’aquesta presó, no podria estar més oblidat ni desatès del que estic aquí. Sóc un home mort; mort per a la societat, sense la pietat que atorguen a aquells les ànimes dels que han passat a judici. Amics a veure’m! Déu meu! M’he enfonsat, des del millor moment de la vida fins a la vellesa, en aquest lloc, i no hi ha ningú per aixecar la mà damunt del meu llit quan hi mori i dir: «És una benedicció que se n’hagi anat».

L’agitació, que havia projectat una llum insòlita sobre el rostre de l’home mentre parlava, s’apagà en concloure; i agafant-se les mans pansides d’una manera apressada i desordenada, sortí de l’estança arrossegant els peus.

—Va molt encarcarat —digué el senyor Roker, amb un somriure—. Ah! Són com els elefants. De tant en tant la veuen venir, i els posa neguitosos.

Després de fer aquest comentari profundament compassiu, el senyor Roker encetà els seus preparatius amb tanta prestesa, que al cap de poc temps la cambra estava proveïda d’una catifa, sis cadires, una taula, un sofà llit, una tetera i diversos petits articles, llogats al molt raonable preu de vint-i-set xílings i sis penics per setmana.

—Doncs bé, hi ha res més que puguem fer per vós? —preguntà el senyor Roker, mirant al seu voltant amb gran satisfacció, i fent dringar alegrement els diners de la primera setmana en el seu puny tancat.

—Sí, esclar —digué el senyor Pickwick, que havia estat meditant profundament durant algun temps—. Hi ha persones aquí que portin encàrrecs, i coses semblants?

—A fora, voleu dir? —preguntà el senyor Roker.

—Sí. Vull dir que puguin sortir a fora. No pas presoners.

—Sí que n’hi ha —digué Roker—. Hi ha un pobre diable, que té un amic entre els presos sense recursos, i s’alegra de poder fer qualsevol cosa d’aquesta mena. Ha fet feines esporàdiques, i coses així, durant els últims dos mesos. Voleu que el faci venir?

—Sisplau —contestà el senyor Pickwick—. Espereu; no. Els presos sense recursos, heu dit? M’agradaria veure-ho. Aniré a trobar-lo jo mateix.

La banda pobra d’una presó per a deutors és, tal com el nom indica, aquella on estan confinats els deutors de la classe més miserable i abjecta. Un presoner destinat a la banda pobra no paga ni lloguer ni estada. La seva quota, en entrar i sortir de la presó, és de quantitat reduïda, i té dret a petites quantitats de menjar: per sufragar-ho unes quantes persones caritatives han deixat, de tant en tant, herències insignificants en els seus testaments. La majoria dels nostres lectors recordaran que, fins fa pocs anys, hi havia una mena de gàbia de ferro a la paret de la presó de Fleet, a l’interior de la qual es veia algun home d’aspecte famolenc, que, de tant en tant, sacsejava una caixa de diners, i exclamava amb veu trista: «Sisplau, recordeu els deutors pobres; sisplau, recordeu els deutors pobres». Els ingressos d’aquesta caixa, quan n’hi havia, es dividien entre els presoners pobres; i els homes de la banda pobra es rellevaven per fer aquesta degradant funció.

Tot i que aquest costum ha estat abolit, i la gàbia ara està tapada, la condició miserable i indigent d’aquests infeliços continua sent la mateixa. Ja no els permetem apel·lar a la caritat i la compassió dels vianants a les portes de la presó; però encara no hem fet desaparèixer dels fulls del nostre llibre d’estatuts, per a reverència i admiració dels segles futurs, la justa i saludable llei que declara que el delinqüent empedreït serà alimentat i vestit, i que al deutor sense recursos se’l deixarà morir de fam i nuesa. Això no és cap ficció. Ni una setmana passa sobre el nostre cap, sense que, a cadascuna de les nostres presons per a deutors, alguns d’aquests homes expirin inevitablement entre les lentes agonies de la necessitat, si no són auxiliats pels seus companys de captiveri.

Donant voltes al cap a aquestes coses, mentre pujava l’escala estreta al peu de la qual l’havia deixat Roker, el senyor Pickwick s’anava capficant fins arribar al caire de l’ebullició; i tan agitat estava amb les seves reflexions sobre aquest tema, que ja havia irromput a la sala on l’havien adreçat abans que tingués cap record precís del lloc on es trobava, o de l’objectiu de la seva visita.

L’aspecte general de la sala l’hi recordà immediatament; però tot just havia posat els ulls en la figura d’un home que meditava damunt del foc polsegós, quan, deixant caure el barret a terra, quedà totalment palplantat i immòbil d’astorament.

Sí; amb roba esparracada, i sense jaqueta; amb la seva camisa habitual d’indiana, esgrogueïda i esfilagarsada; els cabells penjant-li damunt de la cara; els trets transformats pel sofriment i oprimits per la gana, seia… el senyor Alfred Jingle; tenia el cap sobre les mans, els ulls fixos en el foc, i tota la seva aparença denotava misèria i abatiment!

Prop d’ell, repenjat lànguidament a la paret, hi havia un camperol corpulent, donant-se copets amb un fuet de cacera gastat a la bota alta que lluïa al peu dret, mentre que l’esquerre el tenia entaforat en una sabatilla vella. Els cavalls, els gossos i la beguda l’havien dut allí, entre tot plegat. Tenia un esperó rovellat a la bota solitària, que ocasionalment bellugava en l’aire buit, alhora que donava a la bota un cop sec i murmurava alguns dels sons amb què un genet anima el seu cavall. En aquell moment cavalcava, en la imaginació, alguna desesperada carrera d’obstacles. Pobre infeliç! Mai havia fet cap cursa, sobre l’animal més veloç de la seva cara remunta, que fos la meitat de veloç que aquella amb què havia recorregut el trajecte que acabava a la presó de Fleet.

A la banda contrària de la sala un vell seia en una petita caixa de fusta, amb els ulls clavats a terra, i la cara sumida en una expressió de la més profunda i irremeiable desesperació. Una noia —la seva petita néta— rondava pel seu voltant, intentant, amb mil estratagemes infantils, cridar la seva atenció; però el vell ni la veia ni la sentia. La veu que havia estat música per a ell, i els ulls que havien estat llum, queien fredament sobre els seus sentits. Els seus membres tremolaven per la malaltia, i la paràlisi li havia fermat la ment.

Hi havia dos o tres homes més a la sala, reunits en un petit grup, parlant silenciosament entre ells. Hi havia una dona magra i ullerosa, a més —l’esposa d’un presoner— que regava, amb gran sol·licitud, la malaurada soca d’una planta seca i pansida, que, era evident, mai més podria tornar a treure un brot verd —un símbol massa exacte, potser, de la funció que havia vingut a complir.

Aquests eren els objectes que es presentaren a la vista del senyor Pickwick, mentre mirava esbalaït al seu voltant. El soroll d’algú entrant precipitadament a la sala el desvetllà. En girar els ulls cap a la porta, aquests ensopegaren amb el nouvingut; i en ell, a través dels parracs i la brutícia, reconegué els trets familiars del senyor Job Trotter.

—El senyor Pickwick! —exclamà Job en veu alta.

—Eh? —féu Jingle, aixecant-se de cop del seient—. Senyor…! És veritat… un lloc estrany… coses estranyes… ja m’està bé… molt. —El senyor Jingle entaforà les mans en el lloc on hi havia hagut les butxaques dels pantalons, i, enfonsant la barbeta en el pit, es deixà anar en la cadira.

El senyor Pickwick estava afectat; els dos homes es veien molt malaurats. La mirada àvida, involuntària, que Jingle havia llançat cap a un trosset de llom de xai cru, que Job havia portat, deia més del seu estat de degradació del que podrien haver fet dues hores d’explicació. El senyor Pickwick mirà blanament Jingle i digué:

—M’agradaria parlar amb vós en privat. Voleu sortir un instant?

—I tant —digué Jingle, aixecant-se ràpidament—. No es pot anar gaire lluny… cap perill de caminar massa aquí… un parc amb barrots… terrenys preciosos… romàntics, però no gaire extensos… obert a la inspecció pública… la família sempre a la ciutat… la majordoma desesperadament prudent… molt.

—Heu oblidat la vostra jaqueta —digué el senyor Pickwick, mentre sortien cap a les escales i tancaven la porta darrere seu.

—Eh? —digué Jingle—. Empenyorada… una estimada parenta… l’oncle Tom… no vaig poder evitar-ho… s’ha de menjar, sabeu? Necessitats de la natura… i tot això.

—Què voleu dir?

—Vaig quedar sense, benvolgut senyor… última jaqueta… no vaig poder evitar-ho. Vaig viure d’un parell de botes… quinze dies sencers. Paraigua de seda… mànec d’ivori… setmana… fet… honor… pregunteu-ho a Job… ell ho sap.

—Vau viure tres setmanes d’unes botes i un paraigua de seda amb mànec d’ivori! —exclamà el senyor Pickwick, que només havia sentit parlar de casos semblants en naufragis o n’havia llegit a la miscel·lània de Constable.

—De debò —digué Jingle, assentint amb el cap—. A cal prestamista… els duplicats són aquí… petites sumes… pràcticament res… tots són uns pocavergonyes.

—Ah —digué el senyor Pickwick, molt alleujat per aquesta explicació—; ja us entenc. Heu empenyorat el vestuari.

—Tot… també el de Job… s’han acabat les camises… tant se val… ens estalviem de rentar-les. Aviat res… jeure al llit… passar fam… morir… investigació… petit taüt… presoner pobre… necessitats corrents… silenci… senyors del jurat… proveïdor de l’alcaide… res d’enrenou… mort natural… ordre del jutge de primera instància… funeral a l’asil… ja li està bé… tot s’ha acabat… avall el teló.

Jingle pronuncià aquest singular resum de les seves expectatives a la vida amb la seva loquacitat habitual, i amb diverses contraccions del rostre per fingir somriures. El senyor Pickwick s’adonà fàcilment que la seva temeritat era fingida, i mirant-lo directament a la cara, però no pas amb crueltat, veié que tenia els ulls molls de llàgrimes.

—Bon home —digué Jingle, estrenyent-li la mà, i desviant el cap—. Gos desagraït… és infantil plorar… no ho puc evitar… febre dolenta… dèbil… malalt… famolenc. M’ho mereixia tot… però vaig patir molt… molt. —Totalment incapaç de mantenir les aparences més temps, i potser empitjorat per l’esforç que havia fet, l’abatut rodamón s’assegué a les escales i, tapant-se la cara amb les mans, sanglotà com una criatura.

—Au, au —digué el senyor Pickwick, amb considerable emoció—, veurem què s’hi pot fer, quan ho sàpiga tot. Vine aquí, Job; on és aquell individu?

—Aquí, senyor —respongué Job, presentant-se a les escales. Per cert que ja l’hem descrit amb ulls molt enfonsats, en el millor dels temps. En el seu estat actual de fretura i destret, semblava com si aquells trets s’haguessin fet fonedissos del tot.

—Aquí, senyor —exclamà Job.

—Veniu, senyor —digué el senyor Pickwick, intentant semblar sever, amb quatre grans llàgrimes rodolant-li per l’armilla—. Preneu això, senyor.

Prendre què? En l’accepció corrent d’aquest llenguatge, hauria d’haver estat un cop. Tal com va el món, hauria d’haver estat una sonora i enèrgica plantofada; perquè el senyor Pickwick havia estat enganyat, entabanat i agreujat pel pària indigent que ara tenia totalment al seu poder. Cal que expliquem la veritat? Fou alguna cosa treta de la butxaca de l’armilla del senyor Pickwick, que dringava en donar-la a la mà de Job, un fet que, per alguna raó o altra transmeté un espurneig als ulls, i un eixamplament al cor, del nostre excel·lent amic, mentre s’allunyava d’allà apressadament.

Sam havia tornat quan el senyor Pickwick arribà a la seva habitació, i estava examinant els preparatius que s’havien fet per al seu confort, amb una mena de displicent satisfacció que resultava molt agradable d’observar. Com que no estava gens d’acord que el seu amo estigués allà en cap circumstància, el senyor Weller semblava considerar un alt deure moral no semblar massa satisfet amb res del que es feia, deia, suggeria o proposava.

—Doncs bé, Sam —digué el senyor Pickwick.

—Sí, senyor —respongué el senyor Weller.

—Força còmode ara, oi, Sam?

—Bastant bé, senyor —respongué Sam, mirant al seu voltant amb aire desdenyós.

—Has vist el senyor Tupman i els nostres altres amics?

—Sí, els he vist, senyor, i vindran demà, i he quedat molt sorprès de sentir que no vindrien avui —respongué Sam.

—Has portat les coses que necessitava?

El senyor Weller en resposta assenyalà diversos paquets que havia endreçat, tan polidament com podia, en un racó de l’habitació.

—Molt bé, Sam —digué el senyor Pickwick, després d’una petita vacil·lació—; escolta el que et diré, Sam.

—I tant, senyor —contestà el senyor Weller—; dispareu, senyor.

—He tingut la sensació des de bon principi, Sam —digué el senyor Pickwick, amb molta solemnitat—, que aquest no és lloc on portar un jove.

—Ni un vell tampoc, senyor —comentà el senyor Weller.

—Tens tota la raó, Sam —digué el senyor Pickwick—; però els vells poden venir a parar aquí per la seva pròpia imprudència i temeritat, i els joves poden venir-hi per l’egoisme d’aquells a qui serveixen. És millor per a aquells joves, des de tots els punts de vista, no quedar-se aquí. M’entens, Sam?

—I ca, senyor, no us entenc —respongué el senyor Weller, tossut.

—Intenta-ho, Sam —digué el senyor Pickwick.

—Bé, senyor —respongué Sam, després d’una breu pausa—, crec que ja veig per on aneu; i si veig per on aneu, sóc del parer que en feu un gra massa, com va dir el cotxer del correu a la nevada quan el va enxampar.

—Ja veig que m’entens, Sam —digué el senyor Pickwick—. Independentment del meu desig que estiguis ociós en un lloc com aquest, durant anys a venir, trobo que per a un deutor de la presó de Fleet ser atès pel seu criat és una absurditat monstruosa. Sam —afegí el senyor Pickwick—, m’has de deixar durant un temps.

—Ah, durant un temps, eh, senyor? —replicà el senyor Weller, força sarcàstic.

—Sí, durant el temps que jo estigui aquí —digué el senyor Pickwick—. Et continuaré pagant el salari. Qualsevol dels meus tres amics estarà content d’agafar-te, ni que sigui per respecte cap a mi. I si mai surto d’aquest lloc, Sam… —afegí el senyor Pickwick, amb alegria fingida— si ho faig, et dono la meva paraula que tornaràs amb mi a l’acte.

—Doncs bé, ja us diré el què, senyor —digué el senyor Weller, amb una veu greu i solemne—. Això no té ni cap ni peus, i no en vull sentir parlar més.

—Ho dic seriosament, i hi estic decidit, Sam —digué el senyor Pickwick.

—Sí, oi, senyor? —preguntà el senyor Weller amb fermesa—. Molt bé, senyor; doncs jo també.

Dient això, el senyor Weller es calà el barret al cap amb gran precisió i sortí precipitadament de la sala.

—Sam! —exclamà el senyor Pickwick, cridant-lo—. Sam! Vine aquí!

Però la llarga galeria havia deixat de ressonar amb el so de passes. Sam Weller se n’havia anat.





XLIII

Que exposa com el senyor Samuel Weller

es ficà en dificultats.


En una sala de grans dimensions, mal il·luminada i pitjor ventilada, situada a Portugal Street, Lincoln’s Inn Fields, seuen gairebé durant tot l’any, un, dos, tres o quatre cavallers amb perruques, depèn del cas, amb petits escriptoris davant seu, construïts seguint la moda dels utilitzats pels jutges del país, sense refinaments francesos. Hi ha una llotja d’advocats a mà dreta; un tancat per a deutors insolvents a l’esquerra; i un pla inclinat de cares especialment brutes al davant. Aquests cavallers són els Comissaris del Tribunal d’Insolvents, i el lloc on seuen és el Tribunal d’Insolvents mateix.

És, i ha estat des de temps immemorial, el destí singular d’aquest tribunal ser considerat, per alguna raó o altra, amb l’acord general de totes les persones sense recursos de Londres, espellifades o distingides, el seu punt de reunió habitual, i lloc de refugi diari. Sempre és ple. Els vapors de cervesa i licor s’enfilen eternament cap al sostre, i, condensats per la calor, regalimen per les parets com pluja; hi ha més vestits vells en un sol moment, dels que s’ofereixen a la venda en tot Houndsditch en tot un any; més pells sense rentar i més barbes grises del que totes les bombes d’aigua i barberies entre Tyburn i Whitechapel podrien deixar presentables entre la sortida de sol i la posta.

No s’ha d’imaginar que cap d’aquestes persones tingui la més mínima ombra de feina, ni la més remota relació, amb el lloc on tan infatigablement acudeixen. Si la tinguessin, no seria cap sorpresa, i la singularitat del fet deixaria de ser-ho. Alguns passen adormits la major part de l’estona; altres s’emporten àpats embolicats amb mocadors de butxaca o entaforats a les butxaques gastades, i masteguen i escolten amb igual entusiasme; però no s’ha sabut mai que cap d’ells tingués el més mínim interès personal en algun cas que sortís a judici. Facin el que facin, allí seuen des del primer moment fins a l’últim. Quan fa un temps feixuc, plujós, tots entren, xops fins al moll de l’os; i en ocasions semblants els vapors del tribunal són com els d’un criador de fongs.

Un visitant fortuït podria imaginar que aquest lloc és un temple dedicat al Geni de l’Atrotinament. No hi ha cap missatger ni ajudant que porti una jaqueta feta a mida; ni cap home d’aspecte passablement fresc o saludable en tot l’establiment, excepte un agutzil menut de cabells blancs i cara de poma, i fins i tot ell, com una cirera conservada en brandi en mal estat, sembla haver-se assecat i pansit artificialment fins arribar a un estat de conservació al qual no tenia cap dret natural. Les mateixes perruques dels advocats estan mal empolvorades, i els rínxols mancats de frescor.

Però els advocats, que seuen en una gran taula nua sota els comissaris, són, al capdavall, la curiositat més gran. L’equipament professional dels més opulents d’aquests cavallers consisteix en una bossa blava i un noi; generalment un jove de confessió jueva. No tenen oficines fixes, i negocien els seus afers legals en els salons de les tavernes, o els patis de les presons, on fan cap a munions, i sondegen buscant clients a la manera dels mossos d’òmnibus. Són d’aspecte greixós i florit; i si es pot dir que tinguin algun vici, potser beure i fer trampes són els més visibles. Les seves residències generalment es troben als afores dels «Domini», sobretot en un cercle d’una milla des de l’obelisc de St. George’s Fields. El seu aspecte no és atractiu, i les seves maneres són peculiars.

El senyor Solomon Pell, membre d’aquest docte cos, era un home gras, flonjo, pàl·lid, amb un pardessú que semblava verd un moment i marró el següent, i un coll de vellut dels mateixos tints camaleònics. Tenia el front estret, la cara ampla, el cap gran i tot el nas decantat a una banda, com si la Natura, indignada amb les tendències que observava en ell des del seu naixement, l’hi hagués donat una pessigada colèrica de la qual mai s’hagués recuperat. Com que tenia el coll curt i era asmàtic, però, respirava principalment per aquesta part del cos; així doncs, potser el que li mancava a aquest òrgan en bellesa, ho guanyava en utilitat.

—Estic segur que aconseguiré que se’n surti —digué el senyor Pell.

—Sí? —respongué la persona a qui anava adreçada l’afirmació.

—Ben segur —respongué Pell—; però si hagués anat a algun professional irregular, fixeu-vos, no hauria respost de les conseqüències.

—Ah! —digué l’altre, amb la boca oberta.

—No, llavors no —digué el senyor Pell; i arrufà els llavis, les celles i bellugà el cap misteriosament.

Doncs bé, el lloc on es va produir aquest discurs era la taverna just davant del Tribunal d’Insolvents; i la persona amb qui parlava no era altra que el vell senyor Weller, que hi havia vingut per animar i consolar un amic, la petició del qual de ser posat en llibertat d’acord amb la llei, havia de ser jutjada aquell dia, i a l’advocat del qual en aquell moment estava consultant.

—I on és George? —preguntà el vell cavaller.

El senyor Pell féu un cop de cap en direcció a un saló posterior, on el senyor Weller es dirigí immediatament, i on fou rebut tot seguit de la manera més càlida i afalagadora per una mitja dotzena de germans de professió, en senyal de satisfacció per la seva arribada. L’insolvent, que havia contret una passió especulativa però imprudent per proveir de cavalls carruatges de llarg trajecte, fet que l’havia dut als seus actuals destrets, tenia un aspecte boníssim, i calmava l’excitació dels seus sentiments amb gambes i cervesa negra.

La salutació entre el senyor Weller i els seus amics quedà estrictament limitada a la germandat de l’ofici; consistí a fer girar el puny dret, i agitar al mateix temps el dit xic en l’aire. Una vegada vam conèixer dos cotxers famosos (ara són morts, pobres) que eren bessons, i entre els quals existia un afecte sincer i lleial. Es creuaren a la carretera de Dover, cada dia, durant vint-i-quatre anys, i mai intercanviaren cap altra salutació que aquesta; i tanmateix, quan un morí, l’altre començà a llanguir, i poc després el seguí!

—Bé, George —digué el senyor Weller pare, traient-se l’abric, i asseient-se amb la seva habitual serietat—. Com va tot? Tot bé al darrere, i ple per dintre?

—Tot bé, amic meu —respongué el desconcertat cavaller.

—Has cedit l’euga grisa a algú? —preguntà el senyor Weller amb inquietud. George assentí amb el cap.

—Això està bé —digué el senyor Weller—. Algú s’ha fet càrrec del cotxe, també?

—Està en lloc segur —respongué George, arrencant el cap de mitja dotzena de gambes i empassant-se-les sense més miraments.

—Molt bé, molt bé —digué el senyor Weller—. Sempre cal vigilar la càrrega quan es va de baixada. Tens el full de ruta clar i ben omplert?

—El programa, senyor —digué Pell, endevinant el significat del que deia el senyor Weller—, el programa està tan clar i satisfactori com podia deixar-se amb ploma i tinta.

El senyor Weller assentí d’una manera que denotava la seva aprovació interior d’aquests arranjaments; llavors, girant-se cap al senyor Pell, digué, assenyalant el seu amic George:

—Quan el deixareu sense roba?

—Doncs —respongué el senyor Pell—, és el tercer de la llista contrària, i diria que arribarà el seu torn d’aquí a mitja hora si fa no fa. He dit al meu passant que ens ho vingués a dir quan n’hi hagi una oportunitat.

El senyor Weller examinà l’advocat de cap a peus amb gran admiració, i digué emfàticament:

—I què prendreu, senyor?

—Ei, de debò —respongué el senyor Pell—, sou molt… paraula d’honor, no tinc el costum de… és tan d’hora, que, de fet, estic gairebé… entesos, pots portar-me tres penics de rom, reina.

La damisel·la en funcions, que havia previst la comanda abans que la fes, posà el got de licor davant de Pell i es retirà.

—Cavallers —digué el senyor Pell, mirant els presents—, èxit per al vostre amic! No m’agrada fanfarronejar, senyors; no és el meu estil; però no em sé estar de dir, que, si el vostre amic no hagués tingut la sort de caure en mans que… però no diré el que anava a dir. Cavallers, al vostre servei. —Després de buidar el got en un tres i no res, el senyor Pell féu petar els llavis i mirà complagut els cotxers presents, que evidentment el consideraven una mena de divinitat.

—A veure —digué l’autoritat legal—. Què deia jo, cavallers?

—Crec que comentàveu que no us faria res prendre’n una altra del mateix, senyor —digué el senyor Weller, amb aire de greu facècia.

—Ha, ha! —rigué el senyor Pell—. No està malament, no està malament. Un professional, a més! A aquesta hora del matí, aniria massa bé un… bé, no ho sé, amic meu… podeu fer-ho una altra vegada, si voleu. Ehem!

Aquest últim so era una tos solemne i decorosa, que el senyor Pell, observant una indecent tendència a la hilaritat en alguns dels seus oients, considerà que tenia el deure de permetre’s.

—El difunt President de la Cambra dels Lords, senyors, n’estava molt de mi —digué el senyor Pell.

—Molt lloable per part seva, doncs —intervingué el senyor Weller.

—Escolteu, escolteu —assentí el client del senyor Pell—. Per què no n’havia d’estar?

—Ah! Ostres, i tant! —digué un home molt caravermell, que encara no havia dit res, i que semblava extremament propens a no dir res més—. Per què no n’havia d’estar?

Un murmuri d’assentiment circulà entre els presents.

—Recordo, cavallers —digué el senyor Pell—, haver sopat amb ell en una ocasió; només hi érem nosaltres dos, però tot era tan esplèndid com si esperessin vint persones… el gran segell sobre un carret de servir a la seva mà dreta, i un home amb perruca de bossa i armadura protegint la maça, amb l’espasa empunyada i mitges de seda… és el que es fa sempre, cavallers, nit i dia; quan deia: «Pel», deia, «res de compliments, Pell. Sou un home de talent; podeu salvar qualsevol del Tribunal d’Insolvents, Pell; i el vostre país hauria d’estar orgullós de vós». Exactament com ho dic. «Il·lustríssim», deia jo, «m’afalagues». «Pell», deia, «que em tanquin si ho faig».

—Això deia? —preguntà el senyor Weller.

—Sí —respongué Pell.

—Bé doncs —digué el senyor Weller—, jo dic que el Parlament li hauria d’haver agafat la paraula; si hagués estat un home pobre, ho haurien fet.

—Però, estimat amic —protestà el senyor Pell—, ho deia en confiança.

—En què? —digué el senyor Weller.

—En confiança.

—Ah! Molt bé —respongué el senyor Weller, després d’una breu reflexió—. Si es va condemnar ell mateix en confiança, naturalment això ja era una altra cosa.

—Naturalment —digué el senyor Pell—. La distinció és evident, com us adonareu.

—Això ho canvia tot —digué el senyor Weller—. Continueu, senyor.

—No, no penso continuar, senyor —digué el senyor Pell, en un to baix i seriós—. M’heu recordat, senyor, que aquesta conversa era privada… privada i confidencial, cavallers. Cavallers, sóc un professional. Potser sóc molt admirat, en la meva professió… potser no. La majoria de gent ho sap. Jo no en dic res. Ja s’han fet comentaris, en aquesta sala, injuriosos per a la reputació del meu noble amic. Em disculpareu, senyors; he estat imprudent. Considero que no tinc cap dret a esmentar aquest assumpte sense la seva presència. Gràcies, senyor; gràcies. —Amb aquesta declaració, el senyor Pell enfonsà les mans a les butxaques, i, amb una mirada severa al seu voltant, féu dringar tres monedes de mig penic amb una terrible determinació.

Amb prou feines havia format aquesta virtuosa resolució, quan el noi i la bossa blava, que eren companys inseparables, entraren violentament a la sala i digueren (almenys el noi ho féu, perquè la bossa blava no prengué cap part en l’anunci) que de seguida arribava el torn del cas. Tan aviat reberen la notícia tot el grup s’acuità a travessar el carrer i començar a córrer cap al tribunal —una cerimònia preparatòria, que s’ha calculat que ocupava, en casos habituals, de vint-i-cinc a trenta minuts.

El senyor Weller, com que era robust, es llançà tot seguit cap a dins de la multitud, amb l’esperança desesperada d’ensopegar finalment amb algun lloc que li escaigués. El seu èxit no estigué a l’alçada de les expectatives; perquè, com que havia oblidat treure’s el barret, l’hi va enfonsar fins als ulls alguna persona a qui no veia i a qui havia trepitjat bastant fort. Aparentment aquest individu lamentà immediatament després la seva impetuositat, perquè, murmurant una confusa exclamació de sorpresa, arrossegà el vell cap a fora al vestíbul i, després d’una violenta lluita, li alliberà el cap i la cara.

—Sammy! —exclamà el senyor Weller, quan se li permeté contemplar el seu salvador.

Sam assentí.

—Ets un fill respectuós i tendre, eh? —digué el senyor Weller—. Mira que venir a encastar el barret al teu pare en la seva vellesa!

—Com havia de saber qui éreu? —respongué el fill—. Us imagineu que ho sabia pel pes del vostre peu?

—Això és ben cert, Sammy —respongué el senyor Weller, immediatament apaivagat—; però què fas per aquí? El teu amo no pot fer res de bo per aquí, Sammy. No emetran aquell veredicte, no l’emetran pas, Sammy. —I el senyor Weller bellugà el cap amb solemnitat legal.

—Quina mania hi teniu! —exclamà Sam—. Sempre amb els veredictes i les coartades i tot plegat. Qui ha dit res del veredicte?

El senyor Weller no féu cap resposta, però una vegada més bellugà el cap amb un aire d’allò més docte.

—Deixeu de remenar aquest pot vostre, si no voleu que li saltin totes les molles —digué Sam impacient—, i comporteu-vos de manera raonable. Em vaig arribar fins al Marquès de Granby, per veure-us, ahir a la nit.

—Vas veure la Marquesa de Granby, Sammy? —preguntà el senyor Weller, amb un sospir.

—Sí —respongué Sam.

—Com va aquella meva estimada?

—Molt malament —respongué Sam—. Crec que s’està fent mal de mica en mica amb aquell rom de pinya, i altres medicines fortes del mateix tipus.

—No ho deus pas dir de veritat això, Sammy —digué seriosament el vell.

—Sí, i tant —respongué el jove. El senyor Weller agafà la mà del seu fill, l’estrenyé i la deixà caure. Hi havia una expressió en el seu rostre en fer-ho, no pas d’espant ni aprensió, sinó que contenia més aviat la dolça i suau qualitat de l’esperança. Una lluïssor de resignació, i fins i tot d’alegria, passaren també per la seva cara, mentre deia lentament:

—No n’estic del tot segur, Sammy; no voldria pas ser massa optimista, per no tenir una decepció més endavant, però em sembla, fill meu, em sembla que el pastor pateix del fetge!

—Té mal aspecte? —preguntà Sam.

—Està estranyament pàl·lid —respongué el seu pare—, menys al voltant del nas, que està més vermell que mai. Té una gana així així, però les hi fot al mam que fa goig de veure.

Alguns pensaments sobre el rom semblaren obstruir el cap del senyor Weller, en dir això; perquè quedà trist i capficat; però al cap de molt poc es recuperà, tal com deixà clar un perfecte alfabet de picades d’ullet, que només solia permetre’s quan estava particularment satisfet.

—Bé, doncs —digué Sam—, sobre el meu assumpte. Pareu l’orella i no digueu res fins que hagi acabat. —Amb aquest prefaci, Sam narrà, tan succintament com pogué, l’última conversa memorable que havia tingut amb el senyor Pickwick.

—Quedar-se allà tot sol, pobrot! —exclamà el vell senyor Weller—. Sense ningú per defensar-lo. Ni pensaments, Sammy, ni pensaments.

—Esclar que no —afirmà Sam—: això ja ho sabia abans de venir.

—Ves, si se’l menjaran de viu en viu, Sammy —exclamà el senyor Weller.

Sam bellugà el cap mostrant el seu acord amb aquella opinió.

—Hi entra força cru, Sammy —digué metafòricament el senyor Weller—, i en sortirà tan excessivament cuit que ni els seus amics més íntims no el coneixeran. Un colomí rostit no serà res en comparació, Sammy.

Una vegada més Sam Weller assentí.

—No hauria de ser així, Sammy —digué greument el senyor Weller.

—No ha de ser així —respongué Sam.

—I tant que no —digué el senyor Weller.

—Bé, doncs —digué Sam—, heu profetitzat molt bé, com un tal Nixon caravermell que surt en fotografies als llibres de sis penics.

—Qui era, Sammy? —preguntà senyor Weller.

—Tant se val qui era —replicà Sam—; no era cap cotxer; amb això en teniu prou.

—Vaig conèixer un mosso d’estable que es deia així —digué el senyor Weller, pensatiu.

—No era ell —féu Sam—. Aquest que dic era un profeta.

—Què és un profeta? —preguntà el senyor Weller, mirant severament el seu fill.

—Doncs un home que diu el que passarà —respongué Sam.

—Tant de bo el pogués conèixer, Sammy —digué el senyor Weller—. Potser podria treure una mica l’entrellat sobre aquella malaltia del fetge de què parlàvem suara. Si és mort, i no ha deixat el negoci a ningú, ja som al cap del carrer. Continua, Sammy —digué el senyor Weller, amb un sospir.

—Doncs que heu profetitzat —digué Sam—, el que li passarà a l’amo si es queda sol. No veieu cap manera de cuidar-lo?

—No, Sammy —digué el senyor Weller, amb un rostre pensatiu.

—Ben bé cap? —preguntà Sam.

—Ben bé cap —digué el senyor Weller—, a no ser que… —i una lluïssor d’intel·ligència il·luminà el seu rostre mentre la seva veu es convertia en un murmuri, i s’apropava a parlar al seu fill a cau d’orella— a no ser que sigui traient-lo en un llit plegat, sense que ho vegin els escarcellers, Sammy, o vestint-lo com una vella amb un vel verd.

Sam Weller rebé tots dos suggeriments amb un inesperat menyspreu, i formulà novament la pregunta.

—No —digué el vell—; si no vol que t’hi quedis, no veig cap manera. No és cap carretera, Sammy, cap carretera.

—Ja us diré jo el que és —digué Sam—, us demanaré que em presteu vint-i-cinc lliures.

—De què serviran? —preguntà senyor Weller.

—Tant se val —respongué Sam—. Potser demanareu que us les torni cinc minuts després; potser jo diré que no vull pagar, i acabar de males maneres. ¿No pensareu pas fer arrestar el vostre propi fill per diners, i enviar-lo a la presó de Fleet, oi, vagabund desnaturalitzat?

En sentir aquesta resposta de Sam, pare i fill intercanviaren un codi complet de senyals telegràfics i gestos, després del qual, el vell senyor Weller s’assegué en un esglaó de pedra i rigué fins quedar morat.

—Quina vella imatge! —exclamà Sam, indignat per aquesta pèrdua de temps—. Què feu allí assegut, convertint la vostra cara en un picaport de carrer, quan hi ha tant a fer? On són els diners?

—Al portamaletes, Sammy, al portamaletes —respongué el senyor Weller, asserenant els seus trets—. Aguanta’m el barret, Sammy.

Després de desprendre’s d’aquesta nosa, el senyor Weller féu amb el seu cos una contorsió sobtada a una banda, i amb un hàbil recargolament, aconseguí ficar la mà dreta en una butxaca molt ampla, d’on, després de molts panteixos i molt esforç, extragué un llibre de butxaca de mida vuitè, lligat amb una enorme corretja de cuir. D’aquest llibre de comptabilitat tragué un parell de cordes de fuet, tres o quatre sivelles, una petita bossa de mostres de cereals, i, finalment, un petit feix de bitllets de banc molt bruts, d’on seleccionà la quantitat demanada, que allargà a Sam.

—I ara, Sammy —digué el vell cavaller, quan les cordes de fuet, les sivelles i les mostres, tot tornava a estar endreçat, i el llibre una vegada més dipositat al fons de la mateixa butxaca—, ara, Sammy, conec un cavaller d’aquí que ens farà la resta de la feina, en un tres i no res… un braç de la llei, Sammy, que té un cervell com les granotes, escampat per tot el cos, fins a les puntes dels dits; un amic del President de la Cambra dels Lords, Sammy, que només hauria d’explicar-li el que vull, i et faria tancar de per vida, si d’això es tracta.

—No, no —digué Sam—, res d’això.

—Res de què? —preguntà el senyor Weller.

—Res de fer-ho de manera inconstitucional —replicà Sam—. L’habeas cossos, després del moviment continu, és una de les coses més santes que s’han inventat mai. Ho he llegit molt sovint als diaris.

—I doncs, què hi té a veure? —preguntà el senyor Weller.

—Només això —digué Sam—, que seré jo qui posi en pràctica l’invent, i qui entri a la presó. Ni una paraula al President de la Cambra dels Lords… no m’agrada la idea. Podria no ser del tot segur, a l’hora de tornar a sortir.

Atenint-se a la voluntat del seu fill sobre aquest punt, el senyor Weller cercà immediatament l’erudit Solomon Pell i l’assabentà del seu desig d’emetre, tot seguit, una ordre judicial, per la suma de vint-i-cinc lliures i costes del procés; per ser executat sense dilació sobre el cos d’un tal Samuel Weller; els costos en què es pogués incórrer serien satisfets per endavant a Solomon Pell.

L’advocat es trobava en estat d’eufòria, perquè el desconcertat tractant de cavalls havia estat absolt immediatament. Aprovà d’allò més la fidelitat de Sam al seu amo; declarà que li recordava intensament els seus propis sentiments de lleialtat amb el seu amic, el President de la Cambra dels Lords; i tot seguit dugué el vell senyor Weller al Temple, per jurar la declaració de deutes, que el noi, amb l’ajuda de la bossa blava, havia redactat allà mateix.

Mentrestant, Sam, després de ser presentat formalment a l’emblanquinat cavaller i els seus amics com el plançó del senyor Weller, de la Belle Savage, fou tractat amb marcada deferència, i convidat a adelitar-se amb ells en honor de l’ocasió —una invitació que no mostrà cap timidesa a acceptar.

La capacitat festiva dels cavallers d’aquesta classe és generalment de caràcter greu i tranquil; però el cas actual era especialment alegre, i es relaxaren en proporció. Després d’alguns brindis força tumultuosos del Comissari en Cap i el senyor Solomon Pell, que aquell dia havia mostrat unes habilitats tan transcendents, un cavaller de cara pigada amb un xal blau proposà que algú cantés una cançó. La resposta lògica fou que el cavaller de la cara pigada, ja que tenia ganes de sentir una cançó, la cantés ell mateix; però el cavaller de la cara pigada s’hi negà enèrgicament, de manera una mica ofensiva. Davant d’allò, com no és excepcional en aquests casos, es produí un col·loqui força irritat.

—Senyors —digué el tractant de cavalls—, abans que pertorbar l’harmonia d’aquesta plaent ocasió, potser el senyor Samuel Weller voldrà complaure els presents.

—De debò, senyors —digué Sam—, no tinc gaire costum de cantar sense instrument; però qualsevol cosa per tenir una vida tranquil·la, com va dir un home quan va acceptar una feina en un far.

Amb aquest preludi, el senyor Samuel Weller encetà tot seguit la següent llegenda, salvatge i bella, que, com que tenim la impressió que no és coneguda de tothom, ens prenem la llibertat de citar. Pregaríem que es prestés una atenció particular als monosíl·labs del final del segon i quart vers, que no tan sols permeten al cantant agafar alè en aquests punts, sinó que afavoreixen en gran manera la mètrica.

ROMANÇ


I

L’intrèpid Turpin, una vegada, a Hounslow Heath,

muntava la seva intrèpida euga Bessess.

Quan va veure el carruatge del bisbe.

Venint per la carretera-a.

Galopa fins arran del cavall.

I fica el cap a dintre.

I el bisbe diu: «Com els ous són ous,

que aquest és l’intrèpid Turpin».




TORNADA

I el bisbe diu: «Com els ous són ous,

que aquest és l’intrèpid Turpin».




Diu Turpin: «Us menjareu els vostres mots,

amb salsa de bala de plom».

I li fica la pistola a la boca,

i li dispara a la gola-la.

El cotxer, que no li agradava la feina,

es posà a gran galop.

Però Dick li ficà un parell de bales a la clepsa.

I l’obligà a parar.




TORNADA (sarcàsticament)

Però Dick li ficà un parell de bales a la clepsa.

I l’obligà a parar.



—Sóc del parer que aquesta cançó ofèn la gent del ram —digué el cavaller de cara pigada interrompent-lo en aquest punt—. Exigeixo saber el nom d’aquell cotxer.

—Ningú no ho va saber —respongué Sam—. No duia targeta a la butxaca.

—Protesto per la introducció de la política —digué el cavaller de la cara pigada—. Considero que, en la present companyia, aquesta cançó és política; i, el que és pràcticament el mateix, que no és certa. Dic que aquell cotxer no va fugir; sinó que va morir caçat… caçat com els faisans; i no vull sentir dir el contrari.

Com que el cavaller de la cara pigada parlava amb gran energia i determinació, i com que les opinions dels presents sobre el tema semblaven dividides, la cosa amenaçava de donar peu a nous altercats, quan el senyor Weller i el senyor Pell arribaren oportuníssimament.

—Tot va bé, Sammy —digué el senyor Weller.

—L’oficial serà aquí a les quatre —digué el senyor Pell—. Suposo que no penses fugir mentrestant, oi? Ha! Ha!

—Potser el meu cruel pare es compadirà abans d’aquesta hora —respongué Sam, amb una gran ganyota.

—No pas jo —féu el vell senyor Weller.

—Au, va! —suplicà Sam.

—Ni parlar-ne —respongué l’inexorable creditor.

—Us donaré pagarés per la quantitat, a sis penics al mes —digué Sam.

—No penso acceptar-los —respongué el senyor Weller.

—Ha, ha, ha! Molt bo, molt bo —digué el senyor Solomon Pell, que estava estenent la seva petita factura de costes—; un incident molt divertit, de debò! Benjamin, copia això. —I el senyor Pell tornà a somriure, mentre cridava l’atenció del senyor Weller sobre la quantitat.

—Gràcies, gràcies —digué el professional, recollint un altre dels greixosos bitllets que el senyor Weller treia del llibre de butxaca—. Tres lliures amb deu i una amb deu són cinc lliures. Us estic molt agraït, senyor Weller. El vostre fill és un jove d’allò més digne, molt, senyor. És un tret molt agradable en el caràcter d’un jove, molt —afegí el senyor Pell, somrient blanament a tothom, mentre s’embutxacava els diners.

—Quina ganga! —digué el vell senyor Weller, amb una rialleta—. Un autèntic fill prodigi!

—Pròdig… fill pròdig, senyor —insinuà el senyor Pell, afablement.

—Tant se val, senyor —digué el senyor Weller, amb dignitat—. Ja sé quina hora és, senyor. Quan no ho sàpiga, us ho preguntaré.

Quan arribà el funcionari, Sam havia esdevingut tan extremament popular, que els reunits decidiren acompanyar-lo a la presó en massa. I cap allà van fer cap; el demandant i el demandat caminant de bracet, el funcionari al davant i vuit musculosos cotxers tancant la marxa. En arribar a la cafeteria del despatx d’advocats tot el grup s’aturà a prendre un refrigeri, i, un cop completades les disposicions legals, la comitiva continuà avançant.

A Fleet Street es va ocasionar una certa commoció, a causa de les facècies dels vuit cavallers de l’escorta, que insistien a anar agafats de quatre en quatre; també trobaren necessari deixar enrere el cavaller de la cara pigada, per barallar-se amb un conserge oficial, i convingueren que els seus amics l’avisarien en tornar. Res, llevat d’aquests petits incidents, tingué lloc durant el trajecte. Quan arribaren a la porta de la presó de Fleet, el seguici, seguint el compàs marcat pel demandant, féu tres tremendes aclamacions pel demandat, i, després d’estrènyer la mà de tothom, el deixaren.

Sam, lliurat formalment a la custòdia del carceller, davant l’intens astorament de Roker, i fins i tot l’emoció evident del flegmàtic Neddy, ingressà immediatament a la presó, anà directament a la cel·la del seu amo i trucà a la porta.

—Endavant —digué el senyor Pickwick.

Sam aparegué, es tragué el barret i somrigué.

—Ah, Sam, bon xicot! —digué el senyor Pickwick, evidentment encantat de tornar a veure el seu humil amic—. No tenia cap intenció d’ofendre els teus sentiments ahir, fidel amic, amb allò que vaig dir. Deixa el barret, Sam, i permet que t’expliqui el que volia dir, amb una mica més de detall.

—No podem esperar fins després, senyor? —preguntà Sam.

—I tant —digué el senyor Pickwick—; però per què no ara?

—Preferiria que no fos ara, senyor —respongué Sam.

—Per què? —preguntà el senyor Pickwick.

—Perquè… —digué Sam, vacil·lant.

—Perquè què? —preguntà el senyor Pickwick, alarmat per les maneres del seu seguidor—. Parla clar, Sam.

—Perquè —respongué Sam— perquè hi ha una feineta que vull fer.

—Quina feina? —preguntà el senyor Pickwick, sorprès davant l’aire confús de Sam.

—Res en concret, senyor —respongué Sam.

—Ah, si no és res en concret —digué el senyor Pickwick, amb un somriure—, pots parlar primer amb mi.

—Em sembla que seria millor que me n’encarregués de seguida —digué Sam, encara dubtant.

El senyor Pickwick semblava astorat, però no digué res.

—El fet és que… —digué Sam, i s’aturà en sec.

—I bé! —digué el senyor Pickwick—. Parla clar, Sam.

—Doncs, el fet és que —digué Sam, amb un esforç desesperat—, potser seria millor que m’encarregués del meu llit abans de fer res més.

—El teu llit! —exclamà el senyor Pickwick, astorat.

—Sí, el meu llit, senyor —respongué Sam—, estic presoner. M’han arrestat aquesta mateixa tarda per deutes.

—Tu, arrestat per deutes! —exclamà el senyor Pickwick, enfonsant-se en una cadira.

—Sí, per deutes, senyor —respongué Sam—. I l’home que m’ha fet tancar no em deixarà sortir mai fins que sortiu vós.

—Senyor Déu meu! —exclamà el senyor Pickwick—. Què vols dir?

—El que dic, senyor —respongué Sam—. Si són quaranta anys, estaré presoner, i ben content; i si hagués estat a Newgate, hauria fet exactament el mateix. Vinga, ja he confessat el crim, no en parlem més!

Amb aquestes paraules, que repetí amb gran èmfasi i violència, Sam Weller rebaté el barret contra terra, en un estat d’agitació d’allò més insòlit; llavors, plegant els braços, mirà el seu amo de fit a fit.





XLIV

Tracta de diversos petits assumptes

que van tenir lloc a la presó de Fleet,

i del misteriós comportament del senyor Winkle;

i mostra com el pobre presoner de la cancelleria

aconseguí finalment el seu alliberament.


El senyor Pickwick se sentia massa commòs per la calidesa de l’afecte de Sam, per poder exhibir cap manifestació de còlera ni enuig davant de la conducta precipitada que havia adoptat, en ingressar voluntàriament en una presó per a deutors per un període indefinit. L’únic punt sobre el qual continuava exigint una explicació era el nom del creditor que havia fet detenir Sam; però això el senyor Weller fou perseverant a amagar-ho.

—No serveix de res, senyor —deia Sam, una vegada i una altra—; és un personatge malèvol, mal disposat, de mentalitat mundana, rancuniós, venjatiu, amb un cor dur que no hi ha manera d’entendrir, com comentà el virtuós clergue del vell amb hidropesia, quan aquest va dir, que, comptat i debatut, preferia deixar les seves propietats a la seva esposa abans que construir-hi una capella.

—Però tingues en compte, Sam —protestà el senyor Pickwick—, que la suma és tan petita que es pot pagar ben fàcilment; i ja que he decidit que et quedis amb mi, hauries de recordar que em series molt més útil si poguessis sortir a fora.

—Molt agraït, senyor —respongué greument el senyor Weller—; però preferiria no fer-ho.

—Preferiries no fer què, Sam?

—Preferiria no rebaixar-me a demanar un favor a aquest enemic sense pietat.

—Però no és cap favor demanar-li que agafi els seus diners, Sam —raonà el senyor Pickwick.

—Disculpeu-me, senyor —respongué Sam—, però seria un favor molt gran pagar-los, i ell no en mereix cap; d’això es tracta, senyor.

Com que el senyor Pickwick es fregava el nas amb un aire de certa vexació, el senyor Weller considerà prudent canviar el tema conversa.

—Prenc la meva decisió per principis, senyor —comentà Sam—, com vós preneu la vostra sobre el mateix fonament; això em recorda aquell home que es va matar per principis, que naturalment ja en deveu haver sentit parlar, senyor. —El senyor Weller féu una pausa en arribar en aquest punt, i llançà una mirada còmica al seu amo de cua d’ull.

—No hi ha cap «naturalment» en aquest cas, Sam —digué el senyor Pickwick, deixant escapar de mica en mica un somriure, malgrat la inquietud que la obstinació de Sam li havia causat. La fama de l’home en qüestió en cap moment m’ha arribat a les orelles.

—No, senyor! —exclamà el senyor Weller—. Em deixeu ben parat; treballava en una oficina del govern, senyor.

—Sí? —digué el senyor Pickwick.

—Sí, senyor —contestà el senyor Weller—; i a més era un home ben agradable… escrupolós i endreçat, dels que es posen galledetes de goma als peus quan plou i mai no tenen cap altre amic íntim a part de pells de llebre; estalviava els diners per principis, duia una camisa neta cada dia per principis; mai parlava amb cap dels seus parents per principis, per temor que li demanessin diners prestats; i de fet era, en general, un personatge insòlitament agradable. Es feia tallar els cabells un cop cada quinze dies per principis, i feia tractes per la roba seguint el principi econòmic… tres conjunts a l’any, i tornar a enviar els vells. Com que era molt de costums, sopava cada dia al mateix lloc, on costava un amb nou el tall de rostit, i prou que s’ho feia valer al tallar, com deia sovint el dispeser, amb les llàgrimes regalimant per la cara, i ja no parlem de la manera com atiava el foc a l’hivern, una pèrdua de quatre penics i mig al dia, per no dir res de la irritació que causava veure’l fer-ho. Era tan esplèndid! «Vull el Post després del pròxim cavaller», canta cada dia quan entra. «Encarrega’t del Times, Thomas; deixa’m mirar el Morning Herald, quan estigui lliure; no et descuidis de demanar el Chronicle; i porta l’Advertiser, eh». I llavors es col·locava amb els ulls fixos en el rellotge, i sortia corrents, just un quart de minut abans de l’hora, per abordar el noi que venia amb el diari del vespre, que llegia amb tant interès i perseverança, que portava els altres clients fins al caire mateix de la desesperació i la insensatesa, especialment un vell irascible a qui el cambrer sempre havia de vigilar de cua d’ull, en moments com aquell, per por que es veiés temptat a cometre algun acte temerari amb el ganivet de trinxar. Doncs bé, senyor, allà es quedava ocupant el millor lloc durant tres hores, i sense prendre mai res després de sopar, a part del lloc per fer una clapadeta, i llavors se n’anava a una cafeteria uns quants carrers més enllà, on prenia un potet de cafè i quatre crespells, després se n’anava a casa seva a Kensington i es ficava al llit. Una nit es va posar molt malalt; envia a buscar un metge; el metge arriba amb una calessa verda, amb uns esglaons a la Robinson Crusoe, que podia abaixar per sortir i tornar a recollir quan pujava, per evitar al cotxer la necessitat de baixar i deixar que la gent descobrís que només portava la jaqueta de la lliurea, però sense els pantalons de conjunt. «Què passa?», diu el metge. «Molt malalt», diu el pacient. «Què heu menjat?», diu el metge. «Vedella rostida», diu el pacient. «Quina és l’última cosa que heu menjat?», diu el metge. «Crespells», diu el pacient. «Vet aquí», diu el metge. «Us enviaré una capsa de píndoles de seguida, i no en prengueu mai més», diu. «Mai més de què?», diu el pacient. «De píndoles». «No; de crespells», diu el metge. «Per què?», diu el pacient, aixecant-se de cop al llit. «M’he menjat quatre crespells, cada nit durant quinze anys, per principis». «Bé, doncs, valdria més que deixés de menjar-ne, per principi», diu el metge. «Els crespells no són saludables, senyor», diu el metge, molt furiós. «Però són tan barat», diu el pacient, reclinant-se una mica, «i omplen tant, pel preu que valen». «Us agradarien al preu que fos; us agradarien ni que us paguessin per menjar-ne», diu el metge. «Quatre crespells cada nit», diu «i us en fareu l’estella en sis mesos». El pacient el mira de ple a la cara, s’ho rumia durant molta estona i finalment diu: «N’esteu segur, senyor». «M’hi jugo la meva reputació professional», diu el metge. «Quants crespells, d’una tirada, creieu que em matarien de cop», diu el pacient. «No ho sé», diu el metge. «Creieu que mitja corona faria el fet», diu el pacient. «Crec que podria ser», diu el metge. «Amb tres xílings n’hi hauria prou, segur, suposo», diu el pacient. «I tant», diu el metge. «Molt bé», diu el pacient; «bona nit». L’endemà al matí es lleva, fa encendre un foc, encarrega tres xílings de crespells, els torra tots, se’ls menja tots, i es fa volar el cervell.

—Per què ho va fer? —preguntà el senyor Pickwick de sobte; perquè quedà considerablement sobresaltat per aquest final tràgic de la narració.

—Per què ho va fer, senyor? —repetí Sam—. Ves, en suport del seu gran principi que els crespells són saludables, i per mostrar que ningú el podia fer canviar de manera de fer!

Amb semblants subterfugis i canvis de conversa, rebé el senyor Weller les preguntes del seu amo la nit que va mudar-se a la presó de Fleet. En veure que totes les protestes amables eren inútils, el senyor Pickwick finalment consentí a contracor que llogués per setmanes, a un sabater calb, una petita cambra en una de les galeries de dalt. A aquesta humil estança traslladà el senyor Weller un matalàs i roba de llit, que llogà al senyor Roker; i, quan s’hi ajagué a la nit, hi estava tan com a casa com si s’hagués criat a la presó, i tota la seva família hi hagués vegetat durant tres generacions.

—Sempre fumes després de ficar-te al llit, gall vell? —preguntà el senyor Weller al seu dispeser, quan tots dos s’hagueren retirat per passar la nit.

—Sí, jove gall de panses —respongué el sabater.

—Em permeteu que us pregunti per què us feu el llit sota aquella taula de pi? —demanà Sam.

—Perquè abans de venir aquí sempre dormia amb un llit de dosser, i trobo que les potes de la taula fan el mateix efecte —respongué el sabater.

—Sou tot un personatge, senyor —digué Sam.

—Sense cap paper que ho acrediti —replicà el sabater, negant amb el cap—; i si us en cal algun, em temo que us costarà trobar-ne en aquesta oficina del registre.

El breu diàleg esmentat tingué lloc quan el senyor Weller jeia al matalàs en un cap de la sala, i el sabater al seu, a l’altra; la cambra estava il·luminada per una espelma de jonc, i la pipa del sabater, que desprenia una lluïssor sota la taula, com una brasa encesa. La conversa, tot i la seva brevetat, predisposà fortament el senyor Weller en favor del seu dispeser; i, alçant-se sobre el colze, féu una inspecció més detallada del seu aspecte del que havia tingut fins ara el temps o les ganes de fer.

Era un home groguenc —tots els sabaters ho són— i tenia una barba forta i cerruda com tots els sabaters. La seva cara era un peça d’artesania estrafolària, afable, de trets tortuosos, adornada amb un parell d’ulls que temps enrere devien haver mostrat una expressió molt alegre, perquè encara guspirejaven. L’home tenia seixanta anys de vida, i qui sap quants d’empresonament, de tal manera que el fet que tingués una mirada propera a l’alegria o la satisfacció, era ben singular. Era un home menut, i, mig doblegat com estava al llit, se’l veia tan llarg com hauria estat sense cames. Tenia una gran pipa vermella a la boca, i fumava i mirava el llum de jonc en un estat d’envejable placidesa.

—Quant temps porteu aquí? —preguntà Sam, trencant un silenci que havia durat una estona.

—Dotze anys —respongué el sabater, mossegant la punta de la pipa per parlar.

—Desacatament? —preguntà Sam.

El sabater assentí.

—Bé, doncs —digué Sam, amb certa duresa—, per què persevereu a malaguanyar la vostra preciosa vida, en aquest gran catau? Per què no cediu, i dieu a Sa Senyoria que us sap molt greu haver desacatat el seu tribunal, i que no ho fareu més?

El sabater es posà la pipa a la comissura de la boca, mentre somreia, i després la tornà al seu lloc de sempre; però no digué res.

—Per què no ho feu? —digué Sam, insistint tenaçment en la pregunta.

—Ah —digué el sabater—, no acabeu d’entendre aquestes qüestions. Què creieu que em va arruïnar, doncs?

—Ves —digué Sam, espavilant el llum de jonc—, suposo que al principi va ser que us vau endeutar, oi?

—Mai he degut un quart de penic —digué el sabater—; torneu-ho a intentar.

—Bé, potser —féu Sam—, vau comprar cases, com diem finament en anglès per tornar-se boig; o us vau posar a construir, que és un terme mèdic per dir que no tens remei.

El sabater bellugà el cap i digué:

—Torneu-ho a intentar.

—No vau ficar-vos en plets, espero —digué Sam, recelós.

—Mai en ma vida —respongué el sabater—. El fet és que em va arruïnar que em deixessin diners.

—Au, au —digué Sam—, això no lliga. Tant de bo algun enemic ric intentés destruir-me d’aquesta manera. L’hi deixaria fer.

—Ah, suposo que no us ho creieu! —exclamà el sabater, fumant tranquil·lament la seva pipa—. Jo tampoc ho faria en el vostre lloc; però malgrat tot és cert.

—Com va anar? —preguntà Sam, mig induït ja a creure-s’ho, per la mirada que féu el sabater.

—Senzillament així —respongué el sabater—; un vell per qui jo treballava, al camp, amb un humil parenta del qual jo m’havia casat… és morta, que Déu la beneeixi, i Li dono les gràcies perquè fos així!… va tenir un atac i se’n va anar.

—On? —preguntà Sam, que s’estava endormiscant després dels nombrosos esdeveniments del dia.

—Com voleu que sàpiga on se’n va anar? —digué el sabater, parlant pel nas i assaborint intensament la pipa—. Es va morir.

—Ah, és això —féu Sam—. I què?

—Doncs —digué el sabater—, que va deixar cinc mil lliures.

—Que amable! —digué Sam.

—Mil de les quals —continuà el sabater—, me les va deixar a mi, per haver-me casat amb la seva parenta, ja m’enteneu.

—Molt bé —murmurà Sam.

—I com que estava envoltat d’un gran nombre de nebodes i nebots, que sempre es barallaven i discutien entre ells per la propietat, em fa el seu marmessor i em deixa la resta en fiança, per dividir-la entre ells tal com preveia el testament.

—Què voleu dir deixar-la en fiança? —preguntà Sam, desvetllant-se una mica—. Si no es tracta de diners en metàl·lic, de què serveix?

—És un terme legal, vet aquí —digué el sabater.

—No ho crec —digué Sam, bellugant el cap—. Fien molt poc els d’aquell ram. Però continueu.

—Doncs bé —digué el sabater—, quan jo anava a treure una verificació del testament, les nebodes i nebots, terriblement decebuts de no rebre tots els diners, presenten un caveat en contra.

—Què és això? —preguntà Sam.

—Un instrument legal, que és com si volgués dir que no serveix —respongué el sabater.

—Ja ho entenc —digué Sam—, una mena de cunyat de l’habeas cossos. I què?

—Però —continuà el sabater—, en veure que no podien posar-se d’acord entre ells, i que en conseqüència no podien recusar el testament, van retirar la petició, i jo vaig pagar totes les herències. Tot just ho acabava de fer, quan un nebot presenta una demanda per desestimar el testament. Es presenta el plet, uns mesos després, davant d’un vell sord, en una sala posterior en algun lloc prop del Cementiri de Paul; i després de quatre consells a raó d’un al dia per amoïnar-lo amb regularitat, es pren una setmana o dues per examinar, i llegir l’evidència en sis volums, i llavors emet el judici que el testador no estava ben bé del cap i que jo haig de tornar tots els diners i pagar totes les costes. Vaig apel·lar; el cas es presenta davant de tres o quatre cavallers molt endormiscats, que ho havien sentit tot a l’altre tribunal, on fan d’advocats sense feina; l’única diferència és que, allí, se’ls tracta de doctors, i a l’altre lloc de delegats, a veure com s’entén això; i ells, molt respectuosos, van confirmar la decisió del vell d’abans. Després d’allò, vam anar a la cancelleria, i encara hi som, i sempre més hi serem. Els meus advocats s’han quedat les meves mil lliures des de fa temps; i entre l’herència, tal com ells l’anomenen, i les costes, sóc aquí per deu mil lliures, i em quedaré aquí fins que em mori, adobant sabates. Alguns senyors han parlat de portar-ho davant del Parlament, i suposo que ja ho haurien fet, però no tenien temps de venir-me a veure, i jo no tenia possibilitat d’anar a veure’ls a ells, i s’han cansat de les meves llargues cartes i ho han deixat córrer. I aquesta és la bona veritat, sense suprimir ni exagerar una paraula, tal com cinquanta persones, tant en aquest lloc com a fora, saben molt bé.

El sabater s’aturà per comprovar quin efecte havia produït la seva història sobre Sam; però en veure que s’havia adormit, tragué les cendres de la pipa, sospirà, la deixà, es passà la roba del llit per damunt del cap i també s’adormí.

El senyor Pickwick estava assegut davant l’esmorzar, sol, l’endemà al matí (Sam estava atrafegat a l’habitació del sabater, enllustrant les sabates del seu amo i raspallant les polaines negres) quan se sentí un truc a la porta, i, abans que el senyor Pickwick pogués cridar: «Endavant», va aparèixer una cabellera i una gorra de cotó i vellut, totes dues peces de roba que no tingué cap dificultat a identificar com a propietat personal del senyor Smangle.

—Com esteu? —digué aquella celebritat, acompanyant la pregunta amb una vintena o dues de cops de cap—. D’això… espereu algú aquest matí? Tres homes… uns paios endimoniadament elegants… han demanat per vós a baix, i han trucat a totes les portes del tram del vestíbul; i han rebut una esbatussada infernal dels interns que s’han pres la molèstia d’obrir-los.

—Vaja! Que ximple per part seva —digué el senyor Pickwick, aixecant-se—. Sí; no tinc cap dubte que són uns amics a qui esperava veure ahir, més aviat.

—Amics vostres! —exclamà Smangle, agafant el senyor Pickwick de la mà—. No digueu res més. Maleïtsiga, són amics meus des d’ara mateix, i amics de Mivins, a més. Endimoniadament agradable, un gos cavallerós, aquell Mivins, oi? —digué Smangle, amb gran sentiment.

—El conec tan poc —digué el senyor Pickwick, dubtant—, que jo…

—Ja sé que sí —interrompé Smangle, agafant el senyor Pickwick per l’espatlla—. Ja el coneixereu millor. Estareu encantat amb ell. Aquell home, senyor —digué Smangle, amb un rostre solemne—, té unes facultats còmiques que farien l’honor del teatre de Drury Lane.

—Sí? —féu el senyor Pickwick.

—Ah, caram si en té! —respongué Smangle—. L’heu de sentir imitar els quatre gats al carretó… quatre gats diferents, senyor, pel meu honor. Allò és endimoniadament hàbil! Maleïtsiga, no podeu evitar que us caigui bé, quan li veieu aquests trets. Només té un defecte… aquella petita flaquesa de què us vaig parlar.

Com que el senyor Smangle bellugava el cap d’una manera confidencial i de complicitat, el senyor Pickwick considerà que s’esperava que digués alguna cosa, i per tant féu: «Ah», i mirà inquiet cap a la porta.

—Ah! —imità el senyor Smangle, amb un sospir allargassat—. És una companyia deliciosa, aquell home, senyor. No conec millor companyia enlloc; però té aquell únic inconvenient. Si el fantasma del seu avi, senyor, hagués d’aixecar-se davant seu ara mateix, li demanaria un préstec a compte de la seva acceptació en un segell de vuit penics.

—Vaja! —exclamà el senyor Pickwick.

—Sí —afegí el senyor Smangle—; i si tingués la capacitat de tornar-lo a aixecar, al cap de dos mesos i tres dies a partir d’aquest moment, renovaria el pagaré!

—Són trets ben extraordinaris —digué el senyor Pickwick—; però em temo que mentre som aquí parlant, els meus amics estiguin en un estat de gran perplexitat per no trobar-me.

—Els acompanyaré aquí —digué Smangle, dirigint-se cap a la porta—. Bon dia. No us penso destorbar mentre ells siguin aquí. Per cert…

Mentre Smangle pronunciava les dues últimes paraules, s’aturà de sobte, tornà a tancar la porta que havia obert, i, caminant a poc a poc cap al senyor Pickwick, s’hi apropà de puntetes i digué, amb un murmuri molt fluix:

—No trobaríeu pas la manera de prestar-me mitja corona fins a finals de la setmana que ve, oi?

El senyor Pickwick amb prou feines es pogué estar de somriure, però aconseguí conservar la seva gravetat, tragué la moneda i la col·locà al palmell de la mà del senyor Smangle; en veure-ho, aquell cavaller, amb molts cops de cap i picades d’ullet que insinuaven un profund misteri, desaparegué a la recerca dels tres forasters, amb qui tornà tot seguit; i després de tossir tres vegades, i inclinar el cap unes altres tantes, com per garantir al senyor Pickwick que no s’oblidaria de pagar, encaixà les mans de tothom, d’una manera captivadora, i finalment tocà el dos.

—Estimats amics —digué el senyor Pickwick, encaixant la mà alternativament amb el senyor Tupman, el senyor Winkle i el senyor Snodgrass, que eren els tres visitants en qüestió—, estic encantat de veure-us.

El triumvirat estava molt afectat. El senyor Tupman bellugava el cap planyívolament, el senyor Snodgrass tragué el mocador, amb franca emoció; i el senyor Winkle es retirà cap a la finestra i somicà en veu alta.

—Bon dia, senyors —saludà Sam, entrant en aquell moment amb les sabates i les polaines—. Deixeu-vos de tristeses, com va dir el nen quan va morir la mestra. Benvinguts a la cangrí, senyors.

—Aquest beneit… —digué el senyor Pickwick, amb un copet al cap de Sam quan s’agenollà a cordar les polaines del seu amo—, aquest beneit s’ha fet arrestar, per poder estar prop meu.

—Què! —exclamaren els tres amics.

—Sí, senyors —digué Sam—, estic… tranquil, senyor, sisplau… estic presoner, senyors. Con-finat, com va dir la dama.

—Presoner! —exclamà el senyor Winkle, amb una vehemència inexplicable.

—Ei, senyor! —respongué Sam, aixecant els ulls—. Què us passa?

—Esperava, Sam, que… res, res —digué precipitadament el senyor Winkle.

Hi havia alguna cosa tan abrupta i desassossegada en l’aire del senyor Winkle, que el senyor Pickwick mirà involuntàriament els seus dos amics buscant una explicació.

—No ho sabem —digué el senyor Tupman, responent en veu alta a aquesta pregunta muda—. Ha estat molt agitat durant dos dies, i tot el seu comportament és molt diferent de l’habitual. Temíem que li passés alguna cosa, però ell ho nega decididament.

—No, i ara —féu el senyor Winkle, envermellint sota la mirada del senyor Pickwick—; de debò que no em passa res. Us asseguro que no em passa res, benvolgut senyor. Em serà necessari sortir de la ciutat, durant poc temps, per assumptes privats, i esperava poder-vos convèncer que permetéssiu a Sam acompanyar-me.

El senyor Pickwick semblava més astorat que abans.

—Crec —balbucejà el senyor Winkle—, que Sam no hi hauria tingut cap objecció a fer; però, naturalment, si està presoner aquí, és impossible. Per tant hi haig d’anar sol.

Mentre el senyor Winkle deia aquestes paraules, el senyor Pickwick notà, amb cert astorament, que els dits de Sam tremolaven amb les polaines, com si estigués força sorprès o sobresaltat. Sam alçà els ulls cap al senyor Winkle, també, quan acabà de parlar; i tot i que la mirada que intercanviaren fou instantània, semblaren entendre’s.

—Saps res d’això, Sam? —digué bruscament el senyor Pickwick.

—No, senyor —respongué el senyor Weller, començant a cordar amb extraordinària assiduïtat.

—N’estàs segur, Sam? —preguntà el senyor Pickwick.

—I tant, senyor —contestà el senyor Weller—; estic segur fins ara, que no n’he sentit parlar mai abans. Si provo d’endevinar-ho —afegí Sam, mirant el senyor Winkle—, no tinc cap dret a dir el que és, per por d’equivocar-me.

—No tinc dret a fer cap més pregunta sobre els afers privats d’un amic, per molt íntim que sigui —digué el senyor Pickwick, després d’un breu silenci—; de moment deixeu-me dir simplement que no ho entenc gens. I ja està bé. Ja hem parlat prou del tema.

Expressant-se així, el senyor Pickwick dugué la conversa cap a temes diferents, i el senyor Winkle de mica en mica semblà quedar més tranquil, tot i que encara es trobava molt lluny d’estar-ne del tot. Tots tenien tant sobre què conversar, que el matí passà molt ràpidament; i quan, a les tres, el senyor Weller presentà sobre la tauleta de menjar una pota rostida de xai i un enorme pastís de carn, amb diversos plats de verdura, i pots de cervesa negra, que eren sobre les cadires o el sofà-llit, o on podien, tothom se sentí disposat a fer justícia a l’àpat, tot i que la carn havia estat adquirida, i assaonada, i el pastís fet, i cuit, a la cuina de la presó, molt a prop d’allà.

A això seguí una ampolla o dues de vi molt bo, que el senyor Pickwick envià a buscar a un missatger a la cafeteria de Horn, a Doctors’ Commons. L’ampolla o dues, de fet, s’haurien pogut descriure més justament com una ampolla o sis, perquè quan se les van haver begut, i el te estigué acabat, la campana començà a sonar perquè els forasters es retiressin.

Però, si la conducta del senyor Winkle havia estat inexplicable al matí, esdevingué absolutament misteriosa i solemne quan, sota la influència dels seus sentiments, i de la seva part de l’ampolla o sis, es preparà per acomiadar-se del seu amic. S’entretingué fins que el senyor Tupman i el senyor Snodgrass hagueren desaparegut, i llavors estrenyé ferventment la mà del senyor Pickwick, amb una expressió de cara on es barrejaven terriblement una profunda i forta resolució i la mateixa essència concentrada de la tristesa.

—Bona nit, benvolgut senyor! —digué el senyor Winkle entre les seves dents serrades.

—Adéu, estimat amic! —respongué el bondadós senyor Pickwick, tornant la pressió de la mà del seu jove amic.

—Au, vinga! —exclamà el senyor Tupman des de la galeria.

—Sí, sí, de seguida —respongué el senyor Winkle—. Bona nit!

—Bona nit —digué el senyor Pickwick.

Hi hagué un altre bona nit, i un altre, i després mitja dotzena més, i el senyor Winkle encara retenia amb força la mà del seu amic, i el mirava a la cara amb la mateixa expressió estranya.

—Passa alguna cosa? —digué finalment el senyor Pickwick, quan el braç ja li feia mal de tan encaixar.

—Res —digué el senyor Winkle.

—Doncs bé, bona nit —féu el senyor Pickwick, intentant deslliurar la mà.

—Amic meu, el meu benefactor, el meu honorat company —murmurava el senyor Winkle, agafant-lo pel canell—. No em jutgeu durament; no ho feu, quan sentiu que, empès a les extremituds per obstacles insalvables, jo…

—Au, vinga —digué el senyor Tupman, tornant a treure el cap per la porta—. Veniu, o deixem que ens tanquin a dintre?

—Sí, sí, ja estic a punt —respongué el senyor Winkle. I amb un esforç violent es deslliurà.

Mentre el senyor Pickwick contemplava el passadís de darrere seu amb un silenciós astorament, Sam Weller aparegué al replà, i parlà durant un moment al senyor Winkle a cau d’orella.

—Oh, i tant, compteu amb mi —digué en veu alta aquell cavaller.

—Gràcies, senyor. No us en oblidareu, senyor? —digué Sam.

—Esclar que no —respongué el senyor Winkle.

—Us desitjo sort, senyor —digué Sam, tocant-se el barret—. M’hauria agradat molt acompanyar-vos, senyor; però l’amo, naturalment, és el més important.

—Diu molt a favor vostre que us quedeu aquí —digué el senyor Winkle. Amb aquestes paraules desaparegueren per les escales.

—Que extrordinari —digué el senyor Pickwick, tornant a la seva habitació, i asseient-se al costat de la taula en actitud pensativa—. Què pot estar a punt de fer aquell jove?

Havia passat algun temps assegut cavil·lant sobre aquell assumpte, quan la veu de Roker, l’escarceller, preguntà si podia entrar.

—Oh i tant, sisplau —digué el senyor Pickwick.

—Us he portat un coixí més tou, senyor —digué el senyor Roker—, en comptes del provisional que heu tingut la nit passada.

—Gràcies —digué el senyor Pickwick—. Voleu prendre una copa de vi?

—Sou molt bo, senyor —respongué el senyor Roker, acceptant la copa que li oferia—. A la vostra salut, senyor.

—Gràcies —digué el senyor Pickwick.

—Em sap greu dir que el vostre dispeser està molt malalt aquesta nit, senyor —digué Roker, deixant la copa, i examinant el folre del barret abans de tornar-se’l a posar.

—Què! El presoner de la cancelleria! —exclamà el senyor Pickwick.

—No serà presoner de la cancelleria gaire temps, senyor —respongué Roker, fent girar el barret, per tal de col·locar el nom del fabricant cap amunt, mentre se’l mirava.

—Em deixeu sangglaçat —digué el senyor Pickwick—. Què voleu dir?

—Fa temps que pateix de tisi —digué el senyor Roker—, i aquesta nit ha començat a respirar molt malament. El metge va dir, fa sis mesos, que res més que un canvi d’aires podia salvar-lo.

—Déu meu! —exclamà el senyor Pickwick—. Aquest home ha estat assassinat lentament per la llei durant sis mesos?

—Jo què sé! —respongué Roker, sospesant el barret per la vora amb totes dues mans—. Suposo que hauria agafat el mateix, fos on fos. Ha entrat a la infermeria, aquest matí; el metge diu que cal mantenir la seva fortalesa tant com sigui possible; i l’alcaide li ha enviat vi, brou i tot això, de casa seva mateix. No és culpa de l’alcaide, senyor.

—Naturalment que no —respongué ràpidament el senyor Pickwick.

—Em temo, però —digué Roker, bellugant el cap—, que té mala peça al teler. He ofert a Neddy dues monedes de sis contra una, però no ho ha volgut acceptar, i fa ben fet. Gràcies, senyor. Bona nit, senyor.

—Espereu —digué seriosament el senyor Pickwick—. On és aquesta infermeria?

—Just damunt d’on heu dormit, senyor —respongué Roker—. Us hi acompanyaré, si voleu venir. —El senyor Pickwick agafà el barret sense parlar i el seguí immediatament.

L’escarceller obrí la marxa en silenci; i alçant a poc a poc la balda de la porta de l’habitació, indicà al senyor Pickwick que entrés. Era una sala gran, nua, desolada, amb una certa quantitat de llits de ferro sense potes, en un dels quals jeia l’ombra d’un home —macilent, pàl·lid i cadavèric. La seva respiració era difícil i carregada, i gemegava dolorosament amb cada alenada. A l’espona del llit seia un vell baix amb un davantal de sabater, que, amb l’ajuda d’unes ulleres de banya, llegia en veu alta de la Bíblia. Era l’afortunat legatari.

El malalt posà la mà al braç del seu acompanyant i li indicà que s’aturés. Tancà el llibre i el deixà al llit.

—Obriu la finestra —digué el malalt.

Ell ho féu. El soroll de carruatges i carretons, el trontoll de rodes, els crits d’homes i nois, tots els sons atrafegats d’una gran multitud plena de vida i ocupació, mesclats formant una remor profunda, flotaren cap a dintre la sala. Per damunt del brunzit ronc, s’alçava, de tant en tant, una riallada sorollosa; o un fragment d’alguna cançó dringadissa, entonada per algú entre la vertiginosa multitud, arribava a l’orella, per un instant, i llavors es perdia enmig del fragor de veus i el soroll de passes; el rompent de les ones del turbulent mar de vida que continuava lentament a fora. Aquests són en qualsevol moment sons tristos per a un oient silenciós; però que tristos són per a l’observador que està al llit de mort!

—No hi ha aire aquí —digué feblement l’home—. Aquest lloc el corromp. Era fresc, quan vaig arribar, fa anys; però es torna calorós i feixuc en passar aquestes parets. No puc respirar-lo.

—L’hem respirat junts, durant molt temps —digué el vell—. Vinga, vinga.

Es produí un breu silenci, durant el qual els dos espectadors s’aproparen al llit. El malalt atragué cap a ell una mà del seu antic company de presó, i estrenyent-la afectuosament entre totes dues mans, la retingué.

—Espero… —panteixà al cap d’una estona, tan feblement que ells aproparen les orelles al llit per captar els sons mig articulats que emetien els seus llavis pàl·lids— espero que el meu Jutge misericordiós tingui en compte el meu penós càstig a la terra. Vint anys, amic meu, vint anys en aquesta espantosa tomba! El meu cor es va trencar quan el meu fill va morir, i no vaig poder ni besar-lo en el seu petit taüt. La meva solitud des d’aleshores, enmig de tot aquest soroll i tumult, ha estat ben terrible. Que Déu pugui perdonar-me! Ell ha vist la meva mort solitària i perllongada.

Plegà les mans, i murmurant alguna cosa més que no pogueren sentir, s’enfonsà en un son… tan sols un son al principi, perquè el veieren somriure.

Xiuxiuejaren entre ells durant una estona, i l’escarceller, inclinant-se sobre el coixí, es tirà enrere precipitadament.

—Li ha arribat l’alliberament, per D…! —digué l’home.

Tenia raó. Però havia estat tan mort en vida, que no van saber quan havia mort.





XLV

Descriu una commovedora entrevista

entre el senyor Samuel Weller i un grup familiar.

El senyor Pickwick fa una ronda

pel diminut món que habita,

i decideix barrejar-s’hi, en el futur,

tan poc com sigui possible.


Un matí, poc després del seu empresonament, el senyor Samuel Weller, després d’endreçar l’habitació del seu amo amb tota la cura possible, i veure’l confortablement assegut amb els seus llibres i papers, es retirà per dedicar una hora o dues tan bé com pogués. Feia un matí molt bonic, i se li va ocórrer que una pinta de cervesa negra a l’aire lliure li alegraria el següent quart d’hora, a més de qualsevol petita diversió que es pogués permetre.

Un cop presa aquesta decisió, es dirigí a la cerveseria. Després de comprar la cervesa, i aconseguir, a més, el diari de tres dies abans, es dirigí cap al camp de bitlles, i asseient-se en un banc, procedí a passar-ho bé d’una manera molt assossegada i metòdica.

Primer de tot, begué una tirada refrescant de cervesa, i llavors alçà els ulls cap a una finestra i dedicà una picada d’ullet platònica a una jove dama que hi pelava patates. Llavors obrí el diari, i el plegà amb els informes policials cap enfora; i com que això és enutjós i difícil, quan el vent es belluga, begué una altra tirada de cervesa quan se n’hagué sortit. Llavors llegí dues ratlles del diari i s’aturà en sec per mirar un parell d’homes que acabaven una partida de raquetes, i, una vegada conclosa, cridà que havia estat «molt bé» en to d’aprovació, i mirà els espectadors del seu voltant, per comprovar si la seva opinió coincidia amb la pròpia. Això va comportar la necessitat de mirar també cap a les finestres; i com que la jove dama encara es trobava allí, era un acte de cortesia corrent tornar a fer l’ullet, i brindar mudament a la seva salut amb una altra tirada de cervesa, cosa que Sam féu; i després d’arrufar horriblement les celles a un nen que havia observat aquest últim fet amb ulls oberts, es passà una cama per damunt de l’altra, i, aguantant el diari amb totes dues mans, començà a llegir seriosament.

Amb prou feines havia aconseguit l’estat d’abstracció necessari, quan li semblà que sentia cridar el seu nom en algun passadís distant. I no s’equivocava, perquè ràpidament passà de boca en boca, i al cap de pocs segons l’aire bullia amb crits de «Weller».

—Sóc aquí! —cridà Sam, amb una veu estentòria—. Què passa? Qui el vol? Ha arribat un correu urgent per dir que la seva casa de camp és en flames?

—Algú us demana al vestíbul —digué un home, dret a un costat.

—Vigila’m aquell diari i la gerra, amic meu —digué Sam—. Ja vinc. Renoi, si em cridessin del tribunal no podrien fer més xivarri!

Acompanyant aquestes paraules amb un suau cop al cap del jove esmentat, que, inconscient de la proximitat amb la persona sol·licitada, xisclava «Weller!» amb tota la seva força, Sam s’apressà a travessar el camp i corregué escales amunt cap al vestíbul. Aquí, el primer objecte que veieren els seus ulls fou el seu estimat pare, assegut a l’esglaó de baix d’una escala, amb el barret a la mà, cridant «Weller!» en el to més alt, a intervals de mig minut.

—Què baladregeu? —digué impetuosament Sam, quan el vell hagué amollat un altre crit—. Us esteu posant tan vermell que sembleu un bufador de vidre ofès. Què passa?

—Aha! —respongué el vell—. Començava a témer que te n’haguessis anat a passejar per Regency Park, Sammy.

—Vinga —digué Sam—, res de burles contra la víctima de l’avarícia, i baixeu d’aquest esglaó. Què hi feu, allà? No visc allà.

—Et porto una cosa molt divertida, Sammy —digué el vell senyor Weller, aixecant-se.

—Espereu un moment —féu Sam—, aneu ben blanc de darrere.

—Entesos, Sammy, treu-me la pols —digué el senyor Weller, mentre el seu fill l’espolsava—. Podria semblar personal aquí, que algú es passegés amb la roba emblanquinada, oi, Sammy?

Com que el senyor Weller manifestà en aquest punt símptomes inequívocs que s’apropava a un atac d’hilaritat, Sam intervingué per aturar-lo.

—Ei, tranquil —digué—, sou el que no hi ha! Què us passa, ara?

—Sammy —digué el senyor Weller, eixugant-se el front—, em temo que un de dia d’aquests agafaré un atac d’apoplexia de tant riure, fill meu.

—Bé doncs, per què rieu? —digué Sam—. Vaja, què m’heu de dir?

—Qui et sembla que ha vingut amb mi, Sammy? —digué el senyor Weller, reculant una passa o dues, bombant la boca i eixamplant les celles.

—Pell? —digué Sam.

El senyor Weller negà amb el cap, i les galtes vermelles es dilataren amb les rialles que lluitaven per desfogar-se.

—L’home de la cara pigada, potser? —preguntà Sam.

Una vegada més el senyor Weller negà amb el cap.

—Qui, doncs? —preguntà Sam.

—La teva madrastra —digué el senyor Weller; i fou una sort que ho hagués dit, o les galtes li haurien rebentat, per la distensió anormal.

—La teva madrastra, Sammy —digué el senyor Weller—, i l’home del nas vermell, fill meu; i l’home del nas vermell. Ho! Ho! Ho!

Dit això, el senyor Weller començà a petar-se de riure, mentre Sam el contemplava amb una ampla ganyota escampant-se-li per tot el rostre.

—Han vingut per tenir una petita conversa seriosa amb tu, Sammy —digué el senyor Weller, eixugant-se els ulls—. Que no se t’escapi res sobre el pervers creditor, Sammy.

—Com, no saben qui és? —preguntà Sam.

—Ni un borrall —respongué el seu pare.

—On són? —digué Sam, imitant totes les gesticulacions del vell.

—Al despatx privat —replicà el senyor Weller—. A veure quan pots enxampar l’home del nas vermell en algun lloc que no sigui on hi ha els licors; de cap manera, Sammy, de cap manera. Hem fet un viatge molt agradable des del Marquès aquest matí, Sammy —digué el senyor Weller, quan es va veure amb cor de parlar d’una manera entenedora—. Jo conduïa el vell cavall clapat en aquell landó petit que pertanyia al primer marit de la teva madrastra, i hi hem instal·lat una butaca per al pastor; i que em pengin… —digué el senyor Weller, amb una mirada de profund menyspreu— que em pengin si no han sortit al carrer amb una escala portable perquè ell s’hi pogués enfilar.

—No ho deveu pas dir de debò, això? —digué Sam.

—Sí, Sammy —respongué el seu pare—, i m’agradaria que l’haguessis vist com s’agafava als costats quan pujava, com si tingués por de caure d’una alçada de sis peus i esbocinar-se en un milió d’àtoms. Finalment, però, ha pujat i hem marxat; i diria… diria… que quedava una mica sacsejat quan giràvem una cantonada.

—Suposo que casualment heu xocat contra un pal o dos —digué Sam.

—Em temo… —respongué el senyor Weller, enmig d’un èxtasi de picades d’ullet— em temo que n’he tocat un o dos; tot el camí que sortia volant de la butaca.

El vell sacsejà el cap de banda a banda, i fou pres d’un fort rau-rau intern, acompanyat d’una violenta inflor del rostre i un sobtat augment en l’amplada de tots els seus trets; símptomes que alarmaren no pas poc el seu fill.

—No t’espantis, Sammy, no t’espantis —digué el vell quan, a còpia de molta lluita, i uns quants cops de peu convulsos a terra, hagué recuperat la veu—. Intento aconseguir unes rialles tan discretes com puc, Sammy.

—Doncs bé, si d’això es tracta —digué Sam—, valdria més que no ho tornéssiu a intentar. Pot resultar un invent força perillós.

—No t’agrada, Sammy? —preguntà el vell.

—Gens ni mica —respongué Sam.

—Doncs bé —digué el senyor Weller, amb les llàgrimes encara rodolant-li per les galtes—, hauria estat una gran comoditat per a mi si me n’hagués sortit, i m’hauria evitat moltes discussions amb la teva madrastra, a vegades; però em temo que tens raó, Sammy, massa perill d’apoplexia… una mica massa, Sammy.

Aquesta conversa els dugué a la porta del despatx, on Sam, aturant-se un instant a mirar per damunt de l’espatlla, i amb una mirada furtiva al seu respectat progenitor, que encara s’enriolava al seu darrere, entrà de seguida.

—Madrastra —digué Sam, saludant educadament la dama—, molt agraït per aquesta visita… pastor, com esteu?

—Oh, Samuel! —digué la senyora Weller—. Això és terrible.

—De cap manera, mama —respongué Sam—. Oi, pastor?

El reverend Stiggins alçà les mans i posà els ulls en blanc, o més aviat en groc; però no féu cap resposta en paraules.

—Aquest senyor pateix d’alguna malaltia dolorosa? —digué Sam, mirant la seva madrastra per demanar una explicació.

—El bon home està entristit de veure’t aquí, Samuel —respongué la senyora Weller.

—Ah, es tracta d’això, eh? —digué Sam—. Em feia por, per les seves maneres, que s’hagués descuidat de posar pebre a l’últim cogombre que s’ha menjat. Poseu-vos còmode, senyor, no cobrem cap suplement per estar còmode, com va dir el rei quan va fer volar els seus ministres pels aires.

—Jove —digué pomposament el reverend Stiggins—, em temo que no us ha estovat gens, l’empresonament.

—Disculpeu-me, senyor —respongué Sam—; què heu tingut l’amabilitat de comentar?

—Sospito, jove, que la vostra naturalesa no s’ha estovat gens per aquest càstig —digué el reverend Stiggins, en veu alta.

—Senyor —respongué Sam—, sou molt amable de dir-ho. Espero que la meva naturalesa no sigui gens tova, senyor. Molt agraït per la vostra bona opinió, senyor.

En aquest punt de la conversa, se sentí un so, amb una indecorosa semblança a una riallada, procedent de la cadira on seia el vell senyor Weller; en sentir-lo la senyora Weller, amb una anàlisi precipitada de totes les circumstàncies del cas, considerà el seu deure posar-se cada vegada més histèrica.

—Weller —digué la senyora W. (el vell estava assegut en un racó)—; Weller! Vine aquí!

—Moltes gràcies, estimada —respongué el senyor Weller—; però estic força còmode on sóc.

En sentir-lo, la senyora Weller prorrompé en plors.

—Què passa, mama? —digué Sam.

—Ah, Samuel! —respongué la senyora Weller—. El teu pare em fa sentir malaurada. No hi ha res que el pugui posar a to?

—Ho sentiu? —digué Sam—. La senyora vol saber si no hi ha res que us pugui posar a to.

—Molt agraït a la senyora Weller per les seves amables preguntes, Sammy —respongué el vell—. Crec que una pipa se’m posaria de meravella. Podria donar-me aquesta satisfacció, Sammy?

La senyora Weller deixà caure algunes llàgrimes més, i el reverend Stiggins gemegà.

—Ei! Aquest dissortat cavaller ja torna a trobar-se malament —digué Sam, mirant al seu voltant—. On us fa mal ara, senyor?

—Al mateix lloc, jove —replicà el senyor Stiggins—, al mateix lloc.

—On deu ser, senyor? —preguntà Sam, amb gran simplicitat externa.

—Al pit, jove —respongué el reverend Stiggins, assenyalant-se l’armilla amb el paraigua.

En sentir aquesta commovedora resposta, la senyora Weller, totalment incapaç de dominar els seus sentiments, sanglotà en veu alta, i manifestà la seva convicció que l’home del nas vermell era un sant; llavors el senyor Weller, pare, s’aventurà a indicar, en veu baixa, que devia ser el representant de les parròquies unides de St. Simó de Fora i St. Caminador de Dintre.

—En temo, mare —digué Sam—, que aquest cavaller, amb la contorsió del seu rostre, té força set, per l’espectacle deplorable que té davant seu. Oi que és el cas, mama?

La respectable senyora mirà el reverend Stiggins esperant una resposta; aquell cavaller, amb els ulls molt en blanc, s’agafà la gola amb la mà dreta i imità l’acció d’empassar, per indicar que estava assedegat.

—Em fa por, Samuel, que és per efecte dels seus sentiments —digué afligida la senyora Weller.

—Què soleu beure, senyor? —respongué Sam.

—Ah, benvolgut jove —respongué el reverend Stiggins—, totes les begudes són vanitats.

—Ben cert, ben cert, i tant —digué la senyora Weller, deixant anar un gemec, i assentint amb el cap.

—Bé —digué Sam—, suposo que sí, senyor; però quina és la vostra vanitat preferida? Quina vanitat té un aroma que us agradi més, senyor?

—Ah, benvolgut jove —respongué el reverend Stiggins—, les menyspreo totes. Si… —afegí el reverend Stiggins— si n’hi ha una de menys odiosa que una altra, és el licor anomenat rom. Calent, benvolgut jove, amb tres terrossos de sucre al vas.

—Em sap molt greu dir, senyor —féu Sam—, que en aquest establiment no permeten vendre aquesta vanitat particular.

—Ah, quina insensibilitat de cor, aquests homes empedreïts! —exclamà Stiggins—. Ah, la maleïda crueltat d’aquests perseguidors inhumans!

Amb aquestes paraules, el reverend Stiggins alçà novament els ulls enlaire i es picà el pit amb el paraigua; i és un acte de pura justícia cap al reverend dir que la seva indignació semblava de debò molt autèntica i sincera.

Quan la senyora Weller i el cavaller del nas vermell hagueren comentat aquest costum inhumà d’una manera molt enèrgica, i deixat anar una varietat de pietoses i santes abominacions contra els seus autors, el segon recomanà una ampolla de porto, escalfat amb una mica d’aigua, espècia i sucre, dient que era agraïda a l’estómac, i amb menys regust de vanitat que molts altres combinats. Així doncs l’encarregaren, i mentre esperaven que la preparessin, l’home del nas vermell i la senyora Weller miraren el vell W. i gemegaren.

—Doncs bé, Sammy —digué el cavaller—, espero que el teu estat d’ànim millori amb aquesta animada visita. Una conversa molt alegre i edificant, oi que sí, Sammy?

—Sou un malvat —respongué Sam—; i desitjo que no em torneu a adreçar els vostres comentaris.

En comptes de fer cas d’aquesta apropiadíssima resposta, el vell senyor Weller es permeté tot seguit una ampla ganyota; i com que aquesta inexorable conducta féu que la dama i el reverend Stiggins tanquessin els ulls, i es gronxessin endavant i enrere en les seves cadires, capficats, encara es permeté diverses pantomimes, que mostraven un desig d’aixafar a cops de puny el nas de l’esmentat Stiggins, les quals semblaven aportar-li un gran alleujament mental. El vell s’escapà per molt poc que n’hi detectessin una; perquè, com que el reverend Stiggins féu un moviment brusc en veure arribar el vi calent, casualment el seu cap entrà en contacte amb el puny clos amb què el senyor Weller havia dibuixat focs artificials imaginaris en l’aire, a dues polzades de la seva orella, durant uns instants.

—Quina manera tan salvatge d’allargar la mà per agafar el got! —digué Sam, amb gran celeritat—. No us adoneu que heu donat un cop al cavaller?

—No ha sigut expressament, Sammy —digué el senyor Weller, fins a cert punt avergonyit per l’inesperat incident.

—Proveu unes fregues per dintre, senyor —digué Sam, mentre el cavaller del nas vermell es fregava el cap amb un semblant trist—. Què us en sembla, això, com a dosi de vanitat? És calent, senyor?

El reverend Stiggins no féu cap resposta verbal, però el seu aire era expressiu. Tastà el contingut del got que Sam li havia col·locat a la mà, deixà el paraigua a terra i tornà a tastar-lo, passant-se plàcidament la mà per l’estómac dues o tres vegades; llavors s’ho begué sencer d’una tirada, i fent petar els llavis, allargà el got per demanar-ne més.

Tampoc la senyora Weller quedà enrere a l’hora de fer justícia a la barreja. La bona dona començà protestant que no podria tocar-ne ni una gota… llavors en begué una goteta… llavors una gran gota… i tot seguit moltes gotes; i com que els seus sentiments eren dels que es veuen poderosament afectats per l’aplicació d’aigües fortes, deixà anar una llàgrima amb cada gota de barreja, i així anà fent, ablanint els sentiments, fins que finalment es trobà en un punt molt patètic i respectable de sofriment.

El vell senyor Weller observava aquests senyals i indicis amb moltes manifestacions de disgust, i quan, després d’una segona gerra del mateix, el reverend Stiggins començà a sospirar d’una manera lúgubre, manifestà clarament la seva desaprovació de tot plegat amb diverses frases incoherents i confuses, entre les quals només resultaven discernibles les repeticions freqüents i encoleritzades de la paraula «bestieses».

—Ja et diré com ho veig, Sammy, fill meu —xiuxiuejà el vell a l’orella del seu fill, després d’una llarga i tenaç contemplació de la dona i el reverend Stiggins—; crec que hi ha d’haver alguna cosa que no va a l’hora a dintre de la teva madrastra, igual que l’home del nas vermell.

—Què voleu dir? —preguntà Sam.

—Vull dir això, Sammy —respongué el vell—, que no sembla que el que beuen els faci profit; tot es torna aigua calenta i els surt pels ulls. Ja hi pots pujar de peus, Sammy, és una malaltia constitucional.

El senyor Weller pronuncià aquesta opinió científica arrufant molt les celles i brandant molt el cap; en observar-ho la senyora Weller, i concloure que feia alguna referència denigrant cap a ella o cap al reverend Stiggins, o tots dos, estava a punt de posar-se infinitament pitjor, però el reverend Stiggins, posant-se dempeus tan bé com pogué, començà a pronunciar un sermó edificant en benefici dels presents, i molt especialment del senyor Samuel, a qui adjurà en termes commovedors a estar en guàrdia en aquell pou d’iniquitat on havia caigut; a abstenir-se de tota hipocresia i orgull de cor; i a prendre’l a ell (Stiggins) com a model i exemple en tots els aspectes, perquè d’aquesta manera tard o d’hora podria arribar, com ell, a la confortable conclusió de ser algú irreprotxable i digne d’estima, mentre que totes les seves coneixences i amics eren uns dissoluts i uns llibertins sense esperança. Una consideració que, digué, no podia sinó proporcionar-li la més viva satisfacció.

També li suplicà que evités, per damunt de tot, el vici de l’embriaguesa, que considerava propi dels hàbits immunds dels porcs, i semblant al consum d’aquelles drogues metzinoses i funestes que, mastegades amb la boca, dilapiden la memòria. En aquest punt del seu discurs, el reverend del nas vermell es tornà singularment incoherent, i tambalejant-se endavant i enrere en l’excitació de la seva eloqüència, es veié forçat a agafar-se al respatller d’una cadira per mantenir la perpendicular.

El reverend Stiggins no digué que desitjava que els seus oients estiguessin en guàrdia contra aquells falsos profetes i aquells infeliços que es burlaven de la religió, i, sense aptitud per exposar les seves primeres doctrines, ni cor per sentir els seus primers principis, són uns membres de la societat més perillosos que el criminal vulgar; que entabanen, tal com necessàriament fan, els més febles i més mal informats, escampen desdeny i menyspreu sobre allò que hauria de ser més sagrat, i porten una certa mala fama a grans quantitats de persones virtuoses i de bona conducta de moltes sectes i conviccions excel·lents. Però com que, repenjat al respatller de la cadira durant un temps considerable, i aclucant un ull, picava molt l’ullet amb l’altre, és probable que pensés tot això, però s’ho quedés per a ell.

Durant el discurs, la senyora Weller sanglotà i plorà al final dels paràgrafs; mentre que Sam, assegut amb les cames encreuades en una cadira i recolzant els braços a la barana de dalt, observava l’orador amb gran afabilitat i placidesa en el seu posat; dirigint ocasionalment una mirada de complicitat cap al vell, que al començament estava encantat i s’adormí si fa no fa cap a la meitat.

—Bravo; molt bonic! —digué Sam, quan l’home del nas vermell, després d’acabar, es posà els seus guants gastats i féu sortir els dits per les puntes estripades fins que els artells quedaren a la vista—. Molt bonic.

—Espero que et faci profit, Samuel —digué solemnement la senyora Weller.

—Crec que sí, mama —respongué Sam.

—Tant de bo pogués tenir l’esperança que fes profit al teu pare —digué la senyora Weller.

—Gràcies, estimada —digué el senyor Weller pare—. Com et trobes tu després de sentir-ho, amor meu?

—Foteta! —exclamà la senyora Weller.

—Home ignorant! —digué el reverend Stiggins.

—Si no tingués el cap una mica més clar que aquest teu tros d’ase, estimada —digué el vell senyor Weller—, molt probablement continuaria fent de conductor nocturn fins que em traguessin del tot de la carretera. Senyora Weller, si el cavall clapat s’està a la cavallerissa gaire estona més, no s’aturarà per res durant el camí de tornada, i potser aquella butaca anirà a parar contra alguna tanca, amb el pastor incorporat.

En sentir aquesta suposició, el reverend Stiggins, amb una consternació evident, recollí el barret i el paraigua i proposà anar-se’n immediatament, a la qual cosa la senyora Weller assentí. Sam els acompanyà fins a la porteria, i s’acomiadà respectuosament.

—Que vagi bé, Sammy —digué el vell.

—Que què? —preguntà Sammy.

—Bé, adéu, doncs —digué el vell.

—Ah, ara us entenc —féu Sam—. Adéu-siau!

—Sammy —xiuxiuejà el senyor Weller, mirant cautelosament al voltant—; presenta els meus compliments al teu amo, i digue-li que si s’ho repensa, m’ho faci saber. Jo i un que fa armaris hem imaginat un pla per treure’l d’aquí. Un piano, Sammy… un piano! —digué el senyor Weller, colpejant el seu fill al pit amb el revers de la mà, i reculant una passa o dues.

—Què voleu dir? —digué Sam.

—Un piano fortí, Sammy —contestà el senyor Weller, amb un aire encara més misteriós—, que pot llogar; un que no sona, Sammy.

—I de què serviria? —digué Sam.

—Que enviï el meu amic, el que fa armaris, a recollir-lo, Sammy —respongué el senyor Weller—. Hi caus, ara?

—No —respongué Sam.

—No hi ha cap estri, a dintre —xiuxiuejà el seu pare—. Hi cabrà bé, amb el barret i les sabates posades, i respirarà per les potes, que són buides. Tindrà un passatge a punt per anar a Amèrica. El govern americà no el lliurarà mai, quan descobreixin que té diners per gastar, Sammy. Que l’amo s’esperi allà, fins que la senyora Bardell sigui morta, o pengin els senyors Dodson i Fogg (molt probablement això passarà primer, Sammy), i llavors que torni i escrigui un llibre sobre els americans que pagarà de sobres les despeses, si els busca prou les pessigolles.

El senyor Weller pronuncià aquest resum apressat del seu pla amb gran vehemència en els xiuxiueigs; llavors, com si temés afeblir l’efecte de la tremenda comunicació amb nous diàlegs, féu la salutació del cotxer i s’esfumà.

Amb prou feines Sam havia recuperat la calma habitual del seu rostre, molt contorbada per la comunicació confidencial del seu respectat parent, quan el senyor Pickwick s’hi adreçà.

—Sam —digué aquell cavaller.

—Senyor —respongué Weller.

—Vaig a fer un tomb per la presó i m’agradaria que m’acompanyessis. Veig un presoner que coneixem que ve cap aquí, Sam —digué el senyor Pickwick, somrient.

—Quin, senyor? —preguntà el senyor Weller—. El de la cabellera, o aquell interessant captiu amb mitges?

—Cap dels dos —contestà el senyor Pickwick—. És un vell amic teu, Sam.

—Meu, senyor? —exclamà el senyor Weller.

—El recordes molt bé, diria, Sam —respongué el senyor Pickwick—, o altrament tindries pitjor memòria per als vells coneguts del que a mi em sembla. Xxt! Ni una paraula, Sam; ni una síl·laba. Aquí el tenim.

Mentre el senyor Pickwick parlava, Jingle s’apropà. Semblava menys malaurat que abans, vestit amb una roba mig gastada, que, amb l’ajuda del senyor Pickwick, havia desempenyorat. També duia roba blanca neta, i s’havia fet tallar els cabells. Estava molt pàl·lid i prim, però; i mentre s’apropava lentament, repenjat en un bastó, resultava fàcil veure que havia patit malalties greus i necessitat, i que encara estava molt feble. Es tragué el barret quan el senyor Pickwick el saludà, i semblà molt humiliat i avergonyit en veure Sam Weller.

Seguint-lo de prop, venia el senyor Job Trotter, en el catàleg dels vicis del qual, la manca de fe i fidelitat al seu company en cap cas no podien trobar lloc. Encara se’l veia esparracat i miserable, però el seu rostre no estava tan xuclat com en la seva primera trobada amb el senyor Pickwick, uns dies abans. En treure’s el barret davant del nostre benevolent amic, murmurà algunes expressions entretallades de gratitud i balbucejà alguna cosa dient que l’havien salvat de la fam.

—Entesos, entesos —digué el senyor Pickwick, interrompent-lo amb impaciència—, ens pots seguir amb Sam. Vull parlar-vos, senyor Jingle. Podeu caminar sense el seu braç?

—I tant, senyor… estic a punt… no massa ràpid… les cames em tremolen… el cap em roda… voltes i més voltes… com enmig d’un terratrèmol… molt.

—Au, agafeu-me de bracet —digué el senyor Pickwick.

—No, i ara —respongué Jingle—; no, de debò… preferiria que no.

—Ximpleries —digué el senyor Pickwick—; repengeu-vos en mi, és el que desitjo, senyor.

Veient que estava confús i agitat, i indecís, el senyor Pickwick tirà pel dret, es passà el braç del malalt pel seu i se l’endugué sense dir-hi res més.

Durant tota aquesta estona el rostre del senyor Samuel Weller havia mostrat l’expressió d’esbalaïment més forta que la imaginació pugui retratar. Després de mirar de Job a Jingle, i de Jingle a Job en un silenci profund, proferí en veu baixa les paraules: «Quines penques», que repetí almenys una vintena de vegades; després de les quals, semblà totalment privat de la parla, i una vegada més clavà els ulls, primer en l’un i després en l’altre, ple de muda perplexitat i atordiment.

—Vinga, Sam! —digué el senyor Pickwick, mirant enrere.

—Ja vinc, senyor —respongué Weller, seguint mecànicament el seu amo; i encara no separava els ulls del senyor Job Trotter, que caminava al seu costat en silenci.

Job tingué els ulls fixos a terra durant algun temps. Sam, amb els seus clavats al rostre de Job, topava amb la gent que passejava, queia sobre nens i s’entrebancava amb esglaons i baranes, sense que semblés adonar-se’n, fins que Job, aixecant furtivament la mirada, digué:

—Què tal, senyor Weller?

—És ell! —exclamà Sam; i després de verificar la identitat de Job fora de tot dubte, es donà un cop a la cama i desfogà els seus sentiments amb un xiulet llarg i estrident.

—Les coses han canviat per a mi, senyor —digué Job.

—Així ho diria —exclamà el senyor Weller, examinant els parracs del seu company amb franca sorpresa—. És més aviat un canvi per a pitjor, senyor Trotter, com va dir el cavaller quan li van donar dos xílings sospitosos i sis penics de xavalla per una mitja corona bona.

—I tant que sí —respongué Job, bellugant el cap—. Ara no hi ha cap engany, senyor Weller. Les llàgrimes… —digué Job, amb una mirada momentània de murrieria— les llàgrimes no són les úniques proves d’aflicció, ni les millors.

—No, no ho són —respongué expressivament Sam.

—Poden ser fingides, senyor Weller —digué Job.

—Ja ho sé —respongué Sam—; algunes persones, de fet, sempre les tenen a punt, i poden obrir l’aixeta sempre que volen.

—Sí —respongué Job—; però aquesta mena de coses no es falsegen tan fàcilment, senyor Weller, i adquirir aquest aspecte és un procés més penós. —Mentre parlava, s’assenyalà les galtes groguenques, xuclades, i, arromangant-se la màniga de la jaqueta, descobrí un braç on semblava que l’os es podia trencar amb un contacte, de tan nítid i fràgil que es veia sota la seva prima capa de carn.

—Què us heu fet? —preguntà Sam, reculant.

—Res —respongué Job.

—Res! —repetí Sam.

—No he fet res durant moltes setmanes —digué Job—; i tampoc he menjat i begut pràcticament gens.

Sam féu un cop d’ull global a la cara prima del senyor Trotter i al seu trist abillament; llavors, agafant-lo pel braç, començà a estirar d’ell amb gran violència.

—On aneu, senyor Weller? —digué Job, lluitant debades contra la potent estreta del seu antic enemic.

—Vinga —digué Sam—; vinga! —No es dignà a donar cap més explicació fins que arribaren a la cerveseria, i llavors demanà una gerra de cervesa negra, que ràpidament li portaren.

—Au —digué Sam—, beu-t’ho, fins a l’última gota, i després gira la gerra de cap per avall, perquè jo vegi que t’has pres la medicina.

—Però, benvolgut senyor Weller —protestà Job.

—Coll avall! —ordenà Sam, autoritari.

Davant d’aquest consell, el senyor Trotter es portà la gerra als llavis, i, a un ritme lent i gairebé imperceptible, la inclinà en l’aire. S’aturà una vegada, i només una, per respirar llargament, però sense alçar la cara del recipient, que, al cap de pocs moments, sostingué amb el braç estirat, amb el cul cap amunt. No caigué res a terra a part d’unes quantes partícules d’escuma, que es desprengueren lentament de la vora i regalimaren mandrosament.

—Magnífic! —digué Sam—. Com et trobes, ara?

—Millor, senyor. Crec que estic millor —respongué Job.

—I esclar que sí —digué Sam, amb ganes de controvèrsia—. És com ficar gas en un globus. Puc veure a ull nu que estàs més robust després de l’operació. Què me’n dius d’una altra de les mateixes dimensions?

—Preferiria no fer-ho, us estic molt agraït, senyor… —respongué Job— més val que no.

—Doncs, què me’n dius d’una mica de teca? —preguntà Sam.

—Gràcies al vostre eminent amo, senyor —digué el senyor Trotter—, tindrem mig cuixot de xai, cuit al forn, a tres quarts de tres, amb un fons de patates a sota perquè no quedi rebullit.

—Què! Us ha aconseguit provisions? —preguntà Sam emfàticament.

—Sí, senyor —respongué Job—. Més encara, senyor Weller; quan el meu amo estava molt malalt, ens va aconseguir una cambra… abans érem en una gossera… i la va pagar, senyor; i ve a mirar com estem de nit, quan ningú ho sabria. Senyor Weller —prosseguí Job, amb llàgrimes autèntiques als ulls, per una vegada—, podria servir aquell cavaller fins caure mort als seus peus.

—Ep! —digué Sam—. Em sap greu, amic meu! D’això res.

Job Trotter semblava astorat.

—D’això res, dic, jove —repetí fermament Sam—. Ningú el servirà a part de mi. I ara que en parlem, et faré saber encara un altre secret —afegí Sam, mentre pagava la cervesa—. No he sentit parlar mai, fixa’t bé, ni llegit en cap llibre de contes, ni vist en imatges, cap àngel amb pantalons i polaines… ni tan sols amb ulleres, que jo recordi, tot i que pot haver passat sense que jo ho sàpiga… però fixa’t bé el que et dic, Job Trotter, malgrat tot és un àngel amb tots els ets i uts; i ja voldria veure l’home que gosi dir-me que en coneix un de millor. —Amb aquest desafiament, el senyor Weller es cordà el canvi en un butxacó lateral, i, amb molts cops de cap i gests de confirmació, continuà cercant l’objecte de la discussió.

Trobaren el senyor Pickwick, en companyia de Jingle, parlant molt seriosament, i sense dedicar cap mirada als grups d’homes reunits al camp de raquetes; que eren grups molt bigarrats, dignes de rebre una mirada, ni que fos per curiositat ociosa.

—Bé, doncs —deia el senyor Pickwick, quan Sam i el seu company s’apropaven—, ja veureu com millora la vostra salut, i mentrestant hi penseu. Feu-me la declaració quan us hi veieu amb cor, i jo discutiré amb vós el tema quan m’ho hagi rumiat. Ara, aneu a la vostra cambra. Esteu cansat, i encara no prou fort per ser fora gaire temps.

El senyor Alfred Jingle, sense cap espurna de la seva antiga animació —sense ni tan sols gens de l’alegria ombrívola que havia assumit quan per primera vegada el senyor Pickwick topà amb ell enmig de la seva aflicció— féu una profunda reverència sense parlar, i, indicant a Job que encara no el seguís, s’allunyà lentament.

—Curiosa escena, aquesta, oi, Sam? —digué el senyor Pickwick, mirant amb bon humor al seu voltant.

—Molt, senyor —respongué Sam—. Els prodigis no s’acaben mai —afegí Sam, parlant per a ell mateix—. O molt m’equivoco, o aquest Jingle ha fet una plorada de les seves!

La zona delimitada per la paret d’aquella part de la presó de Fleet on es trobava el senyor Pickwick era prou àmplia per formar un bon camp de raquetes; un costat el formava, naturalment, la paret mateixa, i l’altre aquella part de la presó que donava (o més ben dit hauria donat, si no hagués estat per la paret) a la Catedral de St. Paul. Passejant o asseguts, en totes les postures possibles d’apàtica ociositat, hi havia un gran nombre de deutors, la major part dels quals esperaven a presó fins que arribés el dia de «presentar-se» davant del Tribunal d’Insolvents; mentre que d’altres havien estat condemnats a penes diverses, que deixaven transcórrer ociosament tan bé com podien. Alguns anaven espellifats, alguns elegants, molts bruts, uns quants nets; però allí gandulejaven i perdien el temps tots, passejant per allà amb tan pocs ànims i propòsit com les bèsties d’un zoològic.

Arrepapats a les finestres que dominaven aquest lloc de passeig hi havia una certa quantitat de persones, algunes conversant sorollosament amb els coneguts de baix, altres jugant a pilota amb alguns agosarats llançadors de fora, altres mirant els jugadors de raqueta, o observant els nois que cantaven el resultat del partit. Dones brutes i descurades passaven i traspassaven, de camí cap al pavelló de cuina d’un racó del pati; algunes criatures xisclaven, i es barallaven, i jugaven entre elles, en un altre; l’estrèpit de les bitlles i els crits dels jugadors es barrejaven contínuament amb aquests i un centenar d’altres sons; i tot era soroll i confusió —llevat d’una petita barraca trista a unes iardes de distància, on jeia, silenciós i lúgubre, el cadàver del presoner de la cancelleria que havia mort la nit abans, esperant la paròdia d’una investigació. El cadàver! És el terme legal per a la massa inquieta, turbulent, de neguits i anhels, afectes, esperances i penes que conformen l’home viu. La llei tenia el seu cadàver; i allí jeia, vestit amb mortalles, testimoni paorós de la seva tendra clemència.

—Us agradaria veure una botiga de xiulets, senyor? —preguntà Job Trotter.

—Què voleu dir? —preguntà alhora el senyor Pickwick.

—Una botiga de xiulets —intervingué el senyor Weller.

—Què és això, Sam?… Un imitador d’ocells? —preguntà el senyor Pickwick.

—I ca, senyor —respongué Job—; una botiga de xiulets és allà on venen licors. —El senyor Job Trotter explicà breument que, com que tothom tenia prohibit sota pena de fortes sancions entrar licors a les presons de deutors, i com que aquests articles eren molt valorats per les dones i homes que hi estaven confinats, a algun escarceller especulador li havia passat pel cap fer els ulls grossos, amb certes consideracions lucratives, al fet que dos o tres presoners venguessin l’article predilecte de la ginebra, per al seu propi profit i benefici.

—Aquest pla, ja veieu, senyor, s’ha escampat de mica en mica a totes les presons de deutors —digué el senyor Trotter.

—I té el gran avantatge —digué Sam—, que els escarcellers s’encarreguen prou bé d’atrapar tots aquells que ho intenten sense pagar, i quan surt als diaris els aplaudeixen per la seva vigilància; així maten dos pardals d’un tret: dissuadeixen altres persones de fer aquest comerç i milloren la seva pròpia reputació.

—Exactament, senyor Weller —comentà Job.

—Sí, però no escorcollen mai aquestes sales per comprovar si hi ha licors amagats? —preguntà el senyor Pickwick.

—I tant que sí, senyor —respongué Sam—; però els escarcellers ho saben abans, i ho fan saber als venedors, i ja els podeu anar al darrere amb un flabiol sonant.

A hores d’ara, Job havia trucat a una porta, que va obrir un cavaller amb el cap escabellat, que passà el forrellat quan hagueren entrat i féu una rialla; en veure-ho, Job féu una rialla, i Sam també; i el senyor Pickwick, pensant que era allò el que s’esperava d’ell, anà somrient fins al final de l’entrevista.

El senyor del cap escabellat semblava força satisfet d’aquest anunci mut del seu negoci, i, traient una ampolla de pedra plana, que podia contenir aproximadament un parell de quarts de galó, de sota el llit, omplí tres gots de ginebra, que Job Trotter i Sam engoliren amb eficiència.

—Una mica més? —digué l’home.

—Ja n’hi ha prou —respongué Job Trotter.

El senyor Pickwick pagà, tragueren el forrellat de la porta i sortiren; el senyor escabellat dedicà un amistós cop de cap al senyor Roker, que casualment passava per allà en aquell moment.

Des d’aquest lloc, el senyor Pickwick passejà per totes les galeries, amunt i avall per totes les escales, i una vegada més al voltant de tota la zona del pati. Bona part de la població reclusa semblava ser Mivins, Smangle, el capellà i el carnisser, repetits una vegada i una altra i una altra. Hi havia la mateixa sordidesa, el mateix tumult i soroll, les mateixes característiques generals, a cada racó; tant en el millor com en el pitjor. El lloc sencer semblava desassossegat i turbulent; i la gent s’aplegaven i anaven d’aquí cap allà, com les ombres d’un somni agitat.

—Ja he vist prou —digué el senyor Pickwick, en deixar-se caure en una cadira en la seva petita cambra—. Aquestes escenes em fan mal de cap, i també de cor. D’ara en endavant seré presoner a la meva pròpia cel·la.

I el senyor Pickwick mantingué resoludament aquesta determinació. Durant tres mesos llargs restà tancat, tot el dia; només sortia furtivament de nit per respirar aire fresc, quan la major part dels seus companys de presó eren al llit o fent barrila a les seves habitacions. La seva salut començava a ressentir-se del confinament, però ni les súpliques freqüents de Perker i els seus amics, ni els encara més freqüents avisos i consells del senyor Samuel Weller, pogueren induir-lo a alterar una engruna la seva resolució inflexible.





XLVI

Consigna un acte commovedor de delicat sentiment,

no del tot mancat de gràcia, dut a terme

i realitzat pels senyors Dodson i Fogg.


Fou una setmana abans de finals del mes de juliol, que es va veure un cabriolé de lloguer, de número desconegut, avançant a pas ràpid per Goswell Street; tres persones s’hi havien encabit, a més del conductor, que seia al seu seient lateral; dos xals penjaven per damunt del davantal, propietat de dues dames menudes amb aspecte d’harpies que seien sota el davantal; entre elles, comprimit en un espai molt petit, viatjava un cavaller de posat trist i abatut, que, cada vegada que gosava fer un comentari, era tallat en sec per una de les harpies ja esmentades. Finalment, les dues harpies i el trist cavaller donaren al conductor indicacions contradictòries, totes en un mateix sentit, perquè s’aturés a la porta de la senyora Bardell; el cavaller trist, en oposició directa a, i en desafiament de, les harpies, afirmà que era una porta verda i no pas una de groga.

—Pareu a la casa de la porta verda, conductor —digué el cavaller trist.

—Ah, malvat! —exclamà una de les harpies—. Aneu fins a la porta groga, cotxer.

En sentir-ho el cotxer, que en un esforç sobtat per aparcar al costat de la casa de la porta verda, havia estirat tan fort el cavall que gairebé l’havia fet enfilar al cabriolé, deixà una altra vegada les potes davanteres de l’animal a terra, i s’aturà.

—Així doncs, on haig d’aparcar? —preguntà el conductor—. Poseu-vos d’acord. Tot el que vull saber és on.

La disputa es renovà encara amb més violència; i com que el cavall tenia una mosca al nas que l’empipava, el cotxer esmerçà humanament el seu temps fuetejant-li el cap, seguint el principi de contrairritació.

—La majoria de vots és la que guanya! —digué finalment una de les harpies—. La casa de la porta groga, cotxer.

Però després que el cabriolé hagués estacionat, amb un estil esplèndid, davant la casa de la porta groga, «fen», tal com digué triomfant una de les harpies, «de fet més soroll que si hi haguessin anat amb el seu propi carruatge», i després que el conductor hagués desmuntat per ajudar les dames a baixar, el caparró rodó del senyoret Thomas Bardell sortí per la finestra del primer pis d’una casa amb una porta vermella, uns quants números més enllà.

—Quin insult! —digué l’última harpia, llançant una mirada mordaç cap al cavaller trist.

—Estimada, no és culpa meva —digué el cavaller.

—No em diguis res, desgraciat —replicà la dama—. La casa de la porta vermella, cotxer. Ah! Si mai una dona s’ha vist afligida per un bergant, que s’enorgulleix i troba satisfacció a deshonrar la seva esposa en totes les ocasions possibles davant de desconeguts, jo sóc aquesta dona!

—Hauríeu d’estar avergonyit, Raddle —digué l’altra doneta, que no era altra que la senyora Cluppins.

—Què he fet? —preguntà el senyor Raddle.

—No em diguis res, no ho facis, bèstia, pensa que podria oblidar les ensenyances de la meva secta i colpejar-te! —amenaçà la senyora Raddle.

Mentre tenia lloc aquest diàleg, el conductor, de la manera més ignominiosa, duia el cavall, agafat per la brida, fins a la casa de la porta vermella, que el senyoret Bardell ja havia obert. Quina manera tan mesquina i humil d’arribar a casa d’una amiga! Cap arribada impetuosa, amb tot el foc i la fúria de l’animal; cap salt per part del conductor; cap fort truc a la porta; cap obertura del davantal amb un estrèpit a l’últim moment, per por que les dames estiguessin exposades a un corrent d’aire; i llavors l’home allargant els xals, com si fos un cotxer privat! Tot plegat havia perdut la seva emoció: era més insípid que anar-hi caminant.

—I doncs, Tommy —digué la senyora Cluppins—, com està la teva pobra mare?

—Ah, està molt bé —respongué el senyoret Bardell—. És al saló de davant, a punt. Jo també estic a punt. —El senyoret Bardell es ficà les mans a les butxaques, i saltà amunt i avall de l’últim esglaó de la porta.

—Ve algú més, Tommy? —preguntà la senyora Cluppins, arranjant-se l’esclavina.

—Ve la senyora Sanders —respongué Tommy—; i jo també vinc.

—Vatua amb el noi —digué la menuda senyora Cluppins—. Només pensa en ell mateix. Aquí, Tommy, estimat.

—Bé —digué el senyoret Bardell.

—Qui més ve, reiet? —preguntà la senyora Cluppins, amb aire insinuador.

—Ah! La senyora Rogers ve —respongué el senyoret Bardell, obrint uns ulls molt amples en donar la notícia.

—Què? La senyora que ha agafat els allotjaments! —exclamà la senyora Cluppins.

El senyoret Bardell enfonsà més les mans en les butxaques i assentí exactament trenta-cinc vegades, per deixar entendre que es tractava de l’hoste, i no pas cap altra.

—Senyor Déu meu! —digué la senyora Cluppins—. Serem una bona colla!

—Ah, doncs si sabés què hi ha a l’armari, llavors pla ho diria! —respongué el senyoret Bardell.

—Què hi ha, Tommy? —digué afalagadorament la senyora Cluppins—. M’ho diràs, Tommy, ho sé.

—No, no ho penso dir —respongué el senyoret Bardell, bellugant el cap i acomodant-se novament a l’últim esglaó.

—Vatua amb la criatura! —murmurà la senyora Cluppins—. Quin marrec està fet! Au, Tommy, explica-ho a la teva estimada Cluppy.

—La mare ha dit que no ho digués —contestà el senyoret Bardell—, me’n donaran a mi. —Animat per aquesta perspectiva, el precoç noi recomençà els seus moviments rutinaris, amb una energia renovada.

L’interrogatori anterior d’un infant de tendra edat tingué lloc mentre el senyor i la senyora Raddle i el conductor del cabriolé tenien un altercat en relació a la tarifa, i, en acabar en aquest punt en favor del cotxer, la senyora Raddle s’apropà tentinejant.

—Ei, Mary Ann! Què passa? —digué la senyora Cluppins.

—Això m’ha fet venir esgarrifances per tot el cos, Betsy —respongué la senyora Raddle—. Raddle no és com un home; m’ho deixa tot per a mi.

Això no era gaire just per al dissortat senyor Raddle, que havia estat apartat amb força per la seva bona dona al començament de la disputa, amb l’ordre peremptòria de tenir la boca tancada. No tingué cap oportunitat de defensar-se, però, perquè la senyora Raddle donà senyals inequívocs de desmaiar-se; en observar-ho des de la finestra del saló, la senyora Bardell, la senyora Sanders, l’hoste i la criada de l’hoste, sortiren precipitadament i la traslladaren a la casa, totes parlant al mateix temps i pronunciant diverses expressions de compassió i condol, com si fos una de les mortals més atribolades de la terra. Transportada al saló de davant, la dipositaren en un sofà; la dama del primer pis corregué cap al primer pis, tornà amb una ampolla de sals volàtils i, aguantant fort la senyora Raddle pel coll, l’hi aplicà amb total bondat i compassió femenines al nas, fins que aquella senyora, després de moltes capcinades i esforços, estigué disposada a declarar que es trobava decididament millor.

—Ah, pobra! —digué la senyora Rogers—. Sé com se sent, massa bé que ho sé.

—Ai, pobra! Jo també —digué la senyora Sanders; i llavors totes les dames es planyeren a l’uníson, i digueren que ja sabien el que era, i la compadiren des del fons del cor, i tant. Fins i tot la menuda criada de l’hoste, que tenia tretze anys i feia tres peus d’alçada, murmurà la seva simpatia.

—Però què ha passat? —digué la senyora Bardell.

—Oh, què us ha trasbalsat, senyora? —preguntà la senyora Rogers.

—He passat per un gran trastorn —respongué la senyora Raddle, en to acusador. Les dames llançaren mirades d’indignació cap al senyor Raddle.

—Ei, el fet és que —digué aquell dissortat cavaller, avançant—, quan hem baixat al costat d’aquesta porta, ha sorgit una disputa amb el conductor del cabriolé… —Un fort crit de la seva dona, en sentir esmentar aquesta paraula, féu inaudible tota altra explicació.

—Valdria més que ens deixéssiu retornar-la, Raddle —digué la senyora Cluppins—. No millorarà mai mentre sigueu aquí.

Totes les dames corroboraren aquesta opinió; així doncs el senyor Raddle fou empès fora de la sala, amb la petició de prendre l’aire pel pati de darrere. Cosa que ell féu durant aproximadament un quart d’hora, quan la senyora Bardell li anuncià amb rostre solemne que ja podia entrar, però que havia d’anar amb molt de compte en la conducta amb la seva muller. Ella ja sabia que ell no volia ser cruel; però Mary Ann distava molt de ser una dona forta, i, si ell no vigilava, podria perdre-la quan menys s’ho esperava, i allò després li recaria molt; i així anar dient. Tot això, el senyor Raddle ho escoltà amb gran submissió, i al cap de poc tornà al saló amb un aire d’allò més dòcil.

—Ei, senyora Rogers —digué la senyora Bardell—, encara no us he presentat, ara que hi penso! El senyor Raddle, senyora; la senyora Cluppins, senyora; la senyora Raddle, senyora.

—Que és la germana de la senyora Cluppins —indicà la senyora Sanders.

—Ah, i tant! —digué refinadament la senyora Rogers; perquè era l’hoste, i la seva criada es trobava present, i per tant mostrava més refinament que intimitat, com esqueia a la seva posició—. Ah, i tant!

La senyora Raddle somrigué dolçament, el senyor Raddle féu una reverència i la senyora Cluppins digué que «estava segura de ser molt feliç de tenir una oportunitat per fer-se conèixer davant d’una dama de qui havia sentit tantes coses favorables com la senyora Rogers». Un compliment que aquesta última agraí amb una agraciada condescendència.

—Doncs bé, senyor Raddle —digué la senyora Bardell—; segur que hauríeu d’estar molt honorat de ser, vós i Tommy, els únics cavallers que escortaran tantes dames fins als Espanyols, a Hampstead. No ho creieu, senyora Rogers?

—Sí, i tant, senyora —respongué la senyora Rogers; després de la qual totes les altres dames respongueren:

—Sí, i tant.

—Naturalment que n’estic, senyora —digué el senyor Raddle, fregant-se les mans, i mostrant una lleugera tendència a animar-se una mica—. De fet, per dir-vos la veritat, he dit, quan veníem en el cabriolé…

En tornar a sentir la paraula que despertava tants records dolorosos, la senyora Raddle es portà una altra vegada el mocador als ulls i articulà un xiscle mig reprimit; la senyora Bardell mirà severament el senyor Raddle, per indicar que seria millor que no digués res més, i demanà a la criada de la senyora Rogers, donant-se aires, que «servís el vi».

Aquest era el senyal per mostrar els tresors amagats de l’armari, que consistien en diverses plates de taronges i galetes, una ampolla de porto antic amb pòsit —el d’un amb nou— i una altra del cèlebre xerès de les Índies Orientals a catorze penics, que presentaren en honor de l’hoste i proporcionaren satisfacció il·limitada a tothom. Després d’una gran consternació en la ment de la senyora Cluppins, a causa d’un intent per part de Tommy d’explicar com havia estat interrogat en relació a l’armari en qüestió (afortunadament tallada d’arrel quan s’empassà mig got del vell porto «per mal fora», posant en perill la seva vida durant uns segons), el grup es posà en marxa cap a la parada de Hampstead. Aviat la trobaren, i al cap d’un parell d’hores tots arribaren sans i estalvis als Jardins de Te dels Espanyols, on el desafortunat senyor Raddle estigué a punt d’ocasionar una recaiguda a la seva bona senyora; no se li acudí altra cosa que encarregar te per a set, mentre que (tal com comentaren totes les dames com una sola persona), què podria haver estat més fàcil que fer beure a Tommy una mica de la tassa d’algú —o una mica de cadascú, posats a fer— quan el cambrer no estigués mirant, estalviant així una ració de te, sense que se’n ressentís la qualitat!

Però allò ja no tenia remei, i la safata de te arribà amb set tasses i platets, i pa amb mantega en proporció. La senyora Bardell fou elegida unànimement com a cap de taula, i amb la senyora Rogers instal·lada a la seva dreta, i la senyora Raddle a l’esquerra, l’àpat prosseguí amb gran alegria i èxit.

—Que bonic és el camp, i tant! —sospirà la senyora Rogers—. Gairebé desitjaria viure-hi sempre.

—No us agradaria, senyora —respongué la senyora Bardell, força precipitadament; perquè no era gens aconsellable, en referència als allotjaments, fomentar aquelles idees—; no us agradaria, senyora.

—Ah! Diria que sou una mica massa animada i sol·licitada, per estar satisfeta al camp, senyora —digué la menuda senyora Cluppins.

—Potser sí, senyora. Potser sí —sospirà l’hoste del primer pis.

—Per a persones solitàries que no tenen ningú que les cuidi, o de qui cuidar-se, o que han passat algun disgust, o aquesta mena de coses —comentà el senyor Raddle, animant-se una mica i mirant al seu voltant—, el camp està molt bé. El camp per a un esperit ferit, diuen.

Doncs bé, de totes les coses del món que l’infeliç podria haver dit, qualsevol hauria estat preferible a aquesta. Naturalment la senyora Bardell prorrompé en llàgrimes i demanà que se l’enduguessin immediatament de la taula; i l’afectuós infant començà també a plorar, de la manera més tètrica.

—Podria algú creure, senyora —exclamà la senyora Raddle, girant-se furiosament cap a la inquilina del primer pis—, que una dona estigui casada amb un home tan poc varonil, que pot turmentar els sentiments d’una dona tal com fa ell, cada hora del dia, senyora?

—Estimada —protestà el senyor Raddle—, jo no volia dir res, estimada.

—Que no ho volies dir! —repetí la senyora Raddle, amb gran desdeny i menyspreu—. Vés-te’n. No puc suportar veure’t, bèstia.

—No has de trasbalsar-te, Mary Ann —intervingué la senyora Cluppins—. Has de pensar en tu, estimada, i no ho fas mai. Au, aneu-vos-en, Raddle, ara m’agradeu, o només fareu que agreujar-la.

—Seria millor que prenguéssiu el te sol, senyor, de veritat —digué la senyora Rogers, tornant a recórrer a l’ampolla d’aromes.

La senyora Sanders, que, segons el costum, estava molt atrafegada amb el pa amb mantega, expressà la mateixa opinió, i el senyor Raddle es retirà en silenci.

Després, el senyoret Bardell, que ja era prou crescudet per a les abraçades, fou alçat en braços de la seva mare, operació durant la qual ficà les botes a la taula de te i ocasionà certa confusió entre les tasses i els platets. Però aquella classe de desmais, contagiosa entre dames, rarament dura gaire; així doncs quan el va haver ben petonejat, i després de plorar una mica, la senyora Bardell es recuperà, el tornà a deixar a terra, preguntant-se com podia haver estat tan ximpleta, i serví una mica més de te.

Fou en aquest moment que se sentí el so de rodes que s’apropaven, i que les dames, aixecant els ulls, veieren com un cotxe de lloguer s’aturava a la porta del jardí.

—Més convidats! —digué la senyora Sanders.

—És un cavaller —digué la senyora Raddle.

—Ostres, si és el senyor Jackson, el jove de Dodson i Fogg! —exclamà la senyora Bardell—. Que curiós! No crec que el senyor Pickwick pugui haver pagat els danys.

—O ofert matrimoni! —digué la senyora Cluppins.

—Vaja, que lent que va! —exclamà la senyora Rogers—. Per què no s’afanya?

Mentre la dama deia aquestes paraules, el senyor Jackson es girava des del cotxe, on havia adreçat alguns comentaris a un home espellifat amb polaines negres que acabava de baixar del vehicle amb un gruixut bastó de freixe a la mà, i es dirigia cap al lloc on estaven assegudes les dames, passant-se la mà pels cabells del voltant de la vora del barret.

—Passa alguna cosa? Hi ha alguna novetat, senyor Jackson? —preguntà impacientment la senyora Bardell.

—Cap en absolut, senyora —respongué Jackson—. Què tal, senyores? Haig de demanar perdó, senyores, per interrompre… però la llei, senyores… la llei. —Amb aquesta disculpa el senyor Jackson somrigué, féu una reverència general i tornà a passar-se la mà pels cabells. La senyora Rogers xiuxiuejà a la senyora Raddle que era un jove realment elegant.

—He trucat a Goswell Street —continuà el senyor Jackson—, i en dir-me la minyona que éreu aquí, he agafat un cotxe i he vingut. A l’oficina volen que aneu de seguida a la ciutat, senyora Bardell.

—Caram! —exclamà aquella dama, sobresaltada per la naturalesa sobtada de la comunicació.

—Sí —digué el senyor Jackson, mossegant-se el llavi—. És un assumpte molt important i urgent, que no es pot ajornar per cap motiu. De fet, Dodson m’ho ha dit explícitament, i també Fogg. He retingut el cotxe a propòsit perquè poguéssiu tornar.

—Que estrany! —exclamà la senyora Bardell.

Les dames convingueren que era molt estrany, però foren unànimement de l’opinió que devia ser molt important, o Dodson & Fogg mai no l’haurien enviada a buscar; i a més, ja que l’assumpte era urgent, hauria d’anar a Dodson & Fogg sense cap dilació.

Hi havia un cert grau d’orgull i importància, en el fet que t’avisessin els advocats amb una pressa tan descomunal, que no resultava en absolut desagradable a la senyora Bardell, especialment perquè era raonable suposar que incrementaria la seva importància als ulls de la inquilina del primer pis. Somrigué afectadament una mica, fingí un enuig extrem i vacil·lacions i finalment arribà a la conclusió que suposava que hi havia d’anar.

—Però no us voleu refrescar després de la caminada, senyor Jackson? —digué persuasivament la senyora Bardell.

—Ei, de debò que no hi ha gaire temps per perdre —respongué Jackson—; i tinc un amic aquí —continuà, mirant en direcció a l’home del bastó de freixe.

—Oh, demaneu al vostre amic que vingui, senyor —digué la senyora Bardell—. Sisplau demaneu al vostre amic que vingui, senyor.

—I ara! Gràcies, preferiria que no —digué el senyor Jackson, amb certa torbació—. No està gaire acostumat a la companyia de dames, i el fa estar cohibit. Si demaneu al cambrer que li porti alguna cosa curta, no s’ho beurà pas a l’acte… proveu-ho! —Els dits del senyor Jackson es passejaren enjogassadament pel voltant del nas durant aquesta part del seu discurs, per avisar els seus interlocutors que parlava irònicament.

De seguida enviaren el cambrer a atendre el cavaller vergonyós, i el cavaller vergonyós prengué alguna cosa; el senyor Jackson també prengué alguna cosa, i les dames prengueren alguna cosa, per l’hospitalitat. El senyor Jackson digué aleshores que temia que era hora de marxar; i la senyora Sanders, la senyora Cluppins i Tommy (que decidiren que acompanyés la senyora Bardell, deixant els altres sota la protecció del senyor Raddle), pujaren al cotxe.

—Isaac —digué Jackson, quan la senyora Bardell es preparava per pujar, mirant l’home del bastó de freixe, assegut al pescant, fumant un cigar.

—Sí?

—Aquesta és la senyora Bardell.

—Ah, ja ho sabia des de fa temps —digué l’home.

La senyora Bardell pujà, el senyor Jackson pujà després d’ella i es posaren en marxa. La senyora Bardell no podia evitar meditar sobre el que havia dit l’amic del senyor Jackson. Quines criatures tan subtils, aquests advocats. Mare de Déu Senyor, com enxampen a la gent!

—És trist això d’aquestes costes del nostre personal, eh? —digué Jackson, quan la senyora Cluppins i la senyora Sanders es van haver adormit—. La vostra factura de costes, vull dir.

—Em sap molt greu que no les puguin cobrar —respongué la senyora Bardell—. Però si els advocats feu aquestes coses a comissió, bé heu de tenir alguna pèrdua de tant en tant, oi?

—Els vau lliurar un cognovit per l’import de les vostres costes, després del judici, pel que m’han dit! —digué Jackson.

—Sí. Només per una qüestió de forma —respongué la senyora Bardell.

—I tant —respongué secament Jackson—. Pura forma. Res més.

Continuaren endavant, i la senyora Bardell quedà adormida. La va despertar, al cap d’una estona, el cotxe aturant-se.

—Senyor Déu meu! —digué la dama—. Ja som a Freeman’s Court?

—No anem pas tan lluny —respongué Jackson—. Tingueu la bondat de baixar.

La senyora Bardell, encara no del tot desperta, obeí. Era un lloc curiós: una gran paret, amb una porta al mig, i un llum de gas cremant a dintre.

—Au, senyores —exclamà l’home del bastó de freixe, mirant a l’interior del cotxe, i sacsejant la senyora Sanders per despertar-la—, vinga! —Despertant la seva amiga, la senyora Sanders baixà. La senyora Bardell, repenjant-se al braç de Jackson, i duent Tommy de la mà, ja havia entrat al porxo. Elles els seguiren.

La sala on entraren tenia un aspecte encara més estrany que el porxo. Quina quantitat d’homes per allà drets! I les miraven tant!

—Què és aquest lloc? —preguntà la senyora Bardell, aturant-se.

—Tan sols una de les nostres oficines públiques —respongué Jackson, empenyent-la per una porta, i mirant al seu voltant per comprovar que les altres dones els seguien—. Ull viu, Isaac!

—Sans i estalvis —respongué l’home del bastó de freixe. La porta girà feixugament darrere d’ells i descendiren per un petit tram d’escales.

—Finalment hem arribat. Tot és al seu lloc, senyora Bardell! —digué Jackson, mirant exultant al seu voltant.

—Què voleu dir? —preguntà la senyora Bardell, amb el cor bategant.

—Senzillament això —respongué Jackson, apartant-la una mica cap a una banda—; no us espanteu, senyora Bardell. Mai hi ha hagut un home més delicat que Dodson, senyora, ni un home més humà que Fogg. Era el seu deure amb els negocis, detenir-vos a canvi de les costes; però els preocupava preservar els vostres sentiments tant com poguessin. Quin consol deu ser, per a vós, pensar de quina manera s’ha fet! Això és la presó de Fleet, senyora. Que tingui bona nit, senyora Bardell. Bona nit, Tommy!

Mentre Jackson s’apressava a marxar en companyia de l’home del bastó de freixe, un altre home, amb una clau a la mà, que s’ho havia estat mirant, dugué la desconcertada dona cap a un segon tram curt d’escales que duia a un portal. La senyora Bardell xisclà violentament; Tommy bramà; la senyora Cluppins s’encongí; i la senyora Sanders tocà el dos, sense pensar-s’ho més. Perquè allí era el malaurat senyor Pickwick, prenent la seva dosi nocturna d’aire; i al seu costat s’inclinava Samuel Weller, que, en veure la senyora Bardell, es tragué el barret amb una reverència burleta, mentre el seu amo girava cua indignat.

—No amoïneu aquella dona —digué l’escarceller a Weller—; acaba d’ingressar.

—Presonera! —digué Sam, tornant a posar-se ràpidament el barret—. Qui són els demandants? Per què? Parleu, amic meu.

—Dodson i Fogg —respongué l’home—; detenció per cognovit de costes.

—Ei, Job, Job! —cridà Sam, sortint disparat cap al passadís—. Corre a casa del senyor Perker, Job. El vull veure de seguida. Hi veig algun benefici, en això. Ara ens divertirem. Hurra! On és l’amo?

Però no hi hagué resposta a aquestes preguntes, perquè Job havia marxat ràpidament, en el moment de rebre l’encàrrec, i la senyora Bardell s’havia desmaiat de bo de veres.





XLVII

Dedicat principalment a assumptes de negocis,

i a l’avantatge temporal de Dodson i Fogg.

El senyor Winkle reapareix

en circumstàncies extraordinàries.

La benevolència del senyor Pickwick

demostra ser més forta que la seva obstinació.


Job Trotter, sense afluixar gens la seva velocitat, corregué Holborn amunt, a vegades pel mig de la carretera, a vegades per la vorera, a vegades pel reguerot, segons les possibilitats d’avançar enmig de la pressió d’homes, dones, infants i cotxes, en cada part del camí, i, sense fer cas de cap obstacle, no s’aturà ni per un instant fins que arribà a la porta de Gray’s Inn. Malgrat la pressa, la porta estava tancada des de feia una bona mitja hora quan hi arribà, i quan hagué trobat la bugadera del senyor Perker, que vivia amb una filla casada, que havia atorgat la mà a un cambrer no-resident, que ocupava el primer pis d’alguna casa d’algun carrer molt proper a alguna fàbrica de cervesa en algun lloc darrere de Gray’s Inn Lane, ja passaven quinze minuts de l’hora del tancament nocturn de la presó. Encara calia rastrejar el senyor Lowten al saló posterior de la Garsa i la Soca; i Job amb prou feines havia acomplert aquest objectiu, i comunicat el missatge de Sam Weller, quan el rellotge tocà les deu.

—Vaja —digué Lowten—, ja és massa tard. No pots entrar aquesta nit; tens la clau del carrer, amic meu.

—No us amoïneu per mi —respongué Job—. Puc dormir allà on sigui. ¿Però no seria millor veure el senyor Perker aquesta nit, i així poder ser allí, a primera hora del matí?

—Renoi! —respongué Lowten, després de rumiar una mica—. Si es tractés del cas d’algú altre, a Perker no li agradaria gaire que anés a casa seva; però tractant-se del senyor Pickwick, crec que puc atrevir-me a agafar un cotxe de lloguer i carregar-ho a l’oficina. —Decidint-se per aquesta línia de conducta, el senyor Lowten agafà el barret, i pregant als presents que designessin un president substitut durant la seva absència temporal, obrí pas cap a la parada de cotxes més propera. Cridant el cotxe d’aparença més prometedora, indicà al conductor que es dirigís a Montague Place, Russell Square.

El senyor Perker havia tingut un sopar aquell dia, tal com testimoniava l’aspecte de les llums de les finestres del saló, el so d’un piano de cua ben afinat, i el d’una veu desafinada que en sortien, i una olor força aclaparadora de carn que impregnava les escales i l’entrada. De fet, com que s’esqueia que un parell de molt bones agències del país venien a la ciutat, al mateix temps, s’havia organitzat una agradable festeta per conèixer-les, a la qual estaven convidats el senyor Snicks, Secretari de l’Oficina d’Assegurances de Vida, el senyor Prosee, l’eminent conseller, tres representants, un comissari de bancarrotes, un intercessor especial del Temple, un jove autoritari d’ulls petits, el seu alumne, que havia escrit un alegre llibre sobre la llei de transferències, amb una vasta quantitat de notes i referències al marge; i uns quants personatges eminents i distingits més. D’aquesta companyia se separà el menut senyor Perker, en ser anunciat el seu passant amb un murmuri; i dirigint-se cap al menjador, trobà el senyor Lowten i Job Trotter amb un aspecte molt confús i ombriu a la llum d’una espelma de cuina, que el cavaller que es dignava a aparèixer en pantalons curts de pelfa i roba de cotó per un sou trimestral, amb un escaient menyspreu pel passant i totes les coses relatives a «l’oficina», havia col·locat sobre la taula.

—I doncs, Lowten —digué el menut senyor Perker, tancant la porta—, què passa? No ha pas arribat cap carta important en un paquet, oi?

—No, senyor —respongué Lowten—. És un missatger del senyor Pickwick, senyor.

—De Pickwick, eh? —digué l’homenet, girant-se ràpidament cap a Job—. I doncs, de què es tracta?

—Dodson i Fogg han agafat la senyora Bardell per cobrar les costes, senyor —digué Job.

—No! —exclamà Perker, posant-se les mans a les butxaques, i recolzant-se al trinxant.

—Sí —digué Job—. Sembla que li van fer signar un cognovit, per l’import, poc després del judici.

—Caram! —digué Perker, traient totes dues mans de les butxaques, i picant amb els artells de la dreta contra el palmell de l’esquerra, emfàticament—. Són els pocavergonyes més llestos amb qui he tingut mai res a veure!

—Els professionals més astuts que he conegut mai, senyor —remarcà Lowten.

—Que astuts! —repetí Perker—. No hi ha manera d’enxampar-los.

—Ben cert, senyor, no n’hi ha —respongué Lowten; llavors, tant l’amo com el treballador meditaren uns segons, amb rostres animats, com si reflexionessin sobre un dels descobriments més bells i enginyosos que l’intel·lecte de l’home hagués fet mai. Quan s’hagueren recuperat en certa mesura del seu èxtasi d’admiració, Job Trotter explicà la resta de l’encàrrec. Perker assentí pensativament amb el cap i tragué el rellotge.

—A les deu puntualment, seré allí —digué l’homenet—. Sam té tota la raó. Digue-li. Voleu prendre una copa de vi, Lowten?

—No, gràcies, senyor.

—Voleu dir que sí, em sembla —respongué l’homenet, girant-se cap al trinxant buscant un gerro i copes.

Com que Lowten realment volia dir que sí, no digué res més sobre el tema, sinó que preguntà a Job, en un murmuri audible, si el retrat de Perker, que penjava davant de la llar de foc, no tenia una semblança prodigiosa, a la qual cosa Job respongué naturalment que sí. Com que a hores d’ara el vi ja estava servit, Lowten begué a la salut de la senyora Perker i els fills, i Job a la de Perker. El cavaller amb pantalons curts de pelfa i roba de cotó, considerant que no formava part de les seves obligacions acompanyar fins a fora les persones de l’oficina, refusà perseverantment de respondre a la campana, i ells trobaren el camí sols. L’advocat es dirigí al seu saló, el passant a la Garsa i la Soca i Job al mercat de Covent Garden per passar la nit en un cove de verdura.

L’endemà al matí, puntualment a l’hora assenyalada, el jovial advocat trucà a la porta del senyor Pickwick, que Sam Weller obrí amb gran celeritat.

—El senyor Perker, senyor —digué Sam, anunciant el visitant al senyor Pickwick, que estava assegut a la finestra en actitud meditabunda—. Molt contents que us hagueu deixat caure per aquí, senyor. Diria que l’amo vol tenir unes paraules amb vós, senyor.

Perker dedicà una mirada de complicitat a Sam, insinuant que entenia que no havia de dir que l’havien enviat a buscar; i fent-li senyals perquè s’apropés, li digué alguna cosa breu a cau d’orella.

—No ho deveu pas dir de debò, senyor? —digué Sam, saltant enrere amb una sorpresa exagerada.

Perker assentí i somrigué.

El senyor Samuel Weller mirà el menut advocat, llavors el senyor Pickwick, llavors el sostre, i encabat una altra vegada Perker; ensenyà les dents, rigué obertament, i finalment, agafant el barret de la catifa, sense més explicacions, desaparegué.

—Què significa això? —preguntà el senyor Pickwick, mirant Perker perplex—. Què ha posat Sam en aquest estat extrordinari?

—Ah, res, res —respongué Perker—. Vinga, benvolgut senyor, apropeu la cadira a la taula. Tinc moltes coses per dir-vos.

—Què són aquests papers? —preguntà el senyor Pickwick, quan l’homenet diposità damunt de la taula un petit feix de documents lligat amb cinta vermella.

—Els papers de Bardell i Pickwick —respongué Perker, desfent el nus amb les dents.

El senyor Pickwick féu grinyolar les potes de la cadira contra terra; i deixant-s’hi caure, plegà les mans i mirà severament —si el senyor Pickwick podia mirar mai severament— el seu amic advocat.

—No us agrada sentir el nom de la causa? —digué l’homenet, enfeinat encara amb el nus.

—No, i tant que no —respongué el senyor Pickwick.

—Em sap greu —continuà Perker—, perquè aquest serà el tema de la nostra conversa.

—Preferiria que aquest tema no es tornés a esmentar mai entre nosaltres, Perker —intervingué ràpidament el senyor Pickwick.

—Bah, bah, benvolgut senyor —digué l’homenet, desfent el feix, i mirant el senyor Pickwick de cua d’ull—. Cal parlar-ne. He vingut aquí a propòsit. Doncs bé, esteu preparat per sentir el que haig de dir, benvolgut senyor? No hi ha pressa; si no n’esteu, puc esperar. Porto el diari d’aquest matí. El vostre temps serà meu. Au! —L’homenet es passà una cama per damunt de l’altra i féu com si es posés a llegir amb gran calma i aplicació.

—Entesos, entesos —digué el senyor Pickwick, amb un sospir, però permetent-se alhora un somriure—. Digueu el que hagueu de dir; és la història de sempre, suposo.

—Amb una diferència, benvolgut senyor; amb una diferència —replicà Perker, plegant pausadament el diari i ficant-se’l altre cop a la butxaca—. La senyora Bardell, la demandant en el cas, és dins d’aquestes parets, senyor.

—Ja ho sé —fou la resposta del senyor Pickwick.

—Molt bé —replicà Perker—. I sabeu com arriba aquí, suposo; vull dir per quin motiu, i a petició de qui?

—Sí; almenys he sentit l’informe de Sam sobre l’assumpte —digué el senyor Pickwick, amb indiferència fingida.

—L’informe de Sam sobre l’assumpte —respongué Perker— és, m’atreviria a dir, perfectament correcte. Doncs bé, benvolgut senyor, la primera pregunta que haig de fer és si aquesta dona ha de quedar-se aquí.

—Quedar-se aquí! —repetí el senyor Pickwick.

—Quedar-se aquí, benvolgut senyor —replicà Perker, repenjant-se a la cadira i mirant fixament el seu client.

—Com podeu preguntar-m’ho? —digué aquest—. Això és cosa de Dodson i Fogg; ho sabeu prou bé.

—No en sé res, d’això —el contradigué fermament Perker—. No és cosa de Dodson i Fogg; els coneixeu, benvolgut senyor, tan bé com jo. És cosa únicament, totalment i enterament vostra.

—Meva! —exclamà el senyor Pickwick, aixecant-se nerviosament de la cadira, i tornant a asseure’s immediatament després.

L’homenet féu un doble truc a la tapa de la capsa de rapè, l’obrí, agafà un gran pessic, la tancà novament, i repetí: «Vostra».

—Dic, benvolgut senyor… —continuà l’homenet, que semblava guanyar confiança amb el rapè— dic que el seu ràpid alliberament o el seu empresonament perpetu és cosa vostra, i només vostra. Escolteu-me bé, benvolgut senyor, sisplau, i no us poseu tan enèrgic, perquè només us farà suar i no en traureu ben res. Dic… —continuà Perker, comprovant la posició de cada dit, mentre els posava a la taula— dic que ningú a part de vós pot rescatar-la d’aquest cau d’infelicitat; i que només vós podeu fer-ho, lliurant les costes d’aquest procés… tant les de la demandant com les del demandat… a mans d’aquests taurons de Freeman Court. Ei, sisplau, calleu, benvolgut senyor.

El senyor Pickwick, la cara del qual havia experimentat els canvis més sorprenents mentre escoltava aquestes paraules, i es trobava evidentment al caire d’un fort esclat d’indignació, calmà la seva ira tan bé com pogué. Perker, reforçant les seves facultats argumentatives amb un altre pessic de rapè, prosseguí:

—He vist la dona, aquest matí. Pagant les costes, podeu obtenir un alliberament total i el descàrrec dels danys; i a més… aquest sé que és un objecte molt més gran de consideració per part vostra, benvolgut senyor… una declaració voluntària, escrita per ella, en forma d’una carta dirigida a mi, que aquest assumpte va ser, des de bon principi, fomentat, i animat, i dut a terme, per aquests homes, Dodson i Fogg; que ella lamenta profundament haver estat mai l’instrument d’enuig o perjudici contra vós; i que em suplica que intercedeixi davant vostre i implori el vostre perdó.

—Si li pago les seves costes —digué el senyor Pickwick indignat—. Un document valuós, fe de Déu!

—No pas «si» en aquest cas, benvolgut senyor —digué Perker, triomfant—. Aquí hi ha la carta de què parlo. Portada a la meva oficina per una altra dona a les nou d’aquest matí, abans que jo posés el peu en aquest lloc, o mantingués cap contacte amb la senyora Bardell, pel meu honor. —Seleccionant la carta del feix, el menut advocat la posà prop del senyor Pickwick, i prengué rapè durant dos minuts seguits, sense parpellejar.

—Això és tot el que m’heu de dir? —preguntà blanament el senyor Pickwick.

—Tot no —respongué Perker—. Encara no em puc comprometre a dir, en aquest moment, si el redactat del cognovit, la naturalesa de les consideracions i les proves que podem reunir sobre tota la conducció del procés, seran suficients per justificar una acusació per conspiració. Em temo que no, benvolgut senyor; són massa llestos per a això, em temo. Sí que vull dir, però, que la totalitat dels fets, tots junts, bastaran per exculpar-vos, davant tots els homes raonables. I ara, benvolgut senyor, us ho exposo. Aquestes cent cinquanta lliures, o el que sigui… agafat en números rodons… no és res per a vós. Un jurat havia decidit en contra vostra; doncs bé, el seu veredicte és injust, però tot i així van decidir el que els va semblar bé, i en contra vostra. Ara teniu una oportunitat, fàcil, per situar-vos en una posició molt més alta que mai, restant aquí; que només seria atribuïda per la gent que no us conegués a pura obstinació i tossuderia; res més, benvolgut senyor, creieu-me. ¿Podeu dubtar a beneficiar-vos-en, quan us torna amb els vostres amics, a les vostres antigues ocupacions, us restitueix la vostra salut i els vostres passatemps; quan allibera el vostre fidel i devot servent, a qui altrament condemneu a empresonament per la totalitat de la vostra vida; i sobretot, quan us permet adoptar la magnànima venjança… que jo sé, benvolgut senyor, que serà la que us dicti el cor… d’alliberar aquesta dona d’un escenari de sofriment i disbauxa, al qual cap home hauria de ser confinat mai, si jo ho hagués de decidir, però que per a una dona és encara més esfereïdor i inhumà? Ara us demano, benvolgut senyor, no tan sols com el vostre conseller legal, sinó com el vostre autèntic amic, si deixareu escapar l’ocasió d’aconseguir tots aquests objectius, i de fer tot aquest bé, per la mesquina consideració que unes quantes lliures vagin a parar a les butxaques d’un parell de pocavergonyes, als quals ja no els ve d’aquí, excepte que com més en guanyen, més en busquen, i que aviat cometran alguna malesa que els farà acabar en un daltabaix. Us he exposat aquestes consideracions, benvolgut senyor, de manera molt feble i imperfecta, però us demano que hi penseu. Rumieu-hi tant temps com vulgueu. Esperaré aquí amb tota la paciència la vostra resposta.

Abans que el senyor Pickwick pogués respondre, abans que el senyor Perker hagués pres una vintena part del rapè que requeria un discurs tan insòlitament llarg, hi hagué un murmuri fluix de veus a fora, i llavors un truc dubitatiu a la porta.

—Vaja, vaja —exclamà el senyor Pickwick, evidentment colpit per la súplica del seu amic—; que inoportuna aquesta porta! Qui hi ha?

—Jo, senyor —respongué Sam Weller, traient el cap.

—No puc parlar amb tu justament ara, Sam —digué el senyor Pickwick—. Estic ocupat en aquest moment, Sam.

—Disculpeu-me, senyor —respongué el senyor Weller—. Però aquí hi ha una senyora, senyor, que diu que té una cosa molt particular a explicar-vos.

—No puc veure cap senyora —respongué el senyor Pickwick, la ment del qual estava plena de visions de la senyora Bardell.

—Jo no no n’estaria tan segur, senyor —insistí el senyor Weller, bellugant el cap—. Si sabéssiu qui hi ha a prop, senyor, diria que canviaríeu de to; tal com va dir-se el falcó amb una alegre rialla, quan sentí el pit-roig cantant a la cantonada.

—Qui és? —preguntà el senyor Pickwick.

—Voldreu veure-la, senyor? —preguntà el senyor Weller, aguantant la porta amb la mà com si tingués algun curiós animal viu a l’altra banda.

—Suposo que ho haig de fer —digué el senyor Pickwick, mirant Perker.

—Doncs bé, comença la sessió! —exclamà Sam—. Que soni el gong, que s’aixequi el teló, i entrin els dos conspiradors.

Tot parlant, Sam Weller obrí la porta d’una revolada i entraren tumultuosament a la sala el senyor Nathaniel Winkle, duent darrere seu de la mà, exactament la jove dama que a Dingley Dell havia dut les botes amb pell al voltant de l’obertura, i que, formant ara una combinació molt plaent de rubors i confusió, amb seda lila i un elegant capell, i un preciós vel de blonda, semblava més bonica que mai.

—La senyoreta Arabella Allen! —exclamà el senyor Pickwick, aixecant-se de la cadira.

—No —respongué el senyor Winkle, caient de genolls—. La senyora Winkle. Perdó, estimat amic, perdó!

El senyor Pickwick amb prou feines podia creure el que li mostraven els sentits, i potser no ho hauria fet, si no hagués estat per la confirmació del rostre somrient de Perker i la presència física, en segon pla, de Sam i la bonica minyona; que semblaven contemplar els fets amb la més viva satisfacció.

—Oh, senyor Pickwick! —digué Arabella, en veu baixa, com si estigués alarmada pel silenci—. Podeu perdonar la meva imprudència?

El senyor Pickwick no féu cap resposta verbal a aquesta súplica; sinó que es tragué les ulleres amb gran rapidesa, i agafant totes dues mans de la jove dama en les seves, la besà un gran nombre de vegades —potser un nombre més gran del que era absolutament necessari— i aleshores, encara retenint una de les mans, digué al senyor Winkle que era un bergant audaç, i li manà que s’aixequés. Així ho féu el senyor Winkle, que durant uns segons s’havia gratat el nas amb la vora del barret, amb aire penedit; el senyor Pickwick li tustà l’esquena diverses vegades, i llavors encaixaren les mans de tot cor amb Perker, que, per no quedar enrere en els compliments de l’ocasió, saludà tant la núvia com la bonica minyona amb l’escaient bona voluntat, i, després d’estrènyer la mà del senyor Winkle d’allò més cordialment, acabà les seves manifestacions d’alegria prenent prou rapè per deixar mitja dotzena d’homes amb nassos corrents esternudant de per vida.

—Ostres, noia —digué el senyor Pickwick—, com ha anat tot això? Vinga! Seu, i explica-m’ho tot. Quin bon aspecte que té, oi, Perker? —afegí el senyor Pickwick, examinant el rostre d’Arabella amb una mirada tant d’orgull com d’exultació, com si hagués estat la seva filla.

—Encantador, benvolgut senyor —respongué l’homenet—. Si jo mateix no fos un home casat, estaria disposat a envejar-vos, bergant. —Expressant-se així, el menut advocat donà al senyor Winkle una empenta al pit, que aquest li tornà; després d’allò tots dos rigueren molt fort, però no tan fort com el senyor Samuel Weller, que acabava d’esbravar els seus sentiments besant la bonica minyona amagat darrere la porta de l’armari.

—Mai et podré estar prou agraïda, Sam, n’estic segura —digué Arabella, amb el somriure més dolç que es pugui imaginar—. No oblidaré els teus esforços al jardí de Clifton.

—No cal que en digueu res, senyora —respongué Sam—. Només he ajudat la naturalesa, tal com va dir el metge a la mare del noi, després de causar-li la mort amb una sagnia.

—Mary, estimada, seu —digué el senyor Pickwick, tallant en sec aquests compliments—. Au vinga; quant temps porteu casats, eh?

Arabella mirà tímidament el seu senyor i amo, que respongué:

—Només tres dies.

—Només tres dies, oi? —digué el senyor Pickwick—. I doncs, què heu fet aquests tres mesos?

—Ah, i tant! —intervingué Perker—. Vinga, justifiqueu aquesta ociositat. Ja veieu que l’única sorpresa del senyor Pickwick és que no s’hagués acabat tot fa mesos.

—Doncs la veritat és —respongué el senyor Winkle, mirant la seva enrojolada esposa—, que no vaig poder convèncer Bella de fugir, durant molt temps. I quan la vaig haver convençut, vam trigar molt més temps abans de trobar una oportunitat. Mary havia de donar un mes d’avís, a més, abans de poder deixar el seu lloc a la porta del costat, i no podríem haver passat sense la seva ajuda.

—A fe que no… —exclamà el senyor Pickwick, que a hores d’ara s’havia tornat a posar les ulleres i mirava d’Arabella a Winkle, i de Winkle a Arabella, amb tanta satisfacció pintada en el rostre com l’afecte i la benignitat poden transmetre a la cara humana— a fe que no! Sembleu haver estat molt sistemàtics en els vostres procediments. I el teu germà ja n’està al corrent de tot això, estimada?

—No, i ara, no —respongué Arabella, canviant de color—. Benvolgut senyor Pickwick, només ho ha de saber a través vostre… només dels vostres llavis. És tan violent, tan ple de prejudicis, i ha estat tan… tan angoixat pel seu amic, el senyor Sawyer —afegí Arabella, abaixant els ulls—, que en temo terriblement les conseqüències.

—Esclar —digué greument Perker—. Cal que us ocupeu d’aquest assumpte per ells, benvolgut senyor. Aquests joves us respectaran, tot i que no escoltarien ningú més. Heu d’impedir un tort, benvolgut senyor. Sang calenta, sang calenta. —I l’homenet agafà un pessic d’avís, i bellugà el cap recelosament.

—Oblides, amor meu —digué amablement el senyor Pickwick—, oblides que estic presoner.

—No, de debò que no, benvolgut senyor —respongué Arabella—. Mai no ho he oblidat. Mai he deixat de pensar com deuen haver estat els vostres patiments en aquest lloc espantós. Però jo comptava que allò que no us induiria a fer cap consideració per vós mateix, ho faríeu per la nostra felicitat. Si el meu germà sent això, primer de vós, estic segura que ens reconciliarem. És el meu únic parent al món, senyor Pickwick, i llevat que advoqueu en favor meu, em temo que que l’he perdut fins i tot a ell. He fet mal fet, molt, molt mal fet, ja ho sé. —La pobra Arabella amagà la cara en el seu mocador i plorà amargament.

El caràcter del senyor Pickwick quedà molt commòs per aquestes mateixes llàgrimes; però quan la senyora Winkle, eixugant-se els ulls, es posà a afalagar-lo i suplicar en els tons més dolços d’una veu molt dolça, ell es posà particularment nerviós, i evidentment indecís de com actuar, tal com mostrà fregant-se diverses vegades les ulleres, el nas, els pantalons, el cap i les polaines.

Aprofitant aquests símptomes d’indecisió, el senyor Perker (a casa de qui, pel que semblava, la jove parella havia anat directament aquell matí) féu notar amb arguments legals i amb astúcia que el senyor Winkle, pare, encara no estava al corrent de l’important ascens en l’escala de la vida que havia fet el seu fill; que les futures expectatives de l’esmentat fill depenien totalment del fet que l’esmentat Winkle, pare, continués considerant-lo amb els mateixos sentiments d’afecte i estima, cosa molt improbable, si aquest gran esdeveniment continuava mantenit-se-li en secret gaire temps; que el senyor Pickwick, anant a Bristol per trobar el senyor Allen, podria, posats a fer, deixar-se caure per Birmingham i trobar-se amb el senyor Winkle, pare; finalment, que el senyor Winkle, pare, tenia bones raons i drets per considerar el senyor Pickwick en cert grau el guardià i conseller del seu fill, i que consegüentment incumbia a aquell cavaller, i es podia esperar de la seva reputació personal, que informés l’esmentat Winkle, pare, personalment i de paraula, de totes les circumstàncies del cas, i de la participació que havia tingut en la transacció.

El senyor Tupman i el senyor Snodgrass arribaren, oportuníssimament, en aquesta fase de l’argumentació, i com que fou necessari explicar-los tot el que havia passat, juntament amb les diverses raons a favor o en contra, la totalitat de l’argumentació es repetí de cap i de nou, i després tothom insistí en cada argument a la seva pròpia manera, i esplaiant-s’hi a voluntat. I, finalment, el senyor Pickwick, aclaparat davant tants arguments que contradeien les seves resolucions, i en perill imminent de parar boig, agafà Arabella en braços, i declarant que era una molt criatura simpàtica, i que no sabia com era, però ell sempre n’havia estat molt des de bon principi, digué que mai no es veuria amb cor d’interposar-se en la felicitat dels joves, i que podien fer amb ell el que volguessin.

La primera acció del senyor Weller, en sentir aquesta concessió, fou enviar Job Trotter a veure l’il·lustre senyor Pell, amb una autorització per lliurar al portador la descàrrega formal que el seu prudent pare havia tingut la previsió de deixar en mans d’aquell docte cavaller, per si de cas, en algun moment, se’l requeria per una emergència; la següent acció fou invertir la totalitat de diners en metàl·lic que duia en la compra de vint-i-cinc galons de cervesa negra suau, que ell mateix distribuí al camp de raquetes a tothom qui volgué participar-hi; fet això, deixà anar «hurrey» en diverses parts de l’edifici fins quedar sense veu, i aleshores recaigué discretament en el seu habitual tarannà reservat i filosòfic.

Aquella tarda a les tres, el senyor Pickwick féu un darrer cop d’ull a la seva petita cambra, i passà, tan bé com pogué, a través de la gentada de deutors que s’aglomerava per estrènyer-li la mà, fins que arribà als esglaons de la porteria. Aquí es girà, per mirar al seu voltant, i els ulls se li il·luminaren en fer-ho. En tota la multitud de cares pàl·lides i demacrades, no en veié ni una que no fos més feliç per la seva simpatia i caritat.

—Perker —digué el senyor Pickwick, fent senyals a un jove perquè anés cap a ell—, aquest és el senyor Jingle, de qui us vaig parlar.

—Molt bé, benvolgut senyor —respongué Perker, mirant durament Jingle—. Em tornareu a veure, jove, demà. Espero que pugueu viure per recordar i sentir profundament el que us hauré de comunicar, senyor.

Jingle féu una reverència respectuosa, tremolà molt en agafar la mà que li allargava el senyor Pickwick i es retirà.

—A Job ja el coneixeu, crec —digué el senyor Pickwick, presentant aquell cavaller.

—Conec aquest pocavergonya —respongué Perker amb bon humor—. Cuideu-vos del vostre amic, i sigueu per aquí demà a la una. Ho sentiu? Doncs bé, alguna cosa més?

—Res —respongué el senyor Pickwick—. Has lliurat el paquetet que et vaig donar per al teu antic dispeser, Sam?

—Sí, senyor —respongué Sam—. S’ha posat a plorar, senyor, i ha dit que éreu molt generós i considerat, i que només desitjava que li poguéssiu inocular una tisi galopant, perquè el seu vell amic que havia viscut aquí tant temps era mort, i que no sabia on buscar-ne un altre.

—Pobre, pobre! —digué el senyor Pickwick—. Que Déu us beneeixi, amics meus!

Quan el senyor Pickwick pronunciava aquest comiat, la multitud deixà anar un fort crit. Molts entre ells s’empenyien per tornar a estrènyer-li la mà, quan ell agafà Perker de bracet i s’apressà a sortir de la presó, molt més trist i malenconiós, de moment, que quan hi havia entrat per primera vegada. Ai las! Quants éssers tristos i infeliços havia deixat enrere!

Aquell fou un vespre feliç almenys per a un grup del George i el Voltor; i lleugers i alegres estaven dos dels cors que sortiren de la seva hospitalària porta l’endemà al matí. N’eren propietaris el senyor Pickwick i Sam Weller, el primer dels quals s’instal·là ràpidament en un còmode cotxe de posta, amb un petit seient al darrere, on el segon s’enfilà amb gran agilitat.

—Senyor —cridà el senyor Weller al seu amo.

—Sí, Sam —respongué el senyor Pickwick, traient el cap per la finestra.

—Tant de bo els cavalls haguessin passat més de tres mesos a la presó de Fleet, senyor.

—Per què, Sam? —preguntà el senyor Pickwick.

—Caram, senyor —exclamà el senyor Weller, fregant-se les mans—, com correrien si fos així!





XLVIII

Narra com el senyor Pickwick,

amb l’ajuda de Samuel Weller,

intentà estovar el cor del senyor Benjamin Allen,

i apaivagar la ira del senyor Robert Sawyer.


El senyor Ben Allen i el senyor Bob Sawyer seien junts al petit consultori de darrere de la botiga, discutint sobre carn picada de vedella i perspectives futures, quan la conversa, no pas il·lògicament, es desvià cap a l’ofici adquirit per l’esmentat Bob, i les seves possibilitats actuals d’aconseguir una independència suficient amb l’honorable professió a què s’havia consagrat.

—Que, crec… —comentà el senyor Bob Sawyer, seguint el fil de la conversa— que, crec, Ben, són bastant incertes.

—Què és bastant incert? —preguntà el senyor Ben Allen, esmolant al mateix temps el seu intel·lecte amb un glop de cervesa—. Què és incert?

—I ara! Les possibilitats —contestà el senyor Bob Sawyer.

—Me n’havia oblidat —digué el senyor Ben Allen—. La cervesa m’ha recordat que me n’havia oblidat, Bob… sí; són incertes.

—És prodigiosa la manera que tenen els pobres de triar-me —digué pensativament el senyor Bob Sawyer—. Truquen a totes hores de la nit; s’emporten medicines fins a un punt que hauria imaginat impossible; es posen pegats i sangoneres amb una perseverança digna de millor causa; fan créixer la família d’una manera espantosa. Sis d’aquells pagarés, tots amb venciment el mateix dia, Ben, i tots a la meva confiança!

—És molt gratificant, oi? —digué el senyor Ben Allen, allargant el plat perquè li servís una mica més de carn picada.

—Ah, molt —respongué Bob—; però no tant com ho seria la confiança de pacients amb un xíling o dos per gastar. Aquest negoci estava magníficament descrit a l’anunci, Ben. És una pràctica, una pràctica molt corrent… vet aquí tot plegat.

—Bob —digué el senyor Ben Allen, deixant el ganivet i la forquilla i clavant els ulls al rostre del seu amic—, Bob, et diré el que cal fer.

—De què es tracta? —preguntà el senyor Bob Sawyer.

—Has d’apropiar-te, amb la mínima dilació possible, de les mil lliures d’Arabella.

—Tres per cent, rendes bancàries anuals consolidades, que ara són a nom seu al llibre o llibres del governador i companyia del Banc d’Anglaterra —afegí Bob Sawyer, en fraseologia legal.

—Exactament —digué Ben—. Ho rebrà quan arribi a l’edat, o es casi. Li falta un any per arribar a l’edat, i si tu t’ho proposessis no trigaria ni un mes a casar-se.

—És una criatura ben encantadora i plaent —cità el senyor Robert Sawyer, en resposta—; i que jo sàpiga només té un defecte, Ben. Resulta, malauradament, que aquesta única tara és que no té bon gust. No li agrado.

—Sóc de l’opinió que no sap el que li agrada —digué despectivament el senyor Ben Allen.

—Potser no —observà el senyor Bob Sawyer—. Però sóc de l’opinió que sap el que no li agrada, i això té més importància.

—Ja voldria saber… —digué el senyor Ben Allen, serrant les dents, i parlant més com un guerrer salvatge que es nodrís de carn crua de llop arrencada amb els dits, que no pas com un pacífic jove que menjava carn picada de vedella amb ganivet i forquilla— ja voldria saber si algun pocavergonya no hi ha estat jugant, intentant atreure’s els seus afectes. Crec que l’assassinaria, Bob.

—Li entaforaria una bala a dintre, si el descobrís —digué el senyor Sawyer, aturant-se en el curs d’un llarg glop de cervesa, i mirant amb malignitat per damunt de la gerra—. Si això no feia el fet, després li extrauria la bala, i així l’acabaria de matar.

El senyor Benjamin Allen contemplà distretament el seu amic uns minuts en silenci, i llavors digué:

—Tu no li has fet mai proposicions, directament, Bob?

—No. Perquè ja veia que no serviria de res —respongué el senyor Robert Sawyer.

—Ho faràs abans que passin vint-i-quatre hores més —replicà Ben, amb una calma desesperada—. T’acceptarà, o jo sabré el motiu. Exerciré la meva autoritat.

—Bé —digué el senyor Bob Sawyer—, ja ho veurem.

—Ja ho veurem, amic meu —respongué furiosament el senyor Ben Allen. S’aturà durant uns segons i afegí amb una veu entretallada per l’emoció—: L’has estimada des de petit, amic meu. Ja l’estimaves quan anàvem a l’escola junts, i, ja aleshores, era rebel i desairava els teus joves sentiments. ¿Recordes quan, amb tota la il·lusió de l’amor d’un nen, un dia insisties perquè t’acceptés dues galetetes de llavor de comí i una poma dolça, tot plegadet en un paquet circular amb el full d’un llibre de còpia?

—Sí —respongué Bob Sawyer.

—T’ho va refusar, oi? —preguntà Ben Allen.

—Sí —contestà Bob—. Va dir que havia guardat el paquet tant temps a les butxaques dels meus pantalons de pana, que la poma estava desagradablement calenta.

—Ja me’n recordo —digué melangiosament el senyor Allen—. I ens la vam menjar nosaltres, una mossegada cadascun.

Bob Sawyer indicà que recordava aquesta última circumstància arrufant malenconiosament les celles; i els dos amics restaren algun temps absorts, cadascun en les seves pròpies meditacions.

Mentre el senyor Bob Sawyer i el senyor Benjamin Allen intercanviaven aquests comentaris; i mentre el noi de la lliurea grisa, meravellant-se de la insòlita durada del sopar, llançava una mirada ansiosa, de tant en tant, cap a la porta de vidre, torbat per sospites interiors respecte a la quantitat de carn picada que quedaria finalment per als seus desigs individuals, pels carrers de Bristol rodava pausadament una calessa privada, pintada d’un color verd apagat, estirada per un cavall marró rabassut i conduïda per un home d’aspecte sorrut amb les cames vestides com les cames d’un mosso d’establa, i el cos abillat amb la jaqueta d’un cotxer. Aquestes aparences són corrents en molts vehicles propietat de, i mantinguts per, velles dames d’hàbits estalviadors; i en aquest vehicle seia una vella dama que n’era mestressa i propietària.

—Martin! —digué la vella dama, cridant l’home sorrut per la finestra de davant.

—Sí? —digué l’home sorrut, tocant-se el barret en direcció a la vella dama.

—A casa del senyor Sawyer —digué la vella dama.

—Ja hi anava —digué l’home sorrut.

La vella dama assentí per mostrar la satisfacció que aquesta prova de la previsió de l’home sorrut causava en els seus sentiments; l’home sorrut donà una ràpida fuetada al cavall rabassut i tots es dirigiren cap a casa del senyor Bob Sawyer.

—Martin! —digué la vella dama, quan la calessa s’aturà a la porta del senyor Robert Sawyer, antigament Nockemorf.

—Sí? —féu Martin.

—Demana al xicot que surti i s’encarregui del cavall.

—Jo m’encarregaré del cavall —digué Martin, deixant el fuet al sostre de la calessa.

—No ho puc permetre, de cap manera —digué la vella dama—; el teu testimoni serà molt important, i has d’entrar amb mi a la casa. No has de moure’t del meu costat durant tota l’entrevista. Ho sents?

—Ho sento —respongué Martin.

—I doncs; què esperes?

—Res —respongué Martin. Dient això, l’home sorrut baixà sense pressa de la roda, on s’havia posat de puntetes sobre el peu dret, i després de cridar el noi de la lliurea grisa, obrí la porta del cotxe, abaixà els esglaons, i introduint una mà embolicada amb un guant fosc de camussa, estirà la vella dama amb tanta despreocupació com si es tractés d’una capellera.

—Vaja! —exclamà la vella dama—. Estic tan neguitosa, ara que sóc aquí, Martin, que tremolo de dalt a baix.

El senyor Martin tossí darrere dels guants de camussa foscos, però no expressà gens de compassió; la vella dama, asserenant-se, pujà a pas lleuger els esglaons de casa del senyor Bob Sawyer, i el senyor Martin la seguí. Immediatament després de l’entrada de la vella dama a la botiga, el senyor Benjamin Allen i el senyor Bob Sawyer, que havien estat amagant el licor amb aigua, i vessant drogues nauseabundes per amagar l’olor del fum de tabac, sortiren precipitadament en un èxtasi de plaer i afecte.

—Estimada tieta —exclamà el senyor Ben Allen—, que amable per part vostra de passar per casa! El senyor Sawyer, tieta; el meu amic el senyor Bob Sawyer, de qui ja us he parlat, respecte a… ja ho sabeu, tieta. —I aquí el senyor Ben Allen, que en aquell moment no estava extraordinàriament sobri, afegí la paraula «Arabell», amb el que pretenia que fos un murmuri, però que resultà especialment audible i clar, i que ningú hauria pogut evitar sentir, ni que ho hagués intentat.

—Estimat Benjamin —digué la vella dama, lluitant contra la manca d’alè i tremolant de cap a peus—, no t’espantis, estimat, però crec que seria millor que parlés amb el senyor Sawyer, a soles, per un moment. Només per un moment.

—Bob —digué el senyor Allen—, vols portar la meva tieta al consultori?

—I tant —respongué Bob, amb una veu d’allò més professional—. Per aquí, benvolguda senyora. No us espanteu, senyora. La podrem deixar en condicions en molt poc temps, no en tinc cap dubte, senyora. Aquí, benvolguda senyora. Vinga! —Dit això, el senyor Bob Sawyer, després d’instal·lar la vella dama en una cadira, tancà la porta, posà una altra cadira a prop de la seva, i esperà per sentir al detall els símptomes d’algun trastorn en el qual veia en perspectiva una llarga successió de guanys i profits.

El primer que féu la vella dama fou remenar el cap moltes vegades, i començà a plorar.

—Nervis —digué Bob Sawyer, complaent—. Julep de càmfora amb aigua tres vegades al dia, i poció tranquil·litzadora a la nit.

—No sé per on començar, senyor Sawyer —digué la vella dama—. És tan penós i angoixant.

—No cal que comenceu, senyora —respongué el senyor Bob Sawyer—. Puc anticipar tot el que diríeu. El cap us falla.

—Em sabria molt greu pensar que era el cor —digué la vella dama, amb un lleuger lament.

—Ni el més mínim perill d’això, senyora —respongué Bob Sawyer—. L’estómac és la causa primària.

—Senyor Sawyer! —exclamà la vella dama, amb un sobresalt.

—No en tinc el més petit dubte, senyora —contestà Bob, amb un aspecte portentosament savi—. La medicina, a temps, benvolguda senyora, ho hauria previngut tot.

—Senyor Sawyer —digué la vella dama, més neguitosa que abans—, aquesta conducta és, o bé una gran impertinència per a algú en la meva situació, o bé és que no enteneu l’objectiu de la meva visita. Si hagués estat en mans de la medicina, o de qualsevol precaució que jo pogués haver utilitzat, per prevenir el que ha passat, certament ja ho hauria fet. Seria millor que veiés el meu nebot de seguida —digué la vella dama, retorcent la bossa, indignada, i aixecant-se mentre parlava.

—Espereu un moment, senyora —digué Bob Sawyer—; em temo que no us he entès. Què passa, senyora?

—La meva neboda, senyor Sawyer —digué la vella dama—: la germana del vostre amic.

—Sí, senyora —digué Bob, tot impaciència; perquè la vella dama, tot i que molt agitada, parlava amb la lentitud més turmentadora, tal com sovint fan les velles dames—. Sí, senyora.

—Va marxar de casa meva, senyor Sawyer, fa tres dies, per una visita simulada a la meva germana, una altra tieta seva, que porta el gran internat, just després de la tercera fita, on hi ha un bàlec molt gran i un portal de roure —digué la vella dama, aturant-se en aquest punt per eixugar-se els ulls.

—Ah, que el diable s’emporti el bàlec, senyora! —digué Bob, oblidant del tot la seva dignitat professional enmig de la seva ansietat—. Aneu una mica més ràpid; poseu una mica més de vapor, senyora, sisplau.

—Aquest matí… —digué lentament la vella dama— aquest matí, ha…

—Ha tornat, senyora, suposo —digué Bob, amb gran animació—. Ha tornat?

—No, no ha tornat; ha escrit —respongué la vella dama.

—Què deia? —preguntà Bob amb impaciència.

—Deia, senyor Sawyer —respongué la vella dama—, i és per això que vull preparar Benjamin, a poc a poc i gradualment; deia que estava… tinc la carta a la butxaca, senyor Sawyer, però les ulleres són al carruatge, i només us faria perdre el temps si intentés indicar el passatge, sense elles; deia, en poques paraules, senyor Sawyer, que estava casada.

—Què! —digué, o més aviat cridà, el senyor Bob Sawyer.

—Casada —repetí la vella dama.

El senyor Bob Sawyer no esperà a sentir res més; sinó que precipitant-se del consultori cap a la botiga exterior, exclamà amb una veu estentòria:

—Ben, amic meu, la noia s’ha escapat!

El senyor Ben Allen, que estava endormiscat darrere del taulell, amb el cap si fa no fa mig peu per sota dels genolls, tan aviat com sentí aquesta espantosa notícia, s’abraonà sobre el senyor Martin i, cargolant la mà en el mocador de coll d’aquell taciturn servidor, expressà una amable intenció d’estrangular-lo allà mateix on era. I tot seguit començà a dur a la pràctica aquesta intenció, amb una promptitud que sovint és l’efecte de la desesperació, amb molta força i destresa quirúrgica.

El senyor Martin, que era un home de poques paraules i posseïa ben poca capacitat d’eloqüència o persuasió, se sotmeté a aquesta operació amb una expressió de rostre molt tranquil·la i agradable, durant uns segons; però en veure que amenaçava de conduir ràpidament a un resultat que situaria més enllà de la seva capacitat reclamar cap salari, amb manutenció o sense, en tot el temps a venir, murmurà una protesta inarticulada i tombà el senyor Benjamin Allen per terra. Com que aquest tenia les mans embolicades en la seva corbata, no tingué altra alternativa que seguir-lo a terra. Allí continuaven lluitant ajaguts, quan la porta de la botiga s’obrí i el grup augmentà amb l’arribada de dos visitants d’allò més inesperats, a saber, el senyor Pickwick i el senyor Samuel Weller.

La impressió que produí tot seguit el que veié en el senyor Weller, fou que el senyor Martin estava llogat per l’establiment de Sawyer, antigament Nockemorf, per prendre medicines fortes, o tenir atacs per experimentar-hi, o engolir verí de tant en tant amb el propòsit de provar l’eficàcia d’alguns nous antídots, o fer alguna cosa o altra per promoure la gran ciència de la medicina i satisfer l’esperit ardent de recerca que cremava en el pit dels seus dos joves professionals. Així doncs, sense intenció d’interferir, Sam restà perfectament immòbil, mirant-s’ho com si estigués interessadíssim en el resultat de l’experiment pendent. No en canvi el senyor Pickwick. Aquest es llançà immediatament sobre els astorats combatents, amb la seva energia habitual, i cridà amb força als espectadors que s’hi interposessin.

Això desvetllà el senyor Bob Sawyer, que fins ara havia quedat totalment paralitzat pel frenesí del seu company. Amb l’ajuda d’aquest, el senyor Pickwick posà Ben Allen dempeus. El senyor Martin, en veure que es trobava sol a terra, s’aixecà i mirà al seu voltant.

—Què passa, senyor Allen? —digué el senyor Pickwick.

—Tant se val, senyor! —respongué el senyor Allen, amb altiu desafiament.

—De què es tracta? —preguntà el senyor Pickwick, mirant Bob Sawyer—. Que no es troba bé?

Abans que Bob pogués respondre, el senyor Ben Allen agafà el senyor Pickwick de la mà i murmurà, amb accent apesarat:

—La meva germana, benvolgut senyor; la meva germana.

—Ah, això és tot! —digué el senyor Pickwick—. Hi posarem remei fàcilment, espero. La vostra germana està sana i estàlvia, i sóc aquí, benvolgut senyor, per…

—Em sap greu fer res que pugui interrompre uns fets tan agradables, com va dir el rei quan va dissoldre el parlament —intervingué el senyor Weller, que havia estat fent un cop d’ull per la porta de vidre—; però aquí hi ha un altre experiment, senyor. Aquí hi ha una vella dama venerable que… que està ajaguda a la catifa esperant una dissecció, o galvanisme, o algun altre invent científic reviscolador.

—Me n’havia oblidat —exclamà el senyor Ben Allen—. És la meva tieta.

—Vaja! —digué el senyor Pickwick—. Pobra senyora! A poc a poc, Sam, a poc a poc.

—Estranya situació per a algú de la família —comentà Sam Weller, alçant la tieta en una cadira—. Vinga, serraossos suplent, porta les volàtils.

Aquest darrer comentari anava adreçat al noi de gris, que, després de deixar la calessa en mans del vigilant de carrer, havia tornat per veure de què anava tot aquell xivarri. Entre el noi de gris, el senyor Bob Sawyer i el senyor Benjamin Allen (que, després de causar a la seva tia un desmai, es mostrava afectuosament sol·lícit per la seva recuperació) la vella dama finalment recobrà la consciència; llavors el senyor Ben Allen, girant-se amb un rostre perplex cap al senyor Pickwick, li preguntà què estava a punt de dir quan l’havien interromput de manera tan alarmant.

—Aquí som tots amics, suposo —digué el senyor Pickwick, aclarint la veu, i mirant en direcció a l’home de poques paraules amb rostre sorrut, que conduïa la calessa del cavall rabassut.

Això recordà al senyor Bob Sawyer que el noi de gris s’ho estava mirant, amb ulls ben oberts i orelles àvides. Després d’alçar el farmacèutic incipient pel coll de la jaqueta, i deixar-lo fora de la porta, Bob Sawyer assegurà al senyor Pickwick que podia parlar sense reserves.

—La vostra germana, benvolgut senyor —digué el senyor Pickwick, girant-se cap a Benjamin Allen—, és a Londres; està bé i contenta.

—La seva felicitat no és cap objectiu per a mi, senyor —digué Benjamin Allen, amb un gest ampul·lós de la mà.

—El seu marit sí que és un objectiu per a mi, senyor —digué Bob Sawyer—. Serà un objectiu per a mi, senyor, a dotze passes, i un bonic objectiu que en faré, senyor… vil pocavergonya! —Aquella denúncia li havia quedat prou bé, i a més a més era magnànima; però el senyor Bob Sawyer n’esguerrà bastant l’efecte, afegint-hi algunes observacions generals sobre cops de puny i ulls a la funerala que resultaven vulgars en comparació.

—Espereu, senyor —digué Pickwick—; abans de dedicar aquest epítets al cavaller en qüestió, considereu, desapassionadament, l’abast de la seva culpa, i recordeu sobretot que és amic meu.

—Què! —digué el senyor Bob Sawyer.

—El seu nom! —exclamà Ben Allen—. El seu nom!

—Nathaniel Winkle —digué el senyor Pickwick.

El senyor Benjamin Allen esclafà deliberadament les seves ulleres sota el taló de la bota, i després de recollir-ne els trossos, i ficar-se’ls en tres butxaques separades, plegà els braços, es mossegà els llavis i mirà de manera amenaçadora els trets plàcids del senyor Pickwick.

—Aleshores sou vós, oi, senyor, qui ha encoratjat i fomentat aquest matrimoni? —preguntà finalment el senyor Benjamin Allen.

—I és el criat d’aquest senyor, suposo —interrompé la vella dama—, qui ha sotjat casa meva, intentant convèncer els meus criats de conspirar contra la seva mestressa… Martin!

—Sí? —digué l’home sorrut, avançant.

—És aquell el jove que vas veure al carreró, de qui m’has parlat aquest matí?

El senyor Martin, que, tal com ja s’ha vist, era un home de poques paraules, mirà Sam Weller, assentí amb el cap i grunyí: «El mateix». El senyor Weller, que mai no fou gaire tibat, féu un somriure de cordial reconeixement en trobar els seus ulls els del sorrut mosso, i admeté en termes cortesos que «ja el coneixia d’abans».

—I aquesta és la fidel persona —exclamà el senyor Ben Allen—, a qui gairebé havia escanyat! Senyor Pickwick, com goseu permetre que aquest paio vostre col·labori en el segrest de la meva germana? Exigeixo una explicació, senyor.

—Una explicació, senyor! —exclamà furiosament Bob Sawyer.

—És una conspiració —digué Ben Allen.

—Un autèntic estratagema —afegí el senyor Bob Sawyer.

—Una escandalosa imposició —remarcà la vella dama.

—Res més que una estafa —observà Martin.

—Sisplau, escolteu-me —instà el senyor Pickwick, mentre el senyor Ben Allen queia en una cadira on sagnaven els pacients, i es lliurava a l’ús del seu mocador de butxaca—. No he prestat cap ajuda en aquest assumpte, a part de ser present en una entrevista entre els joves que no vaig poder impedir, i en la qual la meva presència havia de dissipar qualsevol matís d’impropietat que altrament podria haver tingut; aquesta és tota la part que he tingut en la transacció, i jo no tenia cap sospita que un casament immediat entrés en les seves consideracions. Tot i que, fixeu-vos bé… —afegí el senyor Pickwick, contenint-se ràpidament— fixeu-vos bé que no dic pas que ho hauria impedit, si hagués sabut que aquesta era la intenció.

—Ho sentiu tots; ho sentiu? —digué el senyor Benjamin Allen.

—Espero que sí —indicà pacíficament el senyor Pickwick, mirant al seu voltant—, i —afegí, pujant de color mentre parlava—, espero que també sentin això, senyor. Que pel que se m’ha manifestat, senyor, afirmo que no teníeu cap justificació per intentar forçar les inclinacions de la vostra germana tal com fèieu, i que més aviat hauríeu d’haver tractat, amb la vostra amabilitat i indulgència, de suplir el lloc d’altres parents més propers a qui ella no va conèixer mai des de petita. Pel que fa al meu jove amic, haig d’afegir, amb el vostre permís, que en tots els aspectes d’avantatge mundà es troba, almenys, en una situació equiparable a la vostra, per no dir molt millor, i que, a no ser que senti debatre aquesta qüestió amb la disposició i moderació escaients, em nego a sentir res més sobre el tema.

—Voldria fer uns comentaris a més del que acaba de dir l’honorable cavaller —digué el senyor Weller, fent un pas endavant—: un individu entre els presents m’ha tractat de «paio».

—Això no té res a veure amb la qüestió, Sam —intervingué el senyor Pickwick—. Fes el favor de callar.

—Entesos, no diré res d’això, senyor —respongué Sam—, però sí el que diré ara. Potser aquell senyor pot pensar que hi havia un compromís previ; però no hi havia res de semblant, perquè la jove dama ho va dir al principi del festeig, que no podia suportar-lo. Ningú li ha pres el lloc, i hauria estat igual si la noia no hagués vist mai el senyor Winkle. Això és el que tenia ganes de dir, senyor, i espero que ara hagi tranquil·litzat aquell cavaller.

Una breu pausa seguí aquests consoladors comentaris del senyor Weller. Llavors el senyor Ben Allen, aixecant-se de la cadira, protestà que mai tornaria a mirar la cara d’Arabella; mentre que el senyor Bob Sawyer, malgrat les afalagadores afirmacions de Sam, prometé una venjança terrible contra el feliç nuvi.

Però, just quan la discussió es trobava en el punt més alt, i amenaçava de continuar així, el senyor Pickwick trobà una concloent ajuda en la vella dama, que, evidentment molt impressionada per la manera amb què ell havia advocat per la causa de la seva neboda, s’arriscà a abordar el senyor Benjamin Allen amb unes quantes reflexions consoladores, les principals de les quals eren que, al capdavall, potser, era una sort que les coses no haguessin anat pitjor; com menys diguessin, millor, i paraula que ella no ho veia pas tot tan malament; el que estava fet no es podia desfer, i que al que no tenia remei calia resignar-s’hi; amb diverses altres afirmacions igual de noves i enfortidores. A totes, el senyor Benjamin Allen respongué que no volia faltar al respecte a la seva tia, ni ell ni ningú, però que si els era igual, i el deixaven fer la seva, preferiria tenir el plaer d’odiar la seva germana fins a la mort, i després i tot.

Finalment, quan aquesta determinació hagué estat anunciada mig centenar de vegades, la vella dama, de sobte ofesa i amb un aire molt majestuós, desitjà saber què havia fet que no es guardés el degut respecte pels seus anys o condició, i que es veiés obligada a pregar i suplicar d’aquella manera al seu propi nebot, a qui recordava des de vint-i-cinc anys abans de néixer, i a qui havia conegut, personalment, quan no tenia ni una sola dent; per no dir res de la seva presència en la primera ocasió en què li van tallar els cabells i de l’ajuda en nombroses ocasions i cerimònies més durant la seva infantesa, de suficient importància per establir per sempre un dret sobre el seu afecte, obediència i simpaties.

Mentre la bona dona dedicava aquesta amonestació al senyor Ben Allen, Bob Sawyer i el senyor Pickwick s’havien retirat a mantenir una conversa íntima a la sala interior, on s’observà que el senyor Sawyer es portava diverses vegades a la boca una ampolla negra, sota la influència de la qual els seus trets assumiren gradualment una expressió alegre i fins i tot jovial. I finalment sortí de l’estança, ampolla en mà, i, comentant que li sabia molt greu dir que havia fet el ridícul, demanà de brindar a la salut i felicitat del senyor i la senyora Winkle, la ventura dels quals, lluny d’envejar, ell seria el primer de felicitar. En sentir-ho, el senyor Ben Allen s’aixecà de sobte de la cadira i, agafant l’ampolla negra, begué pel brindis tan sincerament, que, com que el licor era fort, la cara se li tornà gairebé tan negra com l’ampolla. Finalment, l’ampolla negra circulà fins que quedà buida, i tothom encaixà tantes mans i intercanvià tants compliments, que fins i tot el senyor Martin, amb el seu rostre metàl·lic, es dignà a somriure.

—I ara —digué Bob Sawyer, fregant-se les mans—, passarem una nit ben alegre.

—Em sap greu —digué el senyor Pickwick—, però haig de tornar a la meva fonda. Darrerament no he estat habituat al cansament, i el viatge m’ha fatigat moltíssim.

—Prendreu te, senyor Pickwick? —digué la vella dama, amb una gentilesa irresistible.

—Gràcies, però preferiria que no —respongué aquest. La veritat és que l’evident admiració creixent de la vella dama fou la principal raó que el senyor Pickwick se n’anés. Pensava en la senyora Bardell; i cada mirada dels ulls de la vella dama li provocava suor freda.

Com que no pogueren convèncer de cap manera el senyor Pickwick que es quedés, decidiren tot seguit, a proposta seva, que el senyor Benjamin Allen l’acompanyés en el seu viatge a casa del vell senyor Winkle, i que el cotxe fos a la porta l’endemà a les nou del matí. Llavors s’acomiadà i, seguit de Samuel Weller, es dirigí cap al Bush. Val la pena comentar que el rostre del senyor Martin estava horriblement convuls en encaixar mans amb Sam, i que amollà simultàniament un somriure i un renec; d’aquests indicis s’ha deduït, per part dels que més familiaritzats estaven amb les peculiaritats d’aquell cavaller, que es declarava molt satisfet de la societat del senyor Weller, i sol·licitava l’honor d’una major coneixença.

—Voleu que demani una sala privada, senyor? —preguntà Sam, quan arribaren al Bush.

—No, i ara, Sam —respongué el senyor Pickwick—; com que soparé a la sala de cafè, i aniré al llit d’hora, no caldrà. Mira qui hi ha a la sala de viatgers, Sam.

El senyor Weller se n’anà a complir l’encàrrec, i al cap de poc tornà dient que només hi havia un cavaller borni; i que ell i el dispeser estaven bevent junts un bol de porto calent.

—M’hi afegiré —digué el senyor Pickwick.

—És un client estrany, el borni, senyor —comentà el senyor Weller, mentre l’hi acompanyava—. Està entabanant el dispeser, senyor, tan fort que ja no sap si s’aguanta sobre les soles de les botes o sobre la corona del barret.

L’individu a qui es referia aquest comentari estava assegut a l’extrem superior de la sala quan entrà el senyor Pickwick, fumant una gran pipa holandesa, amb l’ull molt fix en la cara rodona del dispeser; un vell personatge d’aspecte alegre, a qui feia poc havia narrat algun conte fantàstic, tal com testimoniaven diverses exclamacions inconnexes de: «No m’ho hauria cregut! La cosa més estranya que he sentit mai! No hauria imaginat que fos possible!» i altres expressions de perplexitat que li brollaven espontàniament dels llavis, mentre tornava la mirada fixa del borni.

—Servidor, senyor —digué el borni al senyor Pickwick—. Una nit preciosa, senyor.

—Molt —respongué el senyor Pickwick, mentre el cambrer col·locava un petit gerro de brandi, i una mica d’aigua calenta davant seu.

Mentre el senyor Pickwick barrejava el seu brandi amb aigua, el borni el mirava seriosament, de tant en tant, i finalment digué:

—Crec que us he vist abans.

—Jo no us recordo —respongué el senyor Pickwick.

—Suposo que no —digué el borni—. Vós no em coneixíeu, però jo vaig conèixer dos amics vostres que s’allotjaven al Gall Dindi, a Eatanswill, en el moment de les eleccions.

—Ah, i tant! —exclamà el senyor Pickwick.

—Sí —contestà el borni—. Els vaig esmentar una petita circumstància sobre un amic meu anomenat Tom Smart. Potser els n’heu sentit parlar.

—Sovint —respongué el senyor Pickwick, somrient—. Era el vostre oncle, crec?

—No, no; només un amic de l’oncle —respongué el borni.

—Era un home meravellós, aquell oncle vostre, però —comentà el dispeser bellugant el cap.

—Sí, crec que sí; crec que puc dir que ho era —respongué el borni—. Us podria explicar una història sobre aquell mateix oncle, cavallers, que us sorprendria força.

—Sí? —féu el senyor Pickwick—. Escoltem-la, i tant.

El captaire borni se serví un got de vi calent del bol, i se’l begué; féu una llarga pipada de la pipa holandesa; llavors, cridant Sam Weller, que romancejava prop de la porta, per dir-li que no calia que se n’anés a no ser que volgués, perquè la història no era cap secret, fixà l’ull en els del dispeser i procedí, amb les paraules del següent capítol.





XLIX

Que conté la història de l’oncle del captaire.


—El meu oncle, senyors —digué el captaire—, era un dels home més alegres, agradables i llestos que mai hagin viscut. Tant de bo l’haguéssiu conegut. Pensant-ho bé, senyors, no desitjo que l’haguéssiu conegut, perquè si fos així, estaríeu tots, a hores d’ara, seguint el curs normal de la natura, si no morts, en tot cas tan a prop que ja us hauríeu aficionat a quedar-vos a casa i renunciar a la companyia, cosa que m’hauria privat de l’inestimable plaer d’adreçar-me a vosaltres en aquest moment. Senyors, tant de bo els vostres pares i mares haguessin conegut l’oncle. Els hauria caigut sorprenentment bé, especialment a les vostres respectables mares; sé que hauria estat així. Si dues de les seves nombroses virtuts predominaven sobre les moltes que embellien el seu caràcter, diria que eren el seu ponx barrejat i la seva cançó d’havent sopat. Disculpeu-me per estendre’m en aquests tristos records sobre mèrits antics; no veureu un home com l’oncle cada dia de la setmana.

»Sempre he considerat una gran particularitat del caràcter de l’oncle, senyors, que era l’íntim amic i company de Tom Smart, de la gran casa de Bilson i Slum, de Cateaton Street, en aquesta ciutat. L’oncle feia de cobrador per a Tiggin i Welps, però durant molt temps va fer pràcticament el mateix trajecte que Tom; i la primera nit que es van trobar, l’oncle s’encapritxà de Tom, i Tom s’encapritxà de l’oncle. Quan encara no feia mitja hora que es coneixien, van fer una aposta d’un barret nou a veure qui prepararia el millor quart de galó de ponx i se’l beuria més ràpid. Es va considerar que l’oncle havia guanyat l’elaboració, però que Tom Smart el derrotà a l’hora de beure-s’ho per aproximadament mitja cullerada de sal. Van beure’s un altre quart de galó per barba per brindar cadascun a la salut de l’altre, i van ser amics incondicionals des d’aleshores. Hi ha un destí en aquestes coses, senyors; no ho podem evitar.

»Pel que fa a l’aspecte personal, el meu oncle era una mica més baix que la mitjana; també se’l considerava més cepat del corrent, i potser tenia la cara un xic més vermella. Tenia la cara més alegre que hàgiu vist mai, senyors: una mica semblant a Punch, amb un nas i una barbeta atractius; els seus ulls sempre brillaven i guspirejaven de bon humor; i duia contínuament un somriure —no pas una de les vostres ganyotes inexpressives, sinó un somriure real, alegre, sincer, afable— al rostre. Una vegada va sortir disparat de la calessa, i va anar a picar, de cap, contra una fita. Allí quedà ajagut, estabornit, i amb la cara tan tallada per la grava que s’hi havia amuntegat, que, per utilitzar la mateixa expressió ruda de l’oncle, si la seva mare hagués pogut tornar a la terra, no l’hauria conegut. Certament, quan m’hi poso a pensar, senyors, estic bastant segur que no l’hauria conegut, perquè va morir quan l’oncle tenia dos anys i set mesos, i crec molt probable que, fins i tot sense la grava, les seves botes altes haurien desconcertat no pas poc la bona dona; per no dir res de la seva cara vermella i alegre. Fos com fos, allí quedà ajagut, i jo havia sentit dir a l’oncle, moltes vegades, que l’home que el va recollir va dir que somreia tan content com si hagués caigut per plaer, i que quan el van haver sagnat, els primers símptomes que va donar de tornar en si, foren que saltà al llit, prorrompé una sonora riallada, besant la noia que aguantava la palangana, i encarregà una costella de xai i una nou adobada. Li agradaven molt les nous adobades, senyors. Deia que sempre trobava que, preses sense vinagre, deixaven regust a la cervesa.

»El gran viatge de l’oncle era a la tardor, quan cobrava deutes i recollia comandes pel nord; anava de Londres a Edinburgh, d’Edinburgh a Glasgow, de Glasgow tornava a Edinburgh, i d’allí a Londres amb balandra. Heu d’entendre que la seva segona visita a Edinburgh era pel seu propi plaer. Solia tornar-hi durant una setmana, senzillament per visitar els vells amics; i entre esmorzar amb aquest, dinar amb aquell, sopar amb el tercer, i fer ressopó amb un altre, tenia una setmana ben atrafegada. No sé si cap de vosaltres, senyors, ha participat mai en un autèntic i hospitalari esmorzar escocès, i després ha anat a un dinar lleuger d’un barrilet d’ostres, una dotzena si fa no fa de cerveses embotellades, i una copeta o dues de whiskey per rematar-ho. Si mai ho heu fet, convindreu amb mi que cal ser molt tossut per sortir a sopar i després fer ressopó.

»Però alabat siga Déu, tot això no era res per al meu oncle! Hi estava tan avesat, que era un simple joc de criatures. Li vaig sentir dir que podia veure marxar la gent de Dundee, qualsevol dia, i després anar caminant cap a casa sense tambalejar-se; i tanmateix la gent de Dundee tenen un cap tan resistent com fort és el seu ponx, senyors, no en trobareu d’altres entre els dos pols. M’han explicat d’un home de Glasgow i un de Dundee que van estar bevent l’un contra l’altre durant quinze hores d’una tirada. Tots dos es van ennuegar, pel que es va poder comprovar, en el mateix moment, però amb aquesta excepció sense importància, senyors, no es trobaven gens malament.

»Una nit, menys de vint-i-quatre hores abans de l’hora que havia d’embarcar-se cap a Londres, l’oncle va sopar a casa d’un vell amic seu, un Bailie Mac nosequè i quatre síl·labes més, que vivia a l’antiga ciutat d’Edinburgh. Hi eren presents la muller del magistrat municipal, les seves tres filles, el fill ja gran i tres o quatre escocesos robustos, prudents, de celles poblades, que el magistrat havia convidat per fer els honors al meu oncle, i contribuir a la gatzara. Va ser un sopar esplèndid. Hi havia salmó fumat, bacallà fumat, cap de xai, un haggis —un cèlebre plat escocès, senyors, que segons solia dir l’oncle sempre li semblava, quan el portaven a taula, ben bé com un estómac de Cupido— i encara moltes altres coses, no en recordo els noms, però coses molt bones, tanmateix. Les noies eren boniques i agradables; la muller del magistrat era una de les millors criatures que mai hi hagi hagut; i l’oncle estava d’un humor excel·lent. La conseqüència d’això fou que les joves dames anaven fent rialletes, la vella dama reia obertament i el magistrat i els altres individus es tornaven vermells de tantes riallades que feien contínuament. No recordo ben bé quants gots de ponx de whisky va beure cadascun havent sopat; però això ho sé, que per allà la una de la matinada, el fill ja gran del magistrat quedà inconscient mentre intentava cantar la primera estrofa de “Willie va fer fermentar un petricó de malt”; i com que, durant mitja hora havia estat l’únic altre home visible per damunt de la caoba, a l’oncle li va passar pel cap que ja quasi era hora de fer un pensament, especialment tenint en compte que s’havien posat a beure a les set, i així poder arribar a casa a una hora respectable. Però, pensant que potser no seria del tot educat anar-se’n just en aquell moment, el meu oncle es va elegir ell mateix com a cap de taula, barrejà un altre got, s’aixecà per brindar a la seva pròpia salut, s’adreçà a si mateix un discurs acurat i complimentós i va beure amb gran entusiasme. I encara no es despertava ningú; així doncs l’oncle va prendre una goteta més —sense barreja aquesta vegada, per evitar que el ponx se li posés malament— i, agafant amb gests bruscs el barret, sortí al carrer.

»Feia una nit tempestuosa, amb fortes ratxes de vent, quan l’oncle va tancar la porta de cal magistrat, i calant-se fermament el barret al cap per impedir que el vent se l’endugués, enfonsà les mans a les butxaques i, mirant cap amunt, féu una breu ullada a l’estat del temps. Els núvols flotaven per davant de la lluna a velocitat vertiginosa; en un moment l’obscurien totalment; en un altre, la deixaven brillar amb tota la seva esplendor i abocar la seva llum sobre tots els objectes del voltant; al cap de poc, tornaven a cobrir-la, amb velocitat intensificada, i ho amortallaven tot en la foscor. “De veritat, això no pot ser”, va dir l’oncle, adreçant-se al temps, com si se sentís personalment ofès. “Això no és en absolut el que em convé per al meu trajecte. No pot ser a cap preu”, va dir l’oncle, molt solemne. Després de repetir-ho unes quantes vegades, recuperà l’equilibri amb certa dificultat —perquè estava força marejat de mirar tant temps cap al cel— i continuà alegrement.

»La casa del magistrat era al Canongate, i l’oncle anava a l’altre cap de Leith Walk, a bastant més d’una milla de camí. A cada banda, s’enfilaven retallades en el cel fosc, cases altes, lúgubres, esparses, amb façanes tacades per la intempèrie, i finestres que semblaven haver compartit el destí dels ulls dels mortals, i haver-se entelat i enfonsat amb l’edat. Sis, set, vuit pisos, tenien les cases; un pis amuntegat damunt d’un altre, com els que fa la mainada amb cartes —projectant les seves ombres fosques sobre la carretera toscament pavimentada, i fent més fosca la foscor de la nit. Hi havia uns quants llums d’oli escampats a llargues distàncies, però només servien per marcar la bruta entrada a algun clos estret, o per mostrar el lloc on una escala comuna comunicava, a través de giragonses costerudes i intricades, amb els diversos pisos de sobre. Fent un cop d’ull a totes aquestes coses amb l’aire de qui ja les havia vistes massa sovint per considerar-les dignes de gaire atenció, l’oncle caminà pel mig del carrer, amb un polze a cada butxaca de l’armilla, permetent-se de tant en tant alguns fragments de cançó, entonada amb tan bona voluntat i humor, que la gent discreta i honrada trencaven el primer son i restaven tremolant al llit fins que el so moria en la distància; llavors, convençuts que es tractava només d’algun borratxo impenitent que buscava el camí cap a casa, es tornaven a tapar bé i quedaven altra vegada adormits.

»M’entretinc a descriure que l’oncle caminava pel mig del carrer, amb els polzes a les butxaques de l’armilla, senyors, perquè, tal com ell deia sovint (i amb molta raó a més) no hi ha ben res d’extrordinari en aquesta història, a no ser que entenguéssiu clarament des del principi, que no era gens fantasiós ni romàntic.

»Senyors, l’oncle caminava amb els polzes a les butxaques de l’armilla, ocupant tot el mig del carrer, i cantant, ara una estrofa d’una cançó d’amor, i després una d’un cançó de taverna, i quan es cansava de totes dues, xiulant melodiosament, fins que va arribar al Pont del Nord, que, en aquest punt, enllaça les ciutats vella i nova d’Edinburgh. Allí s’aturà un minut, per mirar els estranys i irregulars grups de llums apilats l’un damunt de l’altre, brillant fins tan amunt, que semblaven estrelles resplendint des dels murs del castell per una banda i des de Calton Hill per l’altra, com si il·luminessin veritables castells en l’aire; mentre que l’antiga i pintoresca ciutat dormia profundament a sota, enmig de la foscor i la tenebra: el seu palau amb la capella de Holyrood, vigilats dia i nit, com solia dir un amic de l’oncle, per l’antic Seient d’Artur, que senyorejava, sorrut i tètric, com algun geni malhumorat, damunt de l’antiga ciutat que ha vigilat tant de temps. Dic, senyors, que l’oncle s’aturà aquí, durant un minut, per mirar al seu voltant; llavors, fent un compliment al temps, que havia aclarit una mica, tot i que la lluna anava cap a la posta, continuà endavant, tan majestuós com abans; mantenint-se al mig de la carretera amb gran dignitat, i amb un aire que mostrava que li hauria agradat molt trobar algú que li’n disputés la possessió. Però no hi havia absolutament ningú disposat a discutir-l’hi; i així doncs, continuà endavant, amb els polzes a les butxaques de l’armilla, com un anyell.

»Quan l’oncle va arribar al final de Leith Walk, va haver de travessar una parcel·la força gran de terreny desocupat, que el separava d’un carrer curt per on havia de girar per anar directament a la seva pensió. Però, en aquesta parcel·la de terreny desocupat, hi havia, en aquell temps, un tancat propietat d’algun carreter que feia tractes amb el Servei de Correus per a l’adquisició de cotxes de correu vells i tronats; i l’oncle, com que era molt aficionat als cotxes, vells, joves, o de mitja edat, de cop tingué la pensada de sortir de la carretera sense cap altre propòsit que fer un cop d’ull a aquests vehicles per entre les estaques —recordava haver-ne vist aproximadament una dotzena a dintre, molt abandonats i desmanegats. L’oncle era una mena de persona molt entusiasta i emfàtica, senyors; i, en veure que no podia aconseguir una bona visió entre les estaques, hi va saltar al damunt, i asseient-se tranquil·lament sobre un eix vell, començà a contemplar els vehicles amb molta gravetat.

»Podia haver-n’hi una dotzena, o potser més —l’oncle mai ho va saber del cert, i com que era un home molt escrupolós i veraç pel que fa a nombres, no li agradava dir-ho— però allí eren, tots amuntegats en el pitjor estat d’abandonament imaginable. Havien arrencat les portes de les frontisses i les havien tret; n’havien arrabassat els folres, i només en quedava un esquinçall aquí i allà en un clau rovellós; els llums havien desaparegut, les llances havien desaparegut feia molt temps, les peces de ferro estaven rovellades, la pintura escrostonada; el vent xiulava per les escletxes de la fusta nua; i la pluja, que s’havia acumulat als sostres, queia gota a gota a l’interior amb un so buit i malenconiós. Eren els esquelets corromputs de vehicles morts, i en aquell lloc solitari, en aquella hora de la nit, tenien un aspecte fred i tètric.

»L’oncle va recolzar el cap a les mans, i va pensar en la gent animada i atrafegada que havia trontollat, anys abans, en aquells cotxes vells, i que ara estaven igual de silenciosos i canviats; va pensar en la quantitat de persones a qui un d’aquests vehicles rònecs i florits, nit rere nit, durant molts anys, i amb temps de tota mena, havia dut la notícia ansiosament esperada, la tramesa àvidament buscada, la certesa promesa de salut i seguretat, l’anunci sobtat de malaltia i mort. El mercader, l’amant, l’esposa, la vídua, la mare, l’escolar, el mateix infant que tentinejava cap a la porta en sentir el truc del carter —com havien esperat tots l’arribada del vell cotxe. I on eren tots, ara?

»Senyors, el meu oncle solia dir que en aquell moment va pensar tot això, però jo més aviat sospito que ho va aprendre després d’algun llibre, perquè manifestava clarament que va caure en una mena d’endormiscament, assegut sobre el vell eix, mirant els vehicles malmesos, i que de sobte el va despertar alguna campana greu d’església que tocava les dues. Però l’oncle mai va ser un pensador ràpid, i si hagués pensat totes aquestes coses, estic força segur que hauria trigat com a mínim fins a dos quarts de tres tocats. Sóc, per tant, decididament del parer, senyors, que l’oncle va caure en una mena d’endormiscament, sense haver pensat ben res.

»Fos com fos, la campana d’una església tocà les dues. L’oncle es va despertar, es va fregar els ulls i es va aixecar d’un bot, astorat.

»En un instant, després que sonessin les dues, tot aquell lloc desert i silenciós havia esdevingut un escenari extrordinari ple de vida i animació. Les portes dels vehicles eren a les frontisses, els entapissats havien estat substituïts, les peces de ferro eren com noves, la pintura estava refeta, els llums encesos; hi havia coixins i sobretots a cada pescant, els maleters ficaven paquets a tots els portamaletes, els guardes ordenaven bosses de cartes, els mossos d’estable llançaven galledes d’aigua contra les rodes renovades; grups d’homes treballaven subjectant llances a tots els cotxes; arribaven passatgers, alçaven baguls, s’enganxaven cavalls; en poques paraules, resultava perfectament clar que tots els vehicles d’allí havien de partir tot seguit. Senyors, l’oncle va obrir uns ulls tan amples en veure tot això, que, fins a l’últim moment de la seva vida es va preguntar com havia pogut tornar a tancar-los.

»—Au vinga! —digué una veu, mentre l’oncle sentia una mà a l’espatlla—, has reservat un lloc a dintre. Valdria més que pugessis.

»—Que jo he reservat un lloc! —va dir l’oncle, girant-se.

»—Sí, i tant.

»L’oncle, senyors, no pogué dir res, de tan desconcertat que estava. El més singular de tot era que, tot i que hi havia una gran multitud de persones, i que anaven arribant cares noves a cada moment, no hi havia manera de dir d’on venien. Semblaven sorgir, d’alguna manera estranya, de la terra, o de l’aire, i desaparèixer de la mateixa manera. Quan un maleter va haver posat el seu equipatge al cotxe, i rebut el pagament, girà cua i se n’anà; i abans que l’oncle hagués començat a preguntar-se què se n’havia fet, en van aparèixer mitja dotzena de nous, tentinejant sota el pes dels paquets, que semblaven prou grans per esclafar-los. I a més els passatgers anaven tots vestits de manera tan rara! Grans jaquetes amb blonda de faldons amples, amb grans punys i sense coll; i perruques, senyors, grans perruques formals amb un nus al darrere. L’oncle no en podia treure l’aigua clara.

»—I doncs, penses pujar? —digué la persona que s’havia adreçat abans al meu oncle. Anava vestit com un guarda de correu, amb una perruca al cap i punys enormes a la jaqueta, i duia una llanterna en una mà, i un enorme trabuc a l’altra, que estava a punt de desar al cofre—. Tens pensat pujar, Jack Martin? —digué el guarda, posant la llanterna davant del rostre de l’oncle.

»—Ei! —va dir l’oncle, reculant una passa o dues—. Quines familiaritats!

»—Això és el que diu el full de ruta —digué el guarda.

»—No du un “senyor” al davant? —va dir l’oncle. Perquè considerava, senyors, que per a un guarda que no coneixia, tractar-lo de Jack Martin, era una llibertat que el Servei de Correus no hauria aprovat, d’haver-ho sabut.

»—No, no ho diu —contestà fredament el guarda.

»—Està pagat el viatge? —preguntà l’oncle.

»—Naturalment que sí —contestà el guarda.

»—Sí, oi? —va dir l’oncle—. Doncs vinga! Quin cotxe?

»—Aquest —digué el guarda, assenyalant un vehicle antiquat entre Edinburgh i Londres, que tenia els esglaons abaixats i la porta oberta—. Espera’t! Aquí hi ha els altres passatgers. Deixa’ls pujar, primer.

»Mentre el guarda parlava, aparegué de cop, just davant del meu oncle, un jove amb una perruca empolvorada i una jaqueta blau cel amb adorns de plata, molt plena i ampla de faldons, folrats de bocaram. Tiggin i Welps comerciaven amb indianes estampades i amb armilles, senyors, i per això l’oncle va reconèixer de seguida tots els materials. Duia pantalons fins als genolls, una mena de polaines enrotllades per damunt de les mitges de seda, i sabates amb sivelles; duia volants als punys, un barret de tres puntes al cap i una espasa llarga i afuada al costat. Les solapes de l’armilla li arribaven fins a mitja cuixa, i les puntes de la corbata a la cintura. Avançà greument cap a la porta del cotxe, es tragué el barret i l’aguantà per damunt del cap estirant el braç, amb el dit xic estès en l’aire, com fa certa gent afectada quan beu una tassa de te. Llavors va posar els peus junts, va fer una profunda i solemne reverència i allargà la mà esquerra. L’oncle estava a punt de fer un pas endavant i estrènyer-la cordialment, quan es va adonar que aquestes atencions anaven adreçades, no pas a ell, sinó a una jove dama que acabava d’aparèixer al peu de les escales, abillada amb un antiquat vestit de vellut verd amb cintura llarga i pitrera. No duia capell, senyors, sinó una caputxa de seda negra, però es girà per un instant mentre es preparava per pujar al cotxe, i una cara tan bonica com la que ella mostrà, l’oncle no l’havia vist mai… ni tan sols en pintura. Ella pujà al cotxe, aguantant-se el vestit amb una mà; i tal com l’oncle deia sempre amb un sonor renec, quan explicava la història, no hauria cregut possible que cames i peus poguessin arribar a tal estat de perfecció si no ho hagués vist amb els seus propis ulls.

»Però, en aquesta única visió de la bella cara, l’oncle s’adonà que la jove dama li llançava una mirada suplicant, que semblava aterrida i angoixada. S’adonà, també, que el jove de la perruca empolvorada, malgrat la seva exhibició de galanteria, molt elegant i distingida, l’estrenyia fort pel canell quan pujava i immediatament després en seguir-la. Un individu amb un aspecte insòlitament dolent, amb una estreta perruca marró i un vestit color pruna, que duia una espasa molt gran i botes fins als malucs, formava part del grup; i quan s’assegué al costat de la jove dama, que s’arrupí en un racó en apropar-se ell, l’oncle veié confirmada la seva impressió original que allà passava alguna cosa secreta i misteriosa, o, tal com sempre deia ell, que “en algun lloc hi havia un cargol que ballava”. És força sorprenent amb quina rapidesa decidí ajudar la dama a qualsevol risc, si ella necessitava alguna ajuda.

»—Llamp de mort! —exclamà el jove, posant la mà a l’espasa quan l’oncle va entrar al cotxe.

»—Sang i trons! —bramà l’altre. Dient això, tragué l’espasa i féu una envestida contra l’oncle sense més cerimònies. L’oncle no duia cap arma, però amb gran destresa li va arrabassar a l’home de mal aspecte el barret de tres puntes del cap, i, rebent la punta de l’espasa just a la copa, la va estrènyer entre els dos costats i la va retenir amb força.

»—Punxa’l per darrere! —exclamà l’home de mal aspecte dirigint-se al seu company, mentre maldava per recuperar l’espasa.

»—Més li valdria que no ho fes —exclamà l’oncle, mostrant el taló d’una de les seves sabates, de manera amenaçadora—. Li escamparé el cervell d’una puntada, si és que en té… o si no, li trencaré el crani. Exercint tota la seva força, en aquest moment, l’oncle va arrabassar-li l’espasa a l’home de mal aspecte, i la va tirar per la finestra del carruatge, per la qual cosa el més jove va vociferar “Llamp de mort” una altra vegada, i posà la mà a l’empunyadura de l’espasa, d’una manera molt ferotge, però no va treure-la. Potser, senyors, tal com l’oncle solia dir amb un somriure, potser tenia por d’alarmar la dama.

»—Au, senyors —va dir l’oncle, prenent seient lentament—, no vull veure cap mort, amb llamps o sense, en presència d’una dama, i hem tingut prou sang i trons per tot un viatge; així doncs, sisplau, seurem als nostres llocs com si per dintre estiguéssim ben tranquils. Ei, guarda, recolliu el ganivet de trinxar d’aquest senyor.

»Tan bon punt l’oncle va dir aquelles paraules, va aparèixer el guarda a la finestra del carruatge, amb l’espasa a la mà. Va aixecar la llanterna i va mirar seriosament la cara de l’oncle, mentre l’hi allargava, i, amb aquella llum l’oncle va veure, amb gran sorpresa, que una vasta multitud de guardes de vehicle de correu s’arremolinaven al voltant de la finestra, i que tots tenien també els ulls fixos en ell. Mai havia vist un mar semblant de cares blanques, cossos vermells i ulls seriosos en tots els seus dies.

»—Això és el més estrany que m’ha passat mai —va pensar l’oncle—; permeteu-me que us torni el barret, senyor.

»L’home de mal aspecte va rebre el barret de tres puntes en silenci, va mirar el forat del mig amb aire inquisitiu, i finalment se’l va calar damunt de la perruca amb una solemnitat un xic deslluïda perquè va esternudar violentament en aquell moment, i va fer que tornés a sortir disparat.

»—Entesos! —exclamà el guarda de la llanterna, enfilant-se al seu petit seient de darrere. I se’n van anar. L’oncle va fer un cop d’ull per la finestra del carruatge en sortir del pati, i va observar que els altres vehicles, amb cotxers, guàrdies, cavalls i passatgers, tot complet, anaven movent-se en cercles, a un trot lent d’unes cinc milles per hora. L’oncle estava encès d’indignació, senyors. Com a home de comerç, considerava que les bosses de correu no eren cap fotesa, i va decidir fer-ho saber al Servei de Correus tan aviat com arribés a Londres.

»De moment, però, els seus pensaments estaven ocupats per la jove dama que seia al racó més allunyat del cotxe, amb la cara molt ben embolcallada amb la caputxa; l’home de la jaqueta blau cel seia davant seu; l’altre, el del vestit color pruna, al seu costat; tots dos la vigilaven atentament. Si ella senzillament feia remorejar els plecs de la caputxa, sentia com l’home de mal aspecte es posava la mà a l’espasa, i podia endevinar per la respiració de l’altre (era tan fosc que no li podia veure la cara) que feia cara de voler-la devorar d’una mossegada. Això agitava cada vegada més l’oncle, que va decidir, passés el que passés, anar fins al final. Sentia una gran admiració pels ulls brillants, les cares dolces i les cames i els peus bonics; en poques paraules, li agradava tot, de les dones. Sol passar a la nostra família, senyors… jo també sóc així.

»Molts foren els estratagemes que l’oncle va posar en pràctica per atreure l’atenció de la dama, o si més no, per involucrar els misteriosos cavallers en una conversa. Tots foren en va; els cavallers no volien parlar, i la dama no gosava. De tant en tant ell treia el cap per la finestra del carruatge, i s’esgargamellava preguntant per què no anaven més ràpid. Però cridà fins a quedar ronc; ningú li va prestar la més mínima atenció. Es va tirar enrere en el cotxe, pensant en la cara bonica, en els peus i les cames. Això li anava millor; l’ajudava a passar el temps, i li impedia preguntar-se on anava, i com era que es trobava en una situació tan estranya. No pas perquè això el preocupés gaire, en qualsevol cas —era una persona molt feta a la seva i tranquil·la, rodamón i despreocupada, l’oncle, senyors.

»De sobte el cotxe es va aturar.

»—Ei! —va dir l’oncle—. Quin vent bufa, ara?

»—Baixeu aquí —va dir el guarda, abaixant els esglaons.

»—Aquí! —exclamà l’oncle.

»—Aquí —contestà el guarda.

»—Ni pensar-ho —va dir l’oncle.

»—Molt bé, doncs quedeu-vos on sou —va dir el guarda.

»—Oi tant —va respondre l’oncle.

»—Feu-ho —va dir el guarda.

»Els passatgers havien observat aquest col·loqui amb gran atenció, i, en veure que l’oncle estava decidit a no baixar, el més jove va passar-li dificultosament pel costat per ajudar la dama a baixar. En aquest moment, l’home de mal aspecte examinava el forat de la copa del barret de tres puntes. En passar-li la jove dama pel costat, va deixar caure un dels guants a la mà de l’oncle, i va xiuxiuejar, amb els llavis tan a prop de la seva cara que sentia el seu alè càlid al nas, una única paraula: “Auxili”. Senyors, l’oncle va saltar immediatament del cotxe, amb tanta violència que va fer trontollar una altra vegada les molles.

»—Ah! Us hi heu repensat, eh? —va dir el guarda, quan va veure l’oncle dret a terra.

»L’oncle va mirar el guarda uns segons, dubtant una mica si no seria millor arrabassar-li el trabuc, disparar a la cara de l’home de la gran espasa, colpejar la resta dels presents al cap amb la culata, aferrar la jove dama i perdre’s enmig del fum. Pensant-ho bé, però, va abandonar aquest pla, d’execució un xic massa melodramàtica, i va seguir els dos homes misteriosos, que, amb la dama entre ells, ara entraven en una casa vella davant de la qual s’havia aturat el cotxe. Van girar cap al passadís, i l’oncle els va seguir.

»De tots els llocs ruïnosos i desolats que l’oncle hagués contemplat mai, aquest era el que més. Semblava com si antigament hagués estat una gran casa de diversió; però el sostre s’havia enfonsat, en molts llocs, i les escales eren dretes, abruptes i accidentades. Hi havia una enorme llar de foc a la sala on van entrar, i la xemeneia estava ennegrida de fum; però ara no hi brillava cap flama càlida. La pols lleugera i blanca de llenya cremada encara estava escampada per la llar, però l’estufa estava freda, i tot era fosc i tenebrós.

»—Vaja —va dir l’oncle, mirant al seu voltant—, un correu viatjant a sis milles i mitja a l’hora, i aturant-se per un temps indefinit en un forat com aquest, és un fet bastant irregular, em sembla. Ho faré saber. Escriuré als diaris.

»L’oncle deia això amb una veu força alta, i d’una manera franca, sense reserves, amb el propòsit d’atreure els dos desconeguts a la conversa si podia. Però cap dels dos li va fer altre cas que xiuxiuejar l’un a l’altre, tot llançant-li a ell una mirada furibunda. La dama es trobava a l’extrem més allunyat de la sala, i en una ocasió es va arriscar a brandar la mà, com implorant l’ajuda de l’oncle.

»Finalment els dos desconeguts van avançar una mica i la conversa va començar seriosament.

»—No deus saber que això és una sala privada, suposo, oi noi? —digué el cavaller vestit de blau cel.

»—No, no ho sé, noi —va replicar l’oncle—. Però, si això és una sala privada especialment arranjada per a l’ocasió, diria que la sala pública deu ser molt còmoda. —Dit això, l’oncle es va asseure en una cadira de respatller alt, i va prendre les mesures al cavaller de manera tan precisa, amb els ulls, que Tiggin i Welps podrien haver-li subministrat indiana estampada per a un vestit, ni una polzada de massa ni una polzada de massa poc, únicament a partir d’aquella apreciació.

»—Surt d’aquesta sala —van dir tots dos homes alhora, agafant les espases.

»—Eh? —va dir l’oncle, fingint no entendre res del que li volien dir.

»—Surt de la sala, o ets home mort —va dir l’individu de mal aspecte amb l’espasa gran, traient-la al mateix temps i brandant-la en l’aire.

»—Som-hi! —va exclamar el del vestit blau cel, traient també l’espasa i reculant dues o tres iardes—. Som-hi! —La dama va deixar anar un fort xiscle.

»Però l’oncle sempre va ser extraordinari per la seva gran gosadia, i una gran presència d’esperit. Durant tot el temps que havia fingit indiferència a allò que passava, havia buscat dissimuladament algun projectil o arma de defensa, i en el mateix moment que van treure les espases, va divisar, dret al racó de la xemeneia, un vell estoc amb empunyadura de canya dins d’una beina rovellosa. D’un salt, l’oncle la va agafar amb la mà, la va desembeinar, la va brandar gallardament per damunt del cap, va cridar a la dama que no es fiqués al mig del pas, va llançar la cadira cap a l’home del vestit blau cel, i la beina a l’home vestit color pruna, i aprofitant la confusió, va caure sobre tots dos enmig del garbuix.

»Senyors, hi ha una antiga història —no pas pitjor pel fet de ser certa— sobre un excel·lent jove irlandès, que en demanar-li si sabia tocar el violí, va respondre que no en tenia cap dubte, però que no ho podia dir del cert, perquè no ho havia intentat mai. Això es podria aplicar al meu oncle i la seva esgrima. Mai havia tingut una espasa a la mà, excepte en una ocasió en què va interpretar Ricard tercer en un teatre privat, i en què havien convingut amb Richmond que el traspassaria des de darrere, sense donar cap mostra de resistència. Però allà el tenim, parant els cops i fent escomeses amb dos espadatxins experimentats, llançant estocades, protegint-se, burxant, retallant i defensant-se de la manera més valenta i destra possible, tot i que fins a aquell moment mai havia sabut que tingués la mínima noció d’aquella ciència. Això tan sols mostra que n’és de certa la vella dita que un home mai no sap el que pot fer fins que ho intenta, senyors.

»El soroll del combat era aterridor; cadascun dels tres combatents renegava com un carreter, i les espases xocaven amb tant de soroll com si tots els ganivets i acers del mercat de Newport trontollessin alhora. Quan es trobava al seu punt més àlgid, la dama (molt probablement per encoratjar l’oncle) es va apartar completament la caputxa de la cara i va descobrir un rostre d’una bellesa tan enlluernadora, que l’oncle hauria lluitat contra cinquanta homes, per guanyar-se’n un somriure i morir. Abans ja havia fet meravelles, però ara va començar a repartir com un gegant foll.

»En aquest mateix moment, el del vestit blau cel es va girar, i veient la jove dama amb la cara destapada, va deixar anar una exclamació de ràbia i gelosia, i, girant la seva arma contra el seu bonic pit, va apuntar al seu cor, i l’oncle va proferir un crit d’aprensió que va fer tremolar l’edifici. La dama es va desplaçar àgilment a un costat, i arrencant-li al jove l’espasa de la mà, abans que hagués recuperat l’equilibri, el va empènyer cap a la paret, i traspassant-lo a ell, i l’envà, fins a l’empunyadura, el va deixar allà clavat. Era un exemple magnífic. L’oncle, amb un fort crit de triomf, i una força irresistible, va fer que el seu adversari reculés en la mateixa direcció, i enfonsant el vell estoc ben bé al centre d’una gran flor vermella de l’estampat de l’armilla, el va clavar al costat del seu amic; allí van quedar tots dos, senyors, agitant braços i cames enmig de l’agonia, com les figures de joguina que es mouen amb un tros de cordill. L’oncle deia sempre, més endavant, que aquest era un dels mitjans més segurs que coneixia per desfer-se d’un enemic; però es prestava a una objecció pel que fa a la despesa, tenint en compte que implicava la pèrdua d’una espasa per cada home eliminat.

»—El correu, el correu! —exclamà la dama, corrent cap al meu oncle i llançant-li els seus bonics braços al coll—. Encara podem fugir.

»—Podem! —va exclamar l’oncle—. Ostres, noia, no queda ningú més per matar, oi? —L’oncle estava bastant decebut, senyors, perquè considerava que una estoneta fent l’amor seria agradable després de la matança, ni que fos per canviar de tema.

»—No tenim ni un instant a perdre —va dir la jove dama—. Aquest (assenyalant el jove del vestit blau cel) és l’únic fill del poderós Marquès de Filletoville.

»—Doncs bé, estimada, em temo que no hereterà mai el títol —va dir l’oncle, mirant fredament el jove, clavat a la paret com si es tractés d’un borinot—. Has tallat el vincle, amor meu.

»—M’han arrencat de la meva llar i dels meus amics, aquests canalles —va dir la jove dama, amb les faccions enceses d’indignació—. Aquell miserable s’hauria casat amb mi per violència d’aquí a una hora.

»—Maleït desvergonyiment! —va dir l’oncle, dedicant una mirada molt despectiva al moribund hereu de Filletoville.

»—Tal com pots endevinar pel que has vist —va dir la jove dama— estaven disposats a assassinar-me si demanava ajuda a algú. Si els seus còmplices ens troben aquí, estem perduts. D’aquí a dos minuts pot ser massa tard. El correu! —Amb aquestes paraules, retuda pels seus sentiments, i per l’esforç d’enastar el jove marquès de Filletoville, va caure en braços de l’oncle. L’oncle la va agafar i la va dur fins a la porta de la casa. Allí era el carruatge del correu, amb quatre cavalls negres de cua llarga i crineres onejants, ja enganxats; però sense cap cotxer, ni guarda, ni tan sols mosso d’estable, al davant dels cavalls.

»Senyors, espero no fer cap injustícia a la memòria de l’oncle, quan expresso la meva opinió que, tot i ser solter, havia tingut algunes dames en braços abans d’aquesta ocasió; crec, de fet, que tenia força costum de besar cambreres; i sé que, en un o dos casos, havia estat observat per testimonis creïbles abraçant una dispesera d’una manera molt perceptible. Faig esment d’aquesta circumstància, per mostrar quina persona tan fora del corrent devia ser aquesta bella damisel·la, per haver afectat l’oncle de la manera que ho va fer; ell solia dir que, quan els seus llargs cabells foscos li van fregar el braç, i els seus bonics ulls foscos es van fixar en la seva cara en recuperar-se, es va sentir tan estrany i nerviós que les cames li feien figa. Però qui pot esguardar uns ulls foscos dolços i tendres, sense trobar-se estrany? Jo no, senyors. Em fa por mirar certs ulls que conec, aquesta és la veritat.

»—No em deixaràs mai —va murmurar la jove dama.

»—Mai —va dir l’oncle. I ho deia pensant.

»—Estimat protector! —va exclamar la jove—. Estimat, bondadós i valerós protector!

»—Prou —va dir l’oncle, interrompent-la.

»—Per què? —va preguntar la jove dama.

»—Perquè la teva boca és tan bonica quan parles —va contestar l’oncle—, que em fa por que seré prou tosc per besar-la.

»La jove va aixecar la mà com per prevenir l’oncle que no ho fes, i va dir… no, no va dir res… va somriure. Quan estàs mirant uns dels llavis més exquisits del món, i veus com a poc a poc s’obren en un somriure maliciós… si estàs molt a prop, i no hi ha ningú més per allà… no pots donar millor fe de la teva admiració per la seva bonica forma i color que besant-los immediatament. L’oncle ho va fer, i jo l’honoro per això.

»—Escolta! —va exclamar la jove dama, amb un sobresalt—. Soroll de rodes, i cavalls!

»—És veritat —va dir l’oncle, escoltant. Tenia bona orella per a les rodes i el trepig dels cascs; però semblava haver-hi tants cavalls i carruatges avançant cap a ells, a certa distància, que era impossible formar una conjectura sobre el nombre. El so era com el de cinquanta brecs, amb sis pura-sang a cadascun.

»—Ens persegueixen! —va exclamar la jove dama, agafant-se les mans—. Ens persegueixen. No tinc cap més esperança que tu!

»Hi havia una tal expressió de terror a la seva cara bella, que l’oncle va prendre una decisió immediatament. Va alçar-la cap al cotxe, li va dir que no s’espantés, va prémer els llavis contra els seus una vegada més, i llavors, aconsellant-li que apugés la finestra perquè no entrés l’aire fred, es va enfilar al pescant.

»—Espera, amor —va exclamar la jove dama.

»—Què passa? —va dir l’oncle, des del pescant.

»—Vull parlar amb tu —va dir la jove dama—; tan sols una paraula. Només una paraula, estimadíssim.

»—Cal que baixi? —va preguntar l’oncle. La dama no féu cap resposta, sinó que va tornar a somriure. I quin somriure, senyors! Va superar l’altre, sense punt de comparació. L’oncle va baixar d’allà dalt en un tres i no res.

»—Què vols, estimada? —va dir l’oncle, mirant cap a dintre per la finestra del carruatge. Just aleshores la dama s’inclinava endavant, i l’oncle va pensar que estava més bonica que mai. Era molt a prop seu, senyors, i per tant tenia raons per saber-ho.

»—Què vols, estimada? —va dir l’oncle.

»—Oi que mai estimaràs ningú més que jo… mai et casaràs amb ningú que no sigui jo? —va dir la jove dama.

»L’oncle va pronunciar un solemne jurament que mai es casaria amb ningú més, i la jove dama va ficar a dintre el cap i va tirar amunt la finestra. Ell va saltar al pescant, va posar bé els colzes, va ajustar les regnes, va engrapar el fuet que hi havia damunt del sostre, va donar un copet al cavall capdavanter i els quatre cavalls negres de cua llarga i crinera onejant es posaren en marxa a quinze bones milles angleses l’hora, amb el vell vehicle de correu darrere seu. Uf! Com s’embalaven!

»El soroll de darrere es va tornar més fort. Com més ràpid anava el vell vehicle, més ràpid venien els perseguidors: homes, cavalls i gossos s’havien aplegat per a la persecució. El soroll era esfereïdor, però, per damunt de tot, s’alçava la veu de la jove dama, donant pressa al meu oncle i xisclant: “Més ràpid! Més ràpid”.

»Rodaven més enllà dels foscos arbres com plomes empeses per un huracà. Cases, portals, esglésies, pallers, objectes de tota mena quedaven enrere amb una velocitat i un estrèpit com el fragor de les aigües que de sobte han sortit de mare. Però tot i així el soroll de persecució creixia, i encara l’oncle podia sentir la jove dama xisclant frenèticament: “Més ràpid! Més ràpid”.

»L’oncle brandava fuet i regnes, i els cavalls volaren fins quedar blancs d’escuma; i tanmateix el soroll de darrere augmentava; i encara la jove dama exclamava: “Més ràpid! Més ràpid”. L’oncle va clavar un fort cop de peu al portamaletes amb l’energia del moment, i… descobrí que era l’alba grisa, i que estava assegut al pati del carreter, al pescant d’un vell correu d’Edinburgh, estremint-se de fred i humitat i picant de peus per escalfar-se’ls! Va baixar, i va mirar amb impaciència a l’interior buscant la bella jove dama. Ai las! Al cotxe no hi havia ni porta ni seient. Era una simple closca.

»Naturalment, l’oncle sabia prou bé que hi havia algun misteri en aquell assumpte, i que tot havia passat exactament tal com ho solia narrar. Va restar fidel al gran jurament que havia pronunciat davant de la bella jove dama, va rebutjar per ella diversos bons partits i finalment va morir solter. Sempre deia que era ben curiós haver descobert, amb aquell simple incident d’enfilar-se per damunt de les estaques, que els fantasmes dels cotxes i cavalls de correu, dels guardes, cotxers i passatgers, tenien per costum fer viatges cada nit. Solia afegir, que creia que era l’única persona vivent que havia estat pres com a passatger en una d’aquestes excursions. I crec que tenia raó, senyors… almenys, jo no he sentit parlar mai de cap altre.

—M’agradaria saber què porten aquests cotxes de correu fantasmes a les bosses —digué el dispeser, que havia escoltat tota la història amb una profunda atenció.

—Les lletres mortes, naturalment —digué el captaire.

—Ah, oh! I tant —contestà el dispeser—. No se m’havia acudit en cap moment.





L

Com el senyor Pickwick s’acuità

a complir la seva missió,

i com rebé al principi el suport

d’un ajudant d’allò més inesperat.


L’endemà al matí els cavalls foren enganxats puntualment un quart abans de les nou, i quan el senyor Pickwick i Sam Weller hagueren pres cadascun el seu seient, un a dintre i l’altre a fora, el postilló rebé instruccions de dirigir-se en primer lloc a casa del senyor Bob Sawyer, per tal de recollir el senyor Benjamin Allen.

Gran fou l’astorament del senyor Pickwick quan el carruatge aparcà davant de la porta de la làmpada vermella, i la inscripció perfectament llegible de «Sawyer, antigament Nockemor», i veié, en treure el cap per la finestra del carruatge, el noi de la lliurea grisa molt atrafegat col·locant els finestrons —un fet que, en ser insòlit i no gaire convenient per al negoci en aquella hora del matí, li suggerí immediatament dues deduccions: una, que algun bon amic i pacient del senyor Bob Sawyer havia mort; l’altra, que el mateix senyor Bob Sawyer es trobava a la bancarrota.

—Què passa? —preguntà el senyor Pickwick al noi.

—No passa res —respongué el noi, eixamplant la boca fins a tota l’amplada del seu rostre.

—Entesos, entesos! —exclamà Bob Sawyer, apareixent de sobte a la porta, amb una motxilleta de cuir, flàccida i bruta, en una mà, i una jaqueta tosca i un xal passat per sobre de l’altre braç—. Vinc, amic meu.

—Vós! —exclamà el senyor Pickwick.

—Sí —respongué Bob Sawyer—, serà tota una expedició. Ei, Sam! Amb compte! —Després d’atreure d’aquesta manera breu l’atenció del senyor Weller, el senyor Bob Sawyer llançà la motxilla de cuir cap al seient posterior, on immediatament fou guardada, sota el seient, per Sam, que observava els esdeveniments amb gran admiració. Fet això, el senyor Bob Sawyer, amb l’ajuda del noi, es col·locà enèrgicament la tosca jaqueta, unes quantes talles massa petita per a ell, i avançant cap a la finestra del carruatge, hi introduí el cap i rigué sorollosament.

—Quina sorpresa, oi? —exclamà Bob, eixugant-se les llàgrimes dels ulls amb un dels punys de la jaqueta.

—Benvolgut senyor —digué el senyor Pickwick, amb certa torbació—, no tenia ni idea que ens penséssiu acompanyar.

—No, vet aquí —respongué Bob, agafant el senyor Pickwick per la solapa de la jaqueta—. Aquesta és la gràcia.

—Ah, aquesta és la gràcia, eh? —digué el senyor Pickwick.

—Naturalment —respongué Bob—. Això és el millor de tot… això, i deixar que el negoci es faci càrrec d’ell mateix, ja que sembla haver decidit no fer-se càrrec de mi. —Amb aquesta explicació del fenomen dels finestrons, el senyor Bob Sawyer assenyalà cap a la botiga i tornà a caure en un èxtasi d’hilaritat.

—Alabat siga Déu, no deveu pas estar prou boig per pensar a deixar els vostres pacients sense ningú per ocupar-se’n! —protestà el senyor Pickwick en un to molt seriós.

—Per què no? —preguntà Bob, en resposta—. Això serà un estalvi, sabeu? Cap d’ells no paga mai. A més —afegí Bob, abaixant la veu a un murmuri confidencial—, a ells els anirà millor; perquè, com que gairebé no em queden medicaments, i justament ara no tinc cap possibilitat d’adquirir-ne, m’hauria vist obligat a donar calomelans a tothom, i segur que a algun se li hauria posat malament. Així doncs molt millor per a tothom.

Hi havia una filosofia i un grau de raonament en aquesta resposta, per als quals el senyor Pickwick no estava preparat. Deixà passar uns moments i afegí, amb menys fermesa que abans:

—Però en aquest landó, jove amic, només hi poden viatjar dues persones; i estic compromès amb el senyor Allen.

—No us amoïneu per mi ni un moment —respongué Bob—. Ja ho tinc tot decidit; Sam i jo compartirem el seient posterior. Mireu. Enganxarem aquest petit cartell a la porta de la botiga: «Sawyer, antigament Nockemorf. Pregunteu a la senyora Cripps, de l’altra banda de la carretera». La senyora Cripps és la mare del noi. «Al senyor Sawyer li sap molt greu», diu la senyora Cripps, «no ha pogut evitar-ho… l’han vingut a buscar a primera hora d’aquest matí per a una consulta entre els millors metges del país… no podien passar sense ell… volien comptar-hi al preu que fos… una operació tremenda». El fet és —digué Bob, com a conclusió—, que així m’anirà més bé que si em quedés, espero. Si arriba a un dels diaris locals, serà un gran èxit per a mi. Aquí tenim Ben; au vinga, cap dins!

Amb aquestes paraules apressades, el senyor Bob Sawyer empenyé el postilló a una banda, el seu amic a l’interior del vehicle, tancà la porta de cop, aixecà els esglaons, enganxà el cartell a la porta del carrer, passà la clau, se la ficà a la butxaca, saltà al seient posterior, donà ordres de marxar i ho féu tot amb una precipitació tan extraordinària, que abans que el senyor Pickwick hagués començat a rumiar si el senyor Bob Sawyer hi hauria d’anar o no, ja es trobaven en marxa, amb el senyor Bob Sawyer sòlidament constituït com a part de l’equipaptge.

Mentre avançaven pels carrers de Bristol, el festiu Bob portà les seves ulleres verdes professionals posades, i es comportà amb una escaient sensatesa i gravetat; pronunciant simplement diverses agudeses verbals per al benefici i entreteniment exclusiu del senyor Samuel Weller. Però quan sortiren a carretera oberta, es desempallegà alhora de les ulleres verdes i de la seva serietat, i realitzà una gran varietat de bromes, calculades per atreure l’atenció dels transeünts, i convertir el carruatge i els que hi viatjaven en objectes d’alguna cosa més que curiositat corrent; les menys notables de les quals eren una imitació d’allò més sorollosa d’una corneta de claus, i l’aparatosa exhibició d’un mocador de seda carmesí lligat a un bastó de passeig, que de tant en tant agitava en l’aire amb diversos gests que indicaven supremacia i desafiament.

—Em pregunto… —digué el senyor Pickwick, aturant-se enmig d’una conversa d’allò més tranquil·la amb Ben Allen, que feia referència a les nombroses qualitats del senyor Winkle i la seva germana— em pregunto què pot veure en nosaltres la gent que passa, que ens mirin així.

—La carrossa fa molt goig —respongué Ben Allen, amb un cert orgull en el to—. No estan acostumats a veure aquestes coses cada dia, suposo.

—Possiblement —respongué el senyor Pickwick—. Potser és així. Potser sí.

Molt probablement el senyor Pickwick hauria quedat convençut que realment es tractava d’això, si no hagués estat perquè, mirant just en aquell moment per la finestra del carruatge, observà que les mirades dels passatgers anunciaven qualsevol cosa tret de sorpresa respectuosa, i que semblaven tenir lloc diverses comunicacions telegràfiques entre ells i certes persones de l’exterior del vehicle, per la qual cosa li va passar pel cap que aquestes manifestacions podien tenir relació, en algun grau remot, amb el comportament festiu del senyor Robert Sawyer.

—Espero —digué el senyor Pickwick—, que el nostre alegre amic no cometi cap absurditat en aquell seient de darrere.

—No, i ara —respongué Ben Allen—. Excepte quan està alegre, Bob és l’individu més discret que hi ha al món.

En aquest punt una prolongada imitació d’una corneta de claus li arribà a l’oïda, seguida d’aclamacions i xiscles, tot evidentment procedent de la gola i els pulmons de l’individu més discret del món, o, dit més clarament, del senyor Bob Sawyer en persona.

El senyor Pickwick i el senyor Ben Allen es miraren expressivament l’un a l’altre, i el primer es tragué el barret i, abocant-se per la finestra del carruatge fins que gairebé la totalitat de la seva armilla era fora, finalment pogué fer un cop d’ull al seu faceciós amic.

El senyor Bob Sawyer estava assegut, no pas al seient posterior, sinó al sostre del landó, amb les cames tan eixancarrades com podia, amb el barret del senyor Samuel Weller a una banda del cap, i, en una mà, un enorme sandvitx, mentre que amb l’altra sostenia una ampolla de mida respectable, fent honor a totes dues coses amb un entusiasme intens, trencant la monotonia de l’ocupació amb un esgarip ocasional, o l’intercanvi d’alguna animada plasenteria amb qualsevol desconegut que passés. La bandera carmesí estava lligada amb compte en posició dreta a la barana del seient; i el senyor Samuel Weller, adornat amb el barret de Bob Sawyer, seia al centre, degustant un sandvitx bessó, amb un rostre animat, l’expressió del qual proclamava la seva total i perfecta aprovació de tot plegat.

Això bastava per exasperar un cavaller amb tant sentit del decòrum com el senyor Pickwick, però encara hi havia més motius d’irritació, perquè una diligència plena, per dintre i per fora, els passava en aquell moment, i la sorpresa dels passatgers era ben palpable. A més, les congratulacions d’una família irlandesa que anava al costat del landó, suplicant en tot moment, eren força bullicioses, especialment les del seu cap de família, que semblava considerar l’exhibició com a part d’alguna manifestació política de triomf o d’altra mena.

—Senyor Sawyer! —exclamà el senyor Pickwick, en un estat de gran agitació—. Senyor Sawyer, ei!

—Hola! —respongué aquell, mirant pel costat del landó amb tota la fredor del món.

—Esteu boig, senyor? —preguntà el senyor Pickwick.

—Gens ni mica —respongué Bob—; només alegre.

—Alegre, senyor! —proferí el senyor Pickwick—. Despengeu aquell escandalós mocador vermell, sisplau. Hi insisteixo, senyor. Sam, treu-lo.

Abans que Sam pogués intervenir, el senyor Bob Sawyer arrià graciosament la bandera, i després de posar-se-la a la butxaca, inclinà el cap de manera cortesa cap al senyor Pickwick, eixugà la boca de l’ampolla i se l’apropà a la seva, informant-lo així, sense cap malbaratament innecessari de paraules, que dedicava aquell glop a desitjar-li tota mena de felicitat i prosperitat. Després d’això, Bob tornà a col·locar el suro amb molt de compte, i mirant benignement cap al senyor Pickwick, féu una gran queixalada a l’entrepà i somrigué.

—Vinga —digué el senyor Pickwick, la còlera momentània del qual no estava del tot a prova contra la inalterable calma de Bob—, feu el favor d’acabar amb aquesta ridiculesa.

—No, no —respongué Bob, intercanviant una vegada més el barret amb el senyor Weller—; no volia fer-ho, però m’he animat tant amb el viatge que no he pogut evitar-ho.

—Penseu en la imatge que doneu —protestà el senyor Pickwick—; tingueu certa consideració per les aparences.

—Oh, i tant —digué Bob—, això no és el que ens convé. S’ha acabat, senyor.

Satisfet amb aquesta promesa, el senyor Pickwick tornà a ficar el cap al landó i tirà amunt el vidre; però amb prou feines havia reprès la conversa que el senyor Bob Sawyer havia interromput, quan quedà una mica sobresaltat per l’aparició d’un petit cos fosc, de forma oblonga, a l’exterior de la finestra, que la colpejà diverses vegades, com impacient de rebre permís per entrar.

—Què és això? —exclamà el senyor Pickwick.

—Sembla una ampolla d’estoig —comentà Ben Allen, ullant amb cert interès l’objecte en qüestió a través de les ulleres—; diria que pertany a Bob.

La impressió era perfectament acurada; perquè el senyor Bob Sawyer, després de subjectar l’ampolla a l’extrem del bastó de passeig, hi anava picant la finestra, en senyal del seu desig que els seus amics de dintre en compartissin el contingut, enmig d’una companyonia i una harmonia totals.

—Què hem de fer? —digué el senyor Pickwick, mirant l’ampolla—. Això és més ridícul que allò d’abans.

—Crec que seria millor agafar-la —respongué el senyor Ben Allen—; li estaria molt bé que no l’hi tornéssim, oi?

—Sí —digué el senyor Pickwick—; ho faig?

—Crec que és el més convenient —respongué Ben.

Com que aquest consell coincidia plenament amb la seva pròpia opinió, el senyor Pickwick abaixà a poc a poc la finestra i retirà l’ampolla del bastó; en fer-ho, el bastó desaparegué i sentiren com el senyor Bob Sawyer es petava de riure.

—Quin individu tan alegre! —digué el senyor Pickwick, girant-se cap al seu company, amb l’ampolla a la mà.

—Sí —corroborà el senyor Allen.

—No hi ha manera d’enfadar-s’hi —comentà el senyor Pickwick.

—És absolutament impossible —indicà Benjamin Allen.

Mentre durava aquest breu intercanvi d’opinions, el senyor Pickwick, de manera distreta, havia destapat l’ampolla.

—Què hi ha? —preguntà Ben Allen, com qui no vol.

—No ho sé —respongué el senyor Pickwick, amb la mateixa indiferència—. Fa olor, em sembla, de ponx de llet.

—Ah, sí? —féu Ben.

—Em sembla que sí —respongué el senyor Pickwick, protegint-se molt escaientment contra la possibilitat de dir una falsedat—; fixeu-vos bé, no em podria comprometre a dir-ho amb certesa sense tastar-ho.

—Seria millor —digué Ben—; podem comprovar què hi ha.

—Creieu que sí? —respongué el senyor Pickwick—. Bé; si teniu curiositat per saber-ho, naturalment jo no hi tinc cap objecció.

Sempre disposat a sacrificar els seus propis sentiments als desigs del seu amic, el senyor Pickwick begué tot seguit un bon glop.

—Què es? —preguntà Ben Allen, interrompent-lo amb certa impaciència.

—És curiós —digué el senyor Pickwick, fent petar els llavis—, em costa de dir-ho, ara. Sí, i tant! —afegí el senyor Pickwick, després d’un segon tast—. És ponx.

El senyor Ben Allen mirà el senyor Pickwick; el senyor Pickwick mirà el senyor Ben Allen; el senyor Ben Allen somrigué; el senyor Pickwick no.

—Li estaria molt bé… —digué aquest últim, amb certa severitat— li estaria molt bé que ens el beguéssim fins a l’última gota.

—Precisament allò que em passava pel cap a mi —digué Ben Allen.

—Sí, de veritat? —respongué el senyor Pickwick—. Doncs a la seva salut! —Amb aquestes paraules, aquella persona excel·lent va beure una gran tirada de l’ampolla i l’allargà a Ben Allen, que no trigà gaire a imitar el seu exemple. Els somriures esdevingueren mutus, i el ponx de llet desaparegué de manera gradual i alegre.

—Al capdavall —digué el senyor Pickwick, mentre escurava l’última gota—, les seves entremaliadures són divertidíssimes; molt i molt entretingudes.

—Ja ho podeu ben dir —respongué el senyor Ben Allen. Per demostrar que Bob Sawyer era un dels individus més divertits del món, procedí a explicar al senyor Pickwick una narració llarga i detallada de com una vegada aquest havia begut fins agafar febre i s’havia fet afaitar el cap; el relat d’aquella agradable i simpàtica història només acabà quan el landó s’aturà a la Campana de Berkeley Heath, per canviar de cavalls.

—D’això! Dinarem aquí, oi? —digué Bob, mirant per la finestra.

—Dinar! —digué el senyor Pickwick—. Renoi, només hem fet dinou milles, i ens en queden vuitanta-set i mitja per fer.

—Justament la raó per prendre alguna cosa que ens permeti suportar el cansament —protestà el senyor Bob Sawyer.

—Ah, és del tot impossible dinar a dos quarts de dotze del matí —respongué el senyor Pickwick, mirant el rellotge.

—És veritat —contestà Bob—, un refrigeri és el que ens convé. Ei, senyor! Un refrigeri per a tres, de seguida; i reteniu els cavalls durant un quart d’hora. Digueu que ens portin a taula tot el que tinguin fred, una mica de cervesa embotellada, i deixeu-nos tastar el vostre millor Madeira. —Pronunciant aquestes ordres amb una importància i un renou enormes, el senyor Bob Sawyer s’apressà tot seguit a entrar a la casa per supervisar les disposicions; en menys de cinc minuts tornà i declarà que eren excel·lents.

La qualitat del refrigeri justificava plenament l’elogi que Bob havia pronunciat, i hi van fer molta justícia, no tan sols aquell cavaller, sinó el senyor Ben Allen i també el senyor Pickwick. Sota els auspicis de tots tres, la cervesa embotellada i el Madeira aviat desaparegueren; i quan (amb els cavalls una vegada més enganxats) reprengueren els seus seients, amb l’ampolla d’estoig plena del millor substitut per al ponx de llet que pogueren procurar-se en tan poc temps, la corneta sonà, i la bandera vermella onejà, sense la més mínima oposició per part del senyor Pickwick.

Al Hop Pole de Tewkesbury, s’aturaren a dinar; en aquella ocasió prengueren més cervesa embotellada, una mica més de Madeira, i a més una mica de porto; i hi reompliren l’ampolla d’estoig per quarta vegada. Sota la influència d’aquesta combinació d’estimulants, el senyor Pickwick i el senyor Ben Allen quedaren profundament adormits durant trenta milles, mentre Bob i el senyor Weller cantaven duets al seient posterior.

Era ben fosc quan el senyor Pickwick es desvetllà prou per mirar per la finestra. Les cases de camp esparses al costat de la carretera, el to apagat de tots els objectes visibles, l’atmosfera llòbrega, els camins de cendra i pols de maons, la lluïssor d’un vermell intens dels forns en la distància, les masses de fum dens que sortien feixugament d’altes xemeneies mig enrunades, ennegrint-ho i enfosquint-ho tot al seu voltant; la reverberació de llums distants, els feixucs carros que avançaven fatigosament per la carretera, carregats de vares de ferro que entrexocaven, o plens a desdir d’articles pesants… tot anunciava la seva ràpida aproximació a la gran ciutat obrera de Birmingham.

A mesura que travessaven les estretes vies que duien al nucli del brogit, les visions i sons de tenaç ocupació percudien amb més força els sentits. Els carrers estaven atapeïts de gent treballadora. El brunzit de la feina ressonava des de cada casa; brillaven llums a les llargues finestres batents dels àtics, i el girar de rodes i el soroll de maquinària feien estremir les parets vacil·lants. Els focs, la llum rogenca i sinistra dels quals s’havia fet visible des de milles enllà, flamejaven intensament en les grans obres i fàbriques de la ciutat. El repic de martells, els escapaments de vapor i l’estrèpit de màquines, era la música estrident que s’alçava de totes bandes. El postilló ja conduïa enèrgicament pels carrers oberts, per davant de les botigues atractives i ben il·luminades que separaven els afores de la ciutat i el vell Hotel Royal, abans que el senyor Pickwick hagués començat a meditar sobre la naturalesa difícil i delicada de la missió que l’havia dut allà.

La delicada naturalesa d’aquesta missió, i la dificultat d’acomplir-la d’una manera satisfactòria, no minvaven gens per l’acompanyament voluntari del senyor Bob Sawyer. Per dir la veritat, el senyor Pickwick sentia que la seva presència en aquella ocasió, per considerada i gratificant que fos, no era en absolut un honor que ell hagués buscat de bon grat; de fet, hauria donat de bona gana una suma raonable de diners per traslladar el senyor Bob Sawyer a qualsevol lloc situat a no pas menys de cinquanta milles de distància, sense pensar-s’ho dos cops.

El senyor Pickwick mai havia tingut cap comunicació personal amb el senyor Winkle, pare, tot i que una o dues vegades havia intercanviat cartes amb ell, i donat respostes satisfactòries a les seves preguntes sobre el caràcter moral i el comportament del seu fill; el posava nerviós pensar que complimentar-lo, per primera vegada, amb l’ajuda de Bob Sawyer i Ben Allen, tots dos una mica emboirats, no era la manera més hàbil i apropiada que podria haver trobat de predisposar-lo al seu favor.

—Sigui com sigui —digué el senyor Pickwick, intentant tranquil·litzar-se—, ho haig de fer el millor que pugui. Haig de veure’l aquesta nit, perquè em vaig comprometre fermament a fer-ho. Si ells s’entesten a acompanyar-me, haig de fer que l’entrevista sigui tan breu com sigui possible, i estar content que, pel seu propi bé, no es mostrin tal com són.

Mentre es consolava amb aquestes reflexions, el landó s’aturà a la porta del vell Royal. Després de desvetllar parcialment Ben Allen d’un son esplèndid, i que el senyor Samuel Weller l’arrossegués pel coll, el senyor Pickwick pogué baixar del vehicle. Els van acompanyar a unes cambres confortables, i tot seguit el senyor Pickwick interpel·là el cambrer sobre el parador de la residència del senyor Winkle.

—Molt a prop, senyor —respongué el cambrer—, a menys de cinc-centes iardes. El senyor Winkle és el propietari d’un moll al canal, senyor. La residència privada no és… no, i ara, senyor, ni a cinc-centes iardes. —El cambrer apagà una espelma i féu com si volgués tornar a encendre-la, per tal de proporcionar al senyor Pickwick una oportunitat de formular més preguntes, si en tenia ganes.

—Vol prendre alguna cosa ara, senyor? —digué el cambrer, encenent l’espelma desesperat davant del silenci del senyor Pickwick—. Te o cafè, senyor? Sopar, senyor?

—Per ara res.

—Molt bé. Voldria encarregar sopar, senyor?

—Ara mateix no.

—Molt bé, senyor. —Caminà lentament cap a la porta, i llavors s’aturà en sec, es girà i digué, amb molta afabilitat:

—Faig passar la cambrera, senyors?

—Com vulgueu —respongué el senyor Pickwick.

—Com vulgueu, senyor.

—I porteu aigua amb soda —digué Bob Sawyer.

—Aigua amb soda! Sí, senyor. —Aparentment alleujat d’un pes aclaparador, per haver rebut finalment un encàrrec d’alguna cosa, el cambrer es féu fonedís de manera imperceptible. Els cambrers mai caminen ni corren. Tenen una capacitat peculiar i misteriosa per sortir de les habitacions, que altres mortals no posseeixen.

Quan l’aigua amb soda hagué desvetllat alguns lleugers símptomes de vitalitat en el senyor Ben Allen, es deixà persuadir de rentar-se la cara i les mans, i de permetre que Sam el raspallés. Quan el senyor Pickwick i Bob Sawyer també hagueren posat remei al desgavell que el viatge havia fet en la seva vestimenta, tots tres es posaren en marxa, de bracet, cap a casa del senyor Winkle; Bob Sawyer impregnava l’atmosfera de fum de tabac per allà on passava.

Aproximadament a un quart de milla de distància, en un carrer tranquil i d’aspecte sòlid, hi havia una antiga casa de maons vermells amb tres esglaons davant de la porta, i una placa de bronze que deia, en grans lletres romanes majúscules, les paraules: «Senyor Winkle…». Els esglaons eren molt blancs, els maons molt vermells i la casa estava molt neta; aquí es trobaven el senyor Pickwick, el senyor Benjamin Allen, i el senyor Bob Sawyer, quan el rellotge tocà les deu.

Una criada elegant respongué a la trucada, i començà a observar els tres forasters.

—És a casa el senyor Winkle, maca? —preguntà el senyor Pickwick.

—És just a punt de sopar, senyor —respongué la noia.

—Dóna-li aquesta targeta, sisplau —replicà el senyor Pickwick—. Digue-li que em sap greu molestar-lo a una hora tan tardana; però estic ansiós de veure’l aquesta nit, i acabo d’arribar. —La noia mirà tímidament el senyor Bob Sawyer, que expressava la seva admiració pels seus encants personals amb una varietat de ganyotes prodigioses; i fent un cop d’ull als barrets i sobretots penjats al passadís, cridà una altra noia perquè vigilés la porta mentre ella anava a dalt. La sentinella fou ràpidament rellevada; perquè la noia tornà immediatament, i demanant perdó als cavallers per tenir-los al carrer, els introduí en un saló posterior encatifat, mig oficina i mig vestidor, en el qual els principals mobles útils i ornamentals eren un escriptori, un rentamans i un mirall d’afaitar, un prestatge de botes i un tirabotes, un tamboret alt, quatre cadires, una taula i un antic rellotge de vuit dies. Sobre la lleixa de la xemeneia hi havia les portes enfonsades d’una caixa forta de ferro, mentre que un parell de prestatges penjats per a llibres, un almanac i diversos arxius de diaris polsegosos, decoraven les parets.

—Em sap molt greu haver-vos deixat plantat a la porta, senyor —digué la noia, encenent un llum, i adreçant-se al senyor Pickwick amb un somriure encantador—, però jo no us coneixia de res; i corren tants rodamons que només vénen per veure què poden pispar, que realment…

—No hi ha ni el més petit motiu per disculpar-se, maca —digué el senyor Pickwick amb bon humor.

—Ni el més mínim, amor meu —digué Bob Sawyer, estirant jovialment els braços, i saltironant d’una banda a l’altra, com per impedir que la jove sortís de la sala.

La noia no quedà gens entendrida per aquestes maniobres, perquè tot seguit expressà la seva opinió que el senyor Bob Sawyer era un «paio odiós»; i, com que ell es posava més insistent en les seves atencions, li estampà els seus bonics dits a la cara i sortí d’un bot de la sala amb moltes expressions d’aversió i menyspreu.

Privat de la companyia de la jove dama, el senyor Bob Sawyer procedí a distreure’s tafanejant a l’escriptori, mirant tots els calaixos de la taula, fingint que burxava en el pany de la caixa forta de ferro, girant l’almanac de cara a la paret, emprovant-se les botes del senyor Winkle, pare, damunt de les seves, i fent uns quants experiments còmics més amb els mobles, tots davant l’horror i l’angoixa inqualificables del senyor Pickwick, i el goig proporcional del senyor Bob Sawyer.

Finalment la porta s’obrí, i un vell menut amb un vestit color rapè, amb un cap i una cara que eren la rèplica precisa dels del senyor Winkle, fill, exceptuant que era bastant calb, entrà a la sala amb la targeta del senyor Pickwick en una mà i un canelobre de plata a l’altra.

—Què tal, senyor Pickwick? —digué el vell Winkle, deixant el canelobre i allargant la mà—. Espero que estigueu bé, senyor. Content de veure-us. Seieu, senyor Pickwick, us ho prego. Aquest cavaller és…

—El meu amic, el senyor Sawyer —intervingué el senyor Pickwick—, i amic del vostre fill.

—Ah —digué el vell senyor Winkle, mirant Bob de manera bastant severa—. Espero que estigueu bé, senyor.

—Eixerit com un pèsol, senyor —respongué Bob Sawyer.

—Aquest altre cavaller —exclamà el senyor Pickwick—, és, com veureu quan hagueu llegit la carta que m’han confiat, un parent molt proper, o hauria de dir més aviat un amic íntim del vostre fill. Es diu Allen.

—Aquell? —preguntà el senyor Winkle, assenyalant amb la targeta cap a Ben Allen, que havia quedat adormit en una postura que no deixava veure’n res a part de l’espinada i el coll de la jaqueta.

El senyor Pickwick estava a punt de respondre a la pregunta, i recitar de cap a cap el nom i les honorables distincions del senyor Benjamin Allen, quan l’animat senyor Bob Sawyer, amb la intenció de despertar en el seu amic un sentit de la seva situació, li infligí una forta pessigada a la part carnosa del braç, que el féu saltar amb un xiscle. Conscient de sobte que es trobava en presència d’un desconegut, el senyor Ben Allen avançà i, estrenyent molt efusivament totes dues mans del senyor Winkle durant aproximadament cinc minuts, murmurà, en fragments de frases mig intel·ligibles, el gran plaer que sentia de veure’l, i una hospitalària pregunta si no tindria ganes de prendre res després de la caminada, o si preferiria esperar «fins a l’hora de sopa»; fet això, s’assegué i esguardà al seu voltant amb una mirada petrificada, com si no tingués ni la més remota idea d’on era, que de fet era el que li passava.

Tot això resultava d’allò més molest per al senyor Pickwick, especialment perquè el senyor Winkle, pare, mostrava un astorament palpable davant l’excèntric —per no dir insòlit— comportament dels seus dos companys. Per enllestir de seguida, tragué una carta de la butxaca, i oferint-la al senyor Winkle, pare, digué:

—Aquesta carta, senyor, és del vostre fill. Veureu, pel seu contingut, que de la vostra consideració favorable i paternal, depenen la seva felicitat i el seu benestar en el futur. Tindreu amb mi l’amabilitat de llegir-la amb calma i fredor, i discutir després el tema amb mi, en l’únic to i esperit amb què s’hauria de discutir? Podeu jutjar la importància de la vostra decisió per al vostre fill, i la seva profunda ansietat pel tema, pel fet que jo hagi vingut a veure-us, sense previ avís, a una hora tan tardana; i… —afegí el senyor Pickwick, ullant lleugerament els seus dos companys— i en circumstàncies tan adverses.

Amb aquest preludi, el senyor Pickwick col·locà quatre fulls de paper finíssim atapeïts de penediment en mans de l’esbalaït senyor Winkle, pare. Llavors, tornant a asseure’s a la cadira, observà el seu aspecte i les seves maneres: amb inquietud, és cert, però amb la cara franca de qui no ha fet cap paper que calgui excusar ni disculpar.

El vell propietari d’un moll regirà la carta, la mirà per davant, per darrere i pels costats, féu un examen microscòpic del nen gras del segell, alçà els ulls cap al rostre del senyor Pickwick, i llavors, asseient-se sobre el tamboret alt, i apropant-se el llum, trencà la cera, desplegà l’epístola i, aixecant-la cap a la llum, es disposà a llegir.

Just en aquest moment, el senyor Bob Sawyer, l’enginy del qual havia restat ensopit durant uns minuts, es posà les mans als genolls i féu una cara imitant els retrats del difunt senyor Grimaldi fent de pallasso. Però resultà que el senyor Winkle, pare, en comptes d’estar profundament sumit en la lectura de la carta, com creia el senyor Bob Sawyer, mirava per damunt ni més ni menys que el senyor Bob Sawyer en persona; suposant amb raó que la ganyota esmentada era per ridiculitzar-lo i burlar-se precisament d’ell, clavà els ulls en Bob amb una severitat tan expressiva, que els trets del difunt senyor Grimaldi es transformaren gradualment en una magnífica expressió d’humilitat i confusió.

—Dèieu res, senyor? —preguntà el senyor Winkle, pare, després d’un silenci espantós.

—No, senyor —respongué Bob, sense cap resta del pallasso, llevat de l’extrema vermellor de les galtes.

—Esteu segur que no, senyor? —digué el senyor Winkle, pare.

—Ah, vaja, sí, senyor, segur del tot —respongué Bob.

—M’ho havia semblat, senyor —respongué el vell, amb indignat èmfasi—. Potser em miràveu, senyor?

—No, i ara, senyor, en absolut! —respongué Bob, amb cortesia extrema.

—Estic molt content de sentir-ho, senyor —digué el senyor Winkle, pare. Després d’arrufar les celles cap a l’avergonyit Bob amb gran magnificència, el vell portà novament la carta cap a la llum, i començà a llegir-la amb posat seriós.

El senyor Pickwick el mirava atentament mentre girava de l’última ratlla de la primera pàgina a la primera de la segona, i de l’última de la segona a la primera de la tercera, i de l’última de la tercera a la primera de la quarta; però ni la més mínima alteració de rostre donava una pista en relació als sentiments amb què rebia l’anunci del matrimoni del seu fill, que el senyor Pickwick sabia que es trobava a la primera mitja dotzena de ratlles.

Llegí la carta fins a l’última paraula, tornà a plegar-la amb tota la cautela i precisió d’un home de negocis, i, just quan el senyor Pickwick esperava algun gran esclat de sentiment, introduí una ploma a l’escrivania i digué, tan tranquil com si estigués parlant del tema més corrent en un despatx:

—Quina és l’adreça de Nathaniel, senyor Pickwick?

—El George i el Voltor, en aquest moment —respongué aquest.

—George i el Voltor. On és això?

—George Yard, Lombard Street.

—A la City?

—Sí.

El vell anotà metòdicament l’adreça a la part posterior de la carta; llavors, col·locant-la a l’escriptori, que tancà, digué, mentre s’aixecava del tamboret i es posava el manyoc de claus a la butxaca:

—Suposo que no hi ha res més a parlar, oi, senyor Pickwick?

—Res més, benvolgut senyor! —comentà aquella bondadosa persona amb indignada sorpresa—. Res més! No teniu cap opinió a expressar sobre aquest fet transcendental de la vida del nostre jove amic? Cap garantia a comunicar-li, a través meu, de la continuïtat del vostre afecte i protecció? Res a dir que l’alegri i el sostingui, a ell i a l’ansiosa noia que busca en ell consol i suport? Benvolgut senyor, rumieu.

—Ho faré —respongué el vell—. No tinc res a dir just en aquest moment. Sóc un home de negocis, senyor Pickwick. Mai no em comprometré precipitadament en cap assumpte, i pel que veig en aquest cas, no m’agrada gens l’aspecte que té. Mil lliures no són gran cosa, senyor Pickwick.

—Teniu molta raó, senyor —intervingué Ben Allen, tot just prou despert per saber que havia gastat les seves mil lliures sense la més petita dificultat—. Sou un home intel·ligent. Bob, aquest paio la sap llarga.

—Estic molt content de veure que em feu la justícia d’admetre-ho, senyor —digué el senyor Winkle, pare, mirant despectivament Ben Allen, que bellugava el cap profundament—. El fet és, senyor Pickwick, que quan vaig donar permís al meu fill per córrer món durant si fa no fa un any, perquè aprengués alguna cosa sobre homes i costums (la qual cosa ha fet sota els vostres auspicis), i així no entrés a la vida mamant-se el dit i deixant-se engalipar per tothom, en cap moment vaig acceptar aquesta possibilitat. Ell ho sap molt bé, i per tant si li nego la paraula per aquest motiu, no té cap dret a sorprendre’s. Ja rebrà ell notícies meves, senyor Pickwick. Bona nit, senyor… Margaret, obre la porta.

Durant tota aquesta estona, Bob Sawyer havia burxat el senyor Ben Allen amb el colze perquè digués alguna cosa escaient; i així Ben encetà ara, sense el més mínim avís preliminar, un breu però apassionat discurs.

—Senyor —digué Ben Allen, mirant fixament el vell, amb uns ulls molt entelats i lànguids, i fent anar amb vehemència el braç dret amunt i avall—, hauríeu… hauríeu d’estar avergonyit.

—Com a germà de la dama, naturalment, sou un jutge excel·lent de la qüestió —replicà el senyor Winkle, pare—. Au; ja n’hi ha prou. Sisplau, no digueu res més, senyor Pickwick. Bona nit, senyors!

Amb aquestes paraules el vell agafà el canelobre i, obrint la porta de la sala, féu educadament un senyal cap al passadís.

—Us en penedireu, senyor —digué el senyor Pickwick, serrant les dents amb força per controlar la seva còlera; perquè s’adonava de la importància que allò podia tenir per al seu jove amic.

—De moment sóc d’un parer diferent —respongué tranquil·lament el senyor Winkle, pare—. Una vegada més, senyors, us desitjo bona nit.

El senyor Pickwick sortí al carrer caminant amb gambades colèriques. El senyor Bob Sawyer, completament aclaparat per la decisió que mostrava el vell, féu el mateix. El barret del senyor Ben Allen rodolà escales avall immediatament després, i el cos del senyor Ben Allen el seguí tot seguit. Tot el grup se n’anà silenciós i sense sopar al llit; i el senyor Pickwick pensà, just abans de quedar adormit, que si hagués sabut que el senyor Winkle, pare, era tan home de negocis, era extremament probable que mai hi hagués acudit amb un encàrrec semblant.





LI

On el senyor Pickwick topa amb un vell conegut,

circumstància afortunada a la qual

el lector deu principalment qüestions

d’apassionant interès aquí consignades,

en relació a dos grans homes públics

amb capacitat i poder.


El matí que s’alçà davant del senyor Pickwick a les vuit, no era en absolut calculat per elevar el seu ànim, ni per disminuir l’abatiment que inspirava el resultat imprevist de la seva ambaixada. El cel era fosc i tenebrós, l’aire humit i fred, els carrers molls i entollats. El fum planava mandrosament per damunt de les boques de les xemeneies, com si li manqués coratge per ascendir, i la pluja baixava lentament i tenaç, com si ni tan sols tingués el valor de caure. Un gall de combat del corral, privat de tota espurna de la seva habitual vivacitat, es gronxava tristament sobre una pota en un racó; un ruc, abatut i amb el cap lànguid sota el sostre estret d’un cobert, semblava, pel seu rostre meditatiu i desgraciat, cavil·lar la possibilitat de suïcidar-se. Al carrer, els paraigües eren les úniques coses que es veien, i el trepig dels esclops i els esquitxos de pluja els únics sons que se sentien.

L’esmorzar no es va veure interromput per gaires converses; fins i tot el senyor Bob Sawyer sentia la influència del temps, i de l’agitació del dia anterior. En el seu propi llenguatge expressiu estava «arran de terra». També n’estava el senyor Ben Allen. I el senyor Pickwick.

Amb l’esperança que el temps aclarís, llegien i rellegien l’últim diari vespertí de Londres amb un interès tan intens que només es coneixia en casos d’extrema mancança; havien recorregut cada polzada de la catifa amb una perseverança similar; miraven per les finestres prou sovint per justificar la imposició d’un impost addicional; encetaven tota mena de temes de conversa i fracassaven; i finalment el senyor Pickwick, quan havia arribat el migdia, sense cap canvi per a millor, féu sonar resoludament la campana i encarregà el landó.

Tot i que les carreteres estaven enfangades, i el plugim queia més fort que abans, i malgrat que el fang i la humitat esquitxaven tant per les finestres obertes del carruatge que la incomoditat era quasi tan gran per als dos de dintre com per als dos de fora, hi havia alguna cosa en el moviment, i en la sensació d’haver posat fil a l’agulla, que era infinitament preferible a estar engabiat en una sala insulsa, mirant com la pluja insulsa queia en un carrer insuls, i tots estigueren d’acord, en posar-se en marxa, que el canvi era una gran millora, i es preguntaren com podien haver esperat tant.

Quan s’aturaren per canviar a Coventry, es desprenia dels cavalls un vapor tan espès que ocultava totalment el mosso d’estable, la veu del qual sentiren, malgrat tot, declarant enmig de la boira que esperava la primera medalla d’or de la Societat Humanista en la seva pròxima distribució de premis, per treure-li el barret al postilló, tenint en compte que l’aigua que li baixava de l’ala, segons declarà l’home invisible, necessàriament l’hauria ofegat (el postilló), si no hagués estat per la seva gran presència d’esperit en treure-l’hi ràpidament del cap, i eixugar el rostre panteixant de l’home amb un grapat de palla.

—És agradable, això —digué Bob Sawyer, aixecant-se el coll de la jaqueta, i passant-se el xal per davant de la boca per concentrar els vapors d’una copa de brandi que acabava d’empassar-se.

—Molt —respongué Sam amb calma.

—No sembla pas que us amoïni —comentà Bob.

—Ves, no veig exactament què en trauria d’amoïnar-m’hi, senyor —respongué Sam.

—Aquesta raó és irrefutable —digué Bob.

—Sí, senyor —respongué el senyor Weller—. A mi em sembla tot bé, com va dir gentilment el jove noble quan el van posar a la llista de la pensió perquè l’avi de la dona de l’oncle de la seva mare una vegada va encendre la pipa del rei amb una caixa d’esca portable.

—No està gens mal pensat això, Sam —digué el senyor Bob Sawyer amb aprovació.

—Just el que deia després el jove noble cada quinze dies durant la resta de la seva vida —respongué el senyor Weller.

—¿Us van avisar mai… —preguntà Sam, fent un cop d’ull al conductor, després d’un breu silenci, i abaixant la veu a un murmuri misteriós— us van avisar mai, quan éreu aprenent de serraossos, per visitar un postilló?

—No ho recordo pas —respongué Bob Sawyer.

—Mai vau veure un postilló en aquell hospital per on rondàveu (com diuen dels fantasmes), eh? —preguntà Sam.

—No —respongué Bob Sawyer—. No crec que n’hi veiés mai cap.

—Mai heu sabut d’un cementiri on hi hagués la tomba d’un postilló, ni heu vist un postilló mort, eh? —preguntà Sam, prosseguint amb el seu interrogatori.

—No —contestà Bob—, mai.

—No! —respongué Sam, exultant—. Ni ho veureu mai; i encara hi ha una altra cosa que cap home ha vist mai, un ruc mort. Cap home ha vist mai un ruc mort, excepte el cavaller de la camisa de seda negra que coneixia la dona jove que criava una cabra; i era un ruc francès, per tant molt probablement no era autènticament de raça.

—Ei, què té a veure això amb els postillons? —preguntà Bob Sawyer.

—Això —respongué Sam—. Sense anar tan lluny com per afirmar, com fa certa gent molt entesa, que tant els postillons com els rucs són immortals, el que dic és això: que en el moment en què noten que comencen a quedar encarcarats i incapaços de fer la seva feina, senzillament se’n van junts, un postilló amb una parella, generalment; el que se’n fa ningú no ho sap, però és molt probable que comencin a passar-s’ho bé en algun altre món, perquè no hi ha cap home viu que mai hagi vist ni un ruc ni un postilló passant-s’ho bé en aquest!

Estenent-se llargament en aquesta sàvia i extraordinària teoria, i adduint moltes estadístiques curioses i altres fets en la seva defensa, Sam Weller matà el temps fins que arribaren a Dunchurch, on procuraren un postilló eixut i cavalls de refresc; la següent parada era Daventry, l’altra Towcester; i al final de cada etapa plovia més fort del que ho feia al començament.

—D’això —protestà Bob Sawyer, mirant per la finestra del carruatge, mentre aparcaven davant de la porta del Cap del Sarracè, a Towcester—, no podem seguir així, fixeu-vos.

—Alabat siga Déu! —digué el senyor Pickwick, despertant d’una becaina—. Em temo que esteu moll.

—Ah, sí? —respongué Bob—. Sí, n’estic una mica, n’estic prou per anar incòmode, potser.

Realment se’l veia una mica amarat, perquè la pluja li regalimava pel coll, pels colzes, els punys, els faldons i els genolls; i tota la seva vestimenta brillava tant amb la humitat, que podrien haver-la confosa amb un conjunt complet d’hule preparat.

—Estic bastant moll —digué Bob, espolsant-se i escampant un petit xàfec d’aigua al seu voltant, com un gos de Terranova acabat de sortir de l’aigua.

—Crec que és del tot impossible continuar aquesta nit —intervingué Ben.

—Ni parlar-ne, senyor —comentà Sam Weller, venint a prendre part en la reunió—; és una crueltat amb els animals, senyor, demanar-los-ho. Aquí hi ha llits, senyor —digué Sam, adreçant-se al seu amo—, tot net i còmode. Molt bon sopar, senyor, poden tenir-ho a punt en mitja hora… un parell d’aus, senyor, i una costella de vedella; mongetes franceses, patates, pastís i polidesa. Valdria més que paréssiu on sou, senyor, si em permeteu recomanar-ho. Accepteu el consell, senyor, tal com va dir el metge.

El taverner del Cap del Sarracè aparegué oportunament en aquest moment per confirmar la declaració del senyor Weller sobre les cambres de l’establiment, i per recolzar les seves súpliques amb una varietat de tètriques conjectures pel que fa a l’estat de les carreteres, el dubte que hi haguessin cavalls de refresc a la següent parada, la total certesa que plouria tota la nit, la també total certesa que el temps s’aclariria al matí i altres arguments que coneixen bé els hostalers.

—Entesos —digué el senyor Pickwick—; però haig d’enviar una carta a Londres per algun transport, perquè la puguin lliurar a primera hora del matí, o hauré de continuar endavant a qualsevol risc.

El dispeser somrigué complagut. Res no podia ser més fàcil que adjuntar una carta en un full de paper marró, i enviar-la, o bé per correu o bé amb el cotxe nocturn de Birmingham. Si el senyor estava particularment ansiós que arribés tan aviat com fos possible, podia escriure a fora: «Per lliurar immediatament», i segur que ho farien; o «Pagueu al portador mitja corona de propina si la lliura de manera immediat», que encara era més segur.

—Molt bé —digué el senyor Pickwick—, llavors pararem aquí.

—Llums al sol, John; prepara el foc; els senyors estan molls! —exclamà el dispeser—. Per aquí, senyors; no us amoïneu ara pel postilló, senyor. Us l’enviaré quan truqueu demanant-lo. Vinga, John, les espelmes.

Portaren les espelmes, atiaren el foc i hi tiraren un tronc de llenya nou. Al cap de deu minuts, un cambrer parava les tovalles per sopar, amb les cortines tirades, el foc flamejava alegrement i tot semblava (tal com sempre passa, en tota fonda anglesa respectable) com si haguessin estat esperant els viatgers, i preparant-ho tot perquè estiguessin còmodes, des de dies ençà.

El senyor Pickwick s’assegué en una taula lateral, i ràpidament redactà una nota per al senyor Winkle, informant-lo simplement que es trobava retingut a causa del mal temps, però que certament seria a Londres l’endemà; i que ajornava fins a aquell moment qualsevol relació dels fets. Ràpidament convertiren aquesta nota en un paquet i l’enviaren al bar a través del senyor Samuel Weller.

Sam la deixà amb la mestressa, i tornava per treure les botes del seu amo, després d’eixugar-se ell al costat del foc de la cuina, quan, mirant fortuïtament per una porta mig oberta, l’aturà la visió d’un cavaller de cap vermellós amb un gran feix de diaris disposats davant seu damunt de la taula, i examinant l’article de fons d’un amb una ganyota d’escarni que li arrufava el nas i tots els altres trets amb una expressió sublim d’altiu menyspreu.

—Ei! —digué Sam—. Diria que conec aquest cap i aquests trets; el monocle, també, i el barret de copa d’ala ampla! És d’Eatansvill, o jo sóc romà.

Sam patí un enutjós atac de tos, tot seguit, amb el propòsit d’atreure l’atenció del cavaller; aquest, sobresaltat pel soroll, aixecà el cap i el monocle, i revelà a la vista els trets profunds i seriosos del senyor Pott, de la Gazeta d’Eatanswill.

—Disculpeu-me, senyor —féu Sam, avançant amb una reverència—, el meu amo és aquí, senyor Pott.

—Xxt! Xxt! —exclamà Pott, enduent-se’n Sam cap a la sala i tancant la porta amb un rostre de pànic i aprensió misteriosos.

—Què passa, senyor? —preguntà Sam, mirant embadocat al seu voltant.

—Ni murmurar el meu nom —respongué Pott—; som en un barri enemic. Si el populatxo esvalotat i irritable sabés que sóc aquí, em farien a miques.

—No! Ho creieu, senyor? —preguntà Sam.

—Seria la víctima de la seva fúria —respongué Pott—. I bé, jove, què deies del teu amo?

—Pararà aquí aquesta nit de camí cap a ciutat, amb un parell d’amics —respongué Sam.

—El senyor Winkle n’és un? —preguntà Pott, arrufant una mica les celles.

—No, senyor. El senyor Winkle és a casa, ara —respongué Sam—. Està casat.

—Casat! —exclamà Pott, amb una vehemència esfereïdora. S’aturà, somrigué tètricament, i afegí, en un to baix i venjatiu—: Ja li està bé!

Després de celebrar amb aquest cruel comentari de rancúnia implacable el seu triomf a sang freda sobre un enemic caigut, el senyor Pott preguntà si els amics del senyor Pickwick eren «blau».? En rebre una satisfactòria resposta afirmativa per part de Sam, que sabia tant d’allò com el mateix Pott, consentí a acompanyar-lo a l’habitació del senyor Pickwick, on l’esperava una cordial benvinguda, i de seguida feren i ratificaren un pacte de sopar junts.

—I com van les coses per Eatanswill? —preguntà el senyor Pickwick, quan Pott hagué pres seient a prop del foc, i tot el grup s’havia tret les botes molles i s’havia posat sabatilles eixutes—. Encara es publica l’Independent?

—L’Independent, senyor —respongué Pott—, encara arrossega la seva infeliç i perllongada trajectòria. Odiat i menyspreat fins i tot pels pocs que coneixen la seva trista i vergonyosa existència, ofegat per la mateixa immundícia que escampa de manera tan abundant, sord i cec a causa de les emanacions del seu propi llot, l’obscè diari, feliçment inconscient del seu estat de degradació, s’enfonsa ràpidament sota aquell fang traïdor que, tot i semblar donar-li una base ferma entre les classes baixes i envilides de la societat, comença malgrat tot a cobrir-li el seu cap detestat, i aviat l’engolirà per sempre.

Després de pronunciar aquest manifest (que constituïa una part del seu article de fons de la setmana anterior) amb vehement articulació, el director s’aturà a agafar alè, i mirà majestuosament Bob Sawyer.

—Sou un home jove, senyor —digué Pott.

El senyor Bob Sawyer assentí.

—Vós també, senyor —digué Pott, adreçant-se al senyor Ben Allen.

Ben reconegué la dolça acusació.

—I estan tots dos profundament imbuïts d’aquells principis blaus, que, mentre jo visqui, m’he compromès davant la gent d’aquests regnes a sostenir i mantenir? —advertí Pott.

—Ei, jo no en sé res, de tot això —respongué Bob Sawyer—. Sóc…

—No pas groc, senyor Pickwick —interrompé Pott, tirant enrere la cadira—, el vostre amic no és pas groc, senyor?

—No, i ara —contestà Bob—, sóc una mena de tartà, de moment; una barreja de tot tipus de colors.

—Un indecís —digué Pott solemnement—, un indecís. M’agradaria mostrar-vos una sèrie de vuit articles, senyor, que han aparegut a la Gazeta d’Eatanswill. Crec que puc atrevir-me a dir que no trigaríeu a establir les vostres opinions sobre una base blava ferma i sòlida, senyor.

—Em sembla que em tornaria ben blau molt abans d’arribar al final —respongué Bob.

El senyor Pott mirà Bob Sawyer amb aire dubtós durant uns segons, i, girant-se cap al senyor Pickwick, digué:

—Heu vist els articles literaris que han aparegut a intervals a la Gazeta d’Eatanswill durant els darrers tres mesos, i que han suscitat una atenció i admiració tan general… puc dir tan universal?

—Vaja —respongué el senyor Pickwick, una mica desconcertat per la pregunta—, el fet és que he estat tan ocupat d’altres maneres, que en realitat no he tingut cap oportunitat d’examinar-los.

—Hauríeu de fer-ho, senyor —digué Pott, amb un rostre sever.

—Ho faré —digué el senyor Pickwick.

—Van aparèixer en forma d’extensa ressenya d’una obra sobre metafísica xinesa, senyor —digué Pott.

—Ah —comentà el senyor Pickwick—; de la vostra ploma, espero?

—De la ploma del meu crític, senyor —contestà Pott, amb dignitat.

—Un tema enrevessat, m’imagino —digué el senyor Pickwick.

—Molt, senyor —respongué Pott, amb un aire profundament savi—. S’hi va pelar els colzes, per utilitzar un terme tècnic però expressiu; es va documentar sobre el tema, per desig meu, a l’«Enciclopèdia Britànica».

—De debò! —digué el senyor Pickwick—. No estava al corrent que aquella valuosa obra contingués cap informació sobre metafísica xinesa.

—Es va documentar, senyor… —contestà Pott, posant la mà al genoll del senyor Pickwick, i mirant al seu voltant amb un somriure de superioritat intel·lectual— es va documentar sobre metafísica a la lletra M, i sobre Xina a la lletra X, i va combinar la informació, senyor!

Els trets del senyor Pott assumiren tanta grandesa addicional en recordar la capacitat i la recerca que mostraven les doctes efusions en qüestió, que transcorregueren uns minuts abans que el senyor Pickwick es veiés amb cor de continuar la conversa; finalment, mentre el rostre del director es relaxava gradualment per adoptar la seva expressió habitual de supremacia moral, s’aventurà a prosseguir la conversa preguntant:

—És raonable preguntar quin gran objectiu us ha portat tan lluny de casa?

—Aquell objectiu que m’impulsa i anima en tots els meus gegantins treballs, senyor —respongué Pott, amb un somriure calmat—: el bé del meu país.

—Ja imaginava que es tractava d’alguna missió pública —comentà el senyor Pickwick.

—Sí, senyor —continuà Pott—, és així. —I, inclinant-se cap al senyor Pickwick, murmurà amb una veu profunda i vàcua—: Un ball groc, senyor, tindrà lloc a Birmingham demà al vespre.

—Déu meu! —exclamà el senyor Pickwick.

—Sí, senyor, i un sopar —afegí Pott.

—Què dieu ara! —exclamà el senyor Pickwick.

Pott assentí pomposament.

Doncs bé, tot i que el senyor Pickwick fingí quedar esgarrifat en sentir aquesta revelació, estava tan poc versat en política local que fou incapaç de formar-se una comprensió suficient de la importància de la nefasta conspiració a què al·ludia; en adonar-se’n, el senyor Pott, traient l’últim número de la Gazeta d’Eatanswill, que hi feia referència, llegí el següent paràgraf:



TRIPIJOCS CLANDESTINS

Un rèptil contemporani ha escampat recentment el seu negre verí en el va i desesperat intent de tacar el bon nom del nostre distingit i excel·lent representant, l’Honorable senyor Slumkey —aquell Slumkey de qui nosaltres, molt abans que aconseguís la seva actual posició noble i elevada, vam predir que un dia seria, tal com és ara, alhora un brillant honor per al seu país, i el seu més orgullós campió: a l’ensems el seu coratjós defensor i el seu honest orgull… el nostre rèptil contemporani, diem, ha fet burla d’una galleda del carbó magníficament gravada, que ha estat regalada a aquest home gloriós pels seus embadalits electors, i per a l’adquisició de la qual, segons insinua l’innominat infeliç, l’Honorable senyor Slumkey hauria aportat, a través d’un amic confidencial del seu majordom, més de tres quartes parts de tota la suma subscrita. I doncs, no s’adona aquest ésser abjecte que, encara que aquest fos el cas, l’honorable senyor Slumkey només apareix amb una llum encara més amable i radiant que abans, si és possible? Ni tan sols no pot capir amb la seva estupidesa que aquesta amable i commovedora voluntat de dur a terme els desigs del cos d’electors, ha de guanyar-li per sempre les simpaties dels cors i ànimes d’aquells conciutadans seus que no siguin pitjor que porcs; o, en altres paraules, que no estiguin tan envilits com el nostre contemporani? Però aquest és el malaurat frau dels tripijocs clandestins! I no són aquests els seus únics artificis. La traïció s’escampa. Manifestem enèrgicament, ara que ens veiem empesos a la revelació, i ens posem sota la protecció del país i la seva policia. Manifestem enèrgicament que en aquest moment tenen lloc preparatius secrets per a un ball groc; que se celebrarà en una ciutat groga, al cor i al centre mateix d’una població groga; que serà dirigit per un mestre de cerimònies groc; que hi assistiran quatre membres ultres grocs del Parlament, i que caldran entrades grogues per accedir-hi! S’estremeix, el nostre diabòlic contemporani? Que tremoli, de rancúnia impotent, mentre nosaltres escrivim les paraules: serem allí.



—Vet aquí, senyor —digué Pott, plegant el diari completament exhaust—, aquest és l’estat de la qüestió!

Com que el dispeser i el cambrer entraren en aquell moment amb el sopar, el senyor Pott es portà el dit als llavis, en senyal que considerava que la seva vida era en mans del senyor Pickwick, i depenia de la seva discreció. Els senyors Bob Sawyer i Benjamin Allen, que havien quedat irreverentment adormits durant la lectura de la citació de la Gazeta d’Eatanswill, i la discussió que se’n seguí, es despertaren amb el simple murmuri de la paraula talismà «sopar» a les seves orelles; i a sopar anaren amb bona digestió servint a la gana, bona salut servint-les a totes dues, i un cambrer servint-les a totes tres.

Durant el sopar i la sobretaula, el senyor Pott es rebaixà a parlar, durant uns moments, de temes domèstics, i comunicà al senyor Pickwick que, com que l’aire d’Eatanswill no provava a la seva dona, es trobava fent una gira per diferents balnearis de moda, per tal de recuperar la seva salut i vivacitat habituals; amb això dissimulava el fet que la senyora Pott, complint la seva freqüent amenaça de separació, en virtut d’un acord negociat pel seu germà, el tinent, i firmat pel senyor Pott, s’havia retirat permanentment amb el fidel guardaespatlles amb una meitat de la renda i els beneficis anuals de l’edició i venda de la Gazeta d’Eatanswill.

Mentre el gran senyor Pott s’estenia llargament sobre aquest i altres temes, animant la conversa de tant en tant amb diversos extractes de les seves pròpies elucubracions, un desconegut auster, cridant des de la finestra d’una diligència, que s’aturà a la fonda per lliurar paquets, preguntà si, en cas d’interrompre el seu viatge i restar a passar la nit allí, se li podria proporcionar l’allotjament necessari de llit i flassades.

—I tant, senyor —respongué el dispeser.

—Puc, oi? —preguntà el desconegut, que semblava tenir un recel habitual en la mirada i en el seu aire.

—Sens dubte, senyor —respongué el dispeser.

—Bé —digué el desconegut—. Cotxer, baixo aquí. Guàrdia, la meva bossa de viatge!

Desitjant bona nit als altres passatgers, d’una manera força adusta, el desconegut sortí del vehicle. Era un cavaller més aviat baix, de cabells molt entercs i negres amb un tall de porc espí o de raspall d’embetumar, drets i encarcarats per tot el cap; el seu aspecte era pompós i amenaçador; el seu aire, autoritari; tenia els ulls penetrants i inquiets; i tot el seu port denotava un sentiment de gran confiança en si mateix, i una consciència d’incommensurable superioritat sobre tota l’altra gent.

Acompanyaren aquest cavaller a la sala originalment assignada al patriòtic senyor Pott; i el cambrer comentà, bocabadat per la singular coincidència, que tan aviat havia encès les espelmes, el cavaller, ficant la mà al barret, n’havia tret un diari, i començat a llegir-lo amb la mateixa expressió calcada de menyspreu indignat, que, en els trets majestuosos de Pott, havia paralitzat les seves energies una hora abans. L’home comentà també que, mentre que el menyspreu del senyor Pott havia estat suscitat per un diari anomenat l’Independent d’Eatanswill, el menyspreu devastador d’aquest cavaller el despertava un diari titulat la Gazeta d’Eatanswill.

—Feu venir el dispeser —digué el desconegut.

—Sí, senyor —contestà el cambrer.

El dispeser rebé l’avís i es presentà.

—Ets el dispeser? —preguntà el cavaller.

—Sí, senyor —respongué el dispeser.

—Em dic Slurk —digué el cavaller.

El dispeser inclinà lleugerament el cap.

—Slurk, senyor —repetí el cavaller amb arrogància—. Em coneixes ara, home?

El dispeser es gratà el cap, mirà el sostre i el desconegut, i somrigué feblement.

—Em coneixes, home? —preguntà el desconegut, irritat.

El dispeser féu un gran esforç, i finalment respongué:

—D’això, senyor, no us conec.

—Déu meu! —digué el desconegut, colpejant amb el puny clos sobre la taula—. I això és la popularitat!

El dispeser féu una passa o dues cap a la porta; el desconegut, clavant en ell els ulls, continuà.

—Aquesta… —digué el desconegut— aquesta és la gratitud per anys de treball i estudi en benefici de les masses. Baixo del cotxe moll i cansat; cap multitud entusiasta s’empeny per donar la benvinguda al seu campió; les campanes de l’església estan silencioses; el mateix nom no provoca cap sentiment d’interès en els seus pits tòrpids. N’hi ha prou —digué l’agitat senyor Slurk, caminant cap aquí i cap allà—, per fer-te quallar la tinta dins la ploma, i induir-te a abandonar la seva causa per sempre.

—Heu dit conyac amb aigua, senyor? —digué el dispeser, aventurant una insinuació.

—Rom —digué el senyor Slurk, girant-se furiosament cap a ell—. Teniu foc en algun lloc?

—En podem encendre un de seguida, senyor —digué el dispeser.

—Que no escalfarà gens fins que sigui hora d’anar al llit —interrompé el senyor Slurk—. Hi ha algú a la cuina?

Ni una ànima. Hi havia un foc preciós. Tothom se n’havia anat, i la porta de la casa era tancada per a la nit.

—Em beuré el rom amb aigua —digué el senyor Slurk—, al costat del foc de la cuina. —I, recollint el barret i el diari, caminà solemnement darrere del dispeser cap a aquella humil cambra, i deixant-se caure en un banc al costat de la llar, tornà a adoptar el seu rostre de menyspreu i començà a llegir i a beure amb silenciosa dignitat.

Doncs bé, algun dimoni de discòrdia, volant en aquell moment per damunt del Cap del Sarracè, i dirigint-hi els ulls per simple curiositat ociosa, casualment observà Slurk còmodament instal·lat al costat del foc de la cuina, i Pott una mica alegre pel vi en una altra sala; i el malèvol dimoni, abalançant-se cap a aquesta última estança amb rapidesa inconcebible, s’introduí al cap del senyor Bob Sawyer, i amb el seu propi propòsit malvat (el del dimoni) li insinuà les següents paraules:

—D’això, hem deixat apagar el foc. Fa moltíssim fred després de la pluja, oi?

—Molt —respongué el senyor Pickwick, tremolant.

—No estaria gens mal pensat fumar un cigar al costat del foc de la cuina, oi? —digué Bob Sawyer, inspirat encara pel dimoni d’abans.

—Estaríem molt còmodes, crec —respongué el senyor Pickwick—. Senyor Pott, què hi dieu?

El senyor Pott assentí ràpidament; i tots quatre viatgers, cadascun amb el got a la mà, es traslladaren tot seguit a la cuina, amb Sam Weller encapçalant la comitiva per mostrar-los el camí.

El desconegut encara llegia; aixecà els ulls i se sobresaltà. El senyor Pott se sobresaltà.

—Què passa? —xiuxiuejà el senyor Pickwick.

—Aquella bèstia fastigosa! —respongué Pott.

—Quina bèstia fastigosa? —digué el senyor Pickwick, mirant al seu voltant amb por de trepitjar algun escarbat negre de grans dimensions, o una aranya hidròpica.

—Aquella bèstia fastigosa —xiuxiuejà Pott, agafant el senyor Pickwick pel braç, i assenyalant el desconegut—. Aquell Slurk, de l’Independent!

—Potser seria millor que ens retiréssim —xiuxiuejà el senyor Pickwick.

—Mai, senyor… —contestà Pott, amb tant vapor de vi al cap com valor al pit— mai. —Amb aquestes paraules, el senyor Pott prengué posicions en un banc contrari, i seleccionant un d’un petit feix de diaris, començà a llegir contra el seu enemic.

El senyor Pott naturalment llegia l’Independent, i el senyor Slurk, naturalment, llegia la Gazeta; i cadascun expressava d’una manera audible el seu menyspreu per les composicions de l’altre amb rialles aspres i ruflets sarcàstics; d’allà procediren a expressions d’opinió més obertes, com ara «ridícul», «malaurat», «atrocitat», «matràfola», «poca-soltada», «porqueria», «immundícia», «merda», «claveguera», i altres comentaris crítics de naturalesa semblant.

Tant el senyor Bob Sawyer com el senyor Ben Allen havien contemplat aquests símptomes de rivalitat i odi amb un grau de delectació que donava un regust afegit als cigars de què pipaven enèrgicament. En el moment en què començaren a flaquejar, el maliciós senyor Bob Sawyer, adreçant-se a Slurk amb gran cortesia, digué:

—Em permetreu que miri el vostre diari, senyor, quan hagueu acabat?

—Trobareu ben poca cosa que pagui la pena en aquesta cosa menyspreable, senyor —respongué Slurk, dedicant una mirada satànica a Pott.

—Aviat podreu comptar amb aquest —digué Pott, aixecant els ulls, pàl·lid de ràbia, i tremolant mentre parlava pel mateix motiu—. Ha! Ha! Us divertireu amb l’audàcia d’aquest individu.

Un terrible èmfasi subratllava les paraules «cost» i «individu»; i la cara de tots dos directors començà a brillar de desafiament.

—L’escabrositat d’aquest miserable és vil i repugnant —digué Pott, fingint adreçar-se a Bob Sawyer, i corrugant les celles cap a Slurk. El senyor Slurk rigué de tot cor, i plegant el diari per poder accedir còmodament a una nova columna, digué que aquell gamarús el divertia de debò.

—Quin desvergonyit és aquest individu —digué Pott, tornant-se de rosa a carmesí.

—Heu llegit mai cap de les bestieses d’aquest home, senyor? —preguntà Slurk a Bob Sawyer.

—Mai —respongué Bob—; estan molt malament?

—Ah, és espantós! Espantós! —contestà Slurk.

—De debò! Vaja, això ja passa de taca d’oli! —exclamà Pott, en aquest moment; encara fingia estar absort en la lectura.

—Si podeu esquivar unes quantes frases de rancúnia, mesquinesa, falsedat, perjuri, traïció i hipocresia —digué Slurk, allargant el diari a Bob—, potser us compensarà poder riure-us de l’estil d’aquest analfabet.

—Què és això que heu dit, senyor? —preguntà el senyor Pott, aixecant els ulls, tremolant de passió de dalt a baix.

—Què us importa a vós, senyor? —respongué Slurk.

—Analfabet, era, senyor? —demanà Pott.

—Sí, senyor, era això —respongué Slurk—; i torrapipes blau, senyor, si així us agrada més; ha! ha!

El senyor Pott no replicà ni una paraula a aquest burlesc insult, sinó que plegà pausadament el seu exemplar de l’Independent, l’aplanà amb compte, l’esclafà sota la bota, hi escopí a sobre amb gran cerimònia i el tirà al foc.

—Vet aquí, senyor —digué Pott, apartant-se de la llar—, i aquesta és la manera com tractaria l’escurçó que el produeix, si no fos, afortunadament per a ell, que em frenen les lleis del meu país.

—Doncs tracteu-lo així, senyor! —exclamà Slurk, aixecant-se de cop—. Ell mai apel·larà a aquelles lleis, senyor, en tal cas. Tracteu-lo així, senyor!

—Ei, ei! —digué Bob Sawyer.

—Res no pot ser més just —comentà el senyor Ben Allen.

—Tracteu-lo així, senyor —repetí Slurk, aixecant la veu.

El senyor Pott llançà una mirada de menyspreu que podria haver pansit una àncora.

—Tracteu-lo així, senyor! —repetí Slurk, aixecant encara més la veu.

—No ho faré, senyor —contestà Pott.

—Ah, no, no, senyor? —digué el senyor Slurk, burleta—. Ja ho sentiu, cavallers! No ho farà; no pas perquè tingui por… no, i ara! No ho farà. Ha! Ha!

—Us considero, senyor —digué Pott, empès per aquest sarcasme—, us considero un escurçó. Us tinc per un home que s’ha col·locat més enllà dels límits de la societat, per la seva conducta pública atrevida, vergonyosa i abominable. Us veig, senyor, personalment i políticament, senzillament com un escurçó sense parió ni pal·liatius.

L’indignat Independent no esperà a sentir el final d’aquesta denúncia personal; perquè, agafant la bossa de viatge, ben atapeïda de possessions, la brandà en l’aire mentre Pott es girava, i, deixant-la caure amb un gest circular sobre el seu cap, just en aquell angle particular de la bossa on casualment guardava un raspall de cabell ben gruixut, féu que se sentís un espetec agut per tota la cuina, i el deixà immediatament estassat a terra.

—Senyors… —exclamà Pickwick, quan Pott s’aixecà d’un bot i engrapà la pala de la llar de foc— senyors! Penseu, per l’amor de Déu… auxili… Sam… aquí… sisplau, senyors… que algú hi intervingui.

Pronunciant aquestes exclamacions incoherents, el senyor Pickwick s’interposà entre els enfurits combatents just a temps per rebre la bossa de viatge en un costat del seu cos, i la pala de la llar de foc a l’altra. Tant si els representants de l’opinió pública d’Eatanswill estaven encegats per l’animositat, com si (essent tots dos raonadors perspicaços) veien l’avantatge d’un tercer partit entre ells per entomar tots els cops, el cert és que no prestaren ni la més mínima atenció al senyor Pickwick, sinó que desafiant-se l’un a l’altre amb gran coratge, brandaven la bossa de viatge i la pala de la llar de foc de manera d’allò més audaç. El senyor Pickwick indubtablement hauria patit greus conseqüències per la seva humana intervenció, si el senyor Weller, atret pels crits del seu amo, no hagués entrat en aquell moment, i, agafant un sac de farina, no hagués aturat eficaçment el conflicte passant-lo per sobre el cap i les espatlles del fornit Pott, i immobillitzant-lo per les espatlles.

—Emporteu-vos aquesta bossa de l’altre boig —digué Sam a Ben Allen i Bob Sawyer, que no havien fet res més que donar voltes al grup, cadascun amb una llanceta de closca de tortuga a la mà, a punt per sagnar el primer home estabornit—. Deixa-ho córrer, miserable, o t’hi ofegaré.

Atemorit per aquestes amenaces, i sense gens d’alè, l’Independent deixà que el desarmessin; i el senyor Weller, prenent-li l’apagador, l’alliberà amb un advertiment.

—Ja us en podeu anar al llit sense fer soroll —digué Sam—, o us hi ficaré jo a tots dos amb la boca lligada, com faria amb una dotzena com vosaltres, si juguessin a aquests jocs. I vós tingueu la bondat de venir per aquí, senyor, sisplau.

Adreçant-se així al seu amo, Sam l’agafà pel braç i se l’endugué, mentre els directors rivals eren traslladats cadascun al seu llit pel dispeser, sota la inspecció del senyor Bob Sawyer i el senyor Benjamin Allen; murmuraven, tot marxant, moltes amenaces sanguinàries, i acordaven vagues cites per a un combat mortal l’endemà. Quan tingueren temps per reflexionar-hi llargament, però, els va passar pel cap que podien fer-ho molt millor amb lletra impresa, i així recomençaren les hostilitats mortals sense dilació; i tot Eatanswill ressonà amb la seva gosadia… sobre el paper.

Havien partit en cotxes separats, l’endemà al matí a primera hora, abans que els altres viatgers es belluguessin; i com que el temps ara havia aclarit, els companys de landó es dirigiren una vegada més cap a Londres.





LII

Que comporta un seriós canvi en la família Weller,

i la caiguda prematura del senyor Stiggins del nas vermell.


Considerant que era una qüestió de delicadesa abstenir-se de presentar ni Bob Sawyer ni Ben Allen a la jove parella, fins que estiguessin plenament preparats per esperar-los, i amb el desig d’alterar els sentiments d’Arabella tant poc com fos possible, el senyor Pickwick proposà que ell i Sam paressin pel veïnat del George i el Voltor, i que els dos joves de moment busquessin allotjament en un altre lloc. Aquests ho acceptaren de bon grat, i per tant seguiren la proposta; el senyor Ben Allen i el senyor Bob Sawyer es dirigiren a una llunyana taverna en els confins més remots del Borough, darrere de la porta del bar de la qual els seus noms havien figurat molt sovint en altres temps al capdamunt de càlculs llargs i complexos fets amb guix blanc.

—Caram, senyor Weller —digué la bonica minyona, rebent Sam a la porta.

—Caram dic jo, noia —respongué Sam, endarrerint-se perquè el seu amo no el sentís—. Que bonica estàs, Mary!

—Renoi, senyor Weller, quines ximpleries dieu! —féu Mary—. Ei, això no, senyor Weller.

—No què, estimada? —digué Sam.

—Ves, això —respongué la bonica minyona—. Au, vinga, fora d’aquí. —Amb aquestes amonestacions, la bonica minyona empenyé Sam cap a la paret i declarà que li havia entregirat la còfia i malmès els rínxols.

—I m’heu fet oblidar el que anava a dir, a més —afegí Mary—. Aquí hi ha una carta que porta esperant des de fa quatre dies; encara no feia mitja hora que havíeu marxat, quan va arribar; i a més diu «immediat» a l’exterior.

—On és, amor meu? —preguntà Sam.

—Us l’he guardada jo, o em sembla que s’hauria perdut fa molt temps —respongué Mary—. Aquí, teniu; és més del que mereixeu.

Amb aquestes paraules, després de moltes magarrufes de dubtes i temors, i desigs de no haver-la perdut, Mary tragué la carta de darrere de l’escot de mussolina més bonic possible, i l’allargà a Sam, que el besà amb molta galanteria i devoció.

—Per l’amor de Déu! —digué Mary, ajustant-se l’escot, i fingint inconsciència—. Sembla que de cop i volta us agrada molt.

A això el senyor Weller només respongué amb una picada d’ullet, de l’intens significat de la qual cap descripció podria expressar la més lleugera idea; i, asseient-se en un festejador al costat de Mary, obrí la carta i féu un cop d’ull al contingut.

—Ei! —exclamà Sam—. Què és tot això?

—No passa res, espero —digué Mary, llambregant per damunt de l’espatlla.

—I quins ulls que tens! —digué Sam, aixecant els ulls.

—Deixeu estar els meus ulls; seria molt millor que llegíssiu la carta —digué la bonica minyona; i mentre ho deia, feia guspirejar els ulls amb tant murrieria i bellesa que eren perfectament irresistibles.

Sam es refrescà amb un petó, i llegí el que segueix:



MARKIS GRAN

Prop de DORKEN

Dimecres

Estimat SAM,

Em sap molt greu tenir el plaer d’emboiar-te la mala notícia que la teva madrastra va pescar una calipàndria conseqüència de seure imprudentment massa estona a l’herba humida sota la pluja sentint un pastor que no va poder anar-se’n fins tard a la nit encausa d’haver-se afartat de brandi amb aigua i no ser capaç de parar fins que estava una mica sobri que va trigar moltes hores el metge diu que si ella s’hagués begut el brandi amb aigua després en lloc d’abans no hauria servit de res li vaig greixar les rodes de seguida i ton pare va fer tot el que es va poder empescar per emportar-se-la perquè tenia esperances que tot hauria anat com sempre però en tombar la cantonada es va tivocar fill meu i va anar costa avall amb una velocitat mai vista tot i que el metge de seguida va posar la berlina en marxa no va servir de res perquè ella va pagar l’últim peatge ahir al vespre a tres quarts menys cinc de sis després de fer el viatge en el temps previst en certa manera perquè duia molt poc equipatge per cert el teu pare diu que si vols venir a veure’m Sammy ho prendrà com un gran favor perquè estic molt sol Samivel i ell diu que s’escriu així i jo dic que no i hi ha tantes coses a decidir que està segur que el teu amo no hi tindrà cap inconvenient naturalment que no Sammy que jo ja el conec millor i envia compliments i jo també i sóc infernalment teu

TONY WELLER



—Quina carta tan incomprensible —digué Sam—; vés a saber què significa, amb tants ells i jos! No és la lletra del pare, excepte aquesta signatura en lletra de pal; això és seu.

—Potser l’ha fet escriure a algú, i després ha signat ell —digué la bonica minyona.

—Espera un moment —respongué Sam, repassant una altra vegada la carta, amb pauses aquí i allà, per reflexionar—. Ho has encertat. El que l’ha escrit explicava la desgràcia com cal, i llavors el pare ve a mirar per damunt seu, i ho embolica tot ficant-hi ell cullerada. Ja fa per a ell. Tens raó, Mary, estimada.

Després de treure l’entrellat d’aquest punt, Sam tornà a llegir la carta de cap a cap una altra vegada i, aparentment formant-se per primera vegada una noció clara del seu contingut, exclamà pensatiu, mentre la plegava:

—I així la pobra és morta! Em sap greu. No tenia mal fons, si els pastors l’haguessin deixada estar. Em sap molt greu.

El senyor Weller pronuncià aquestes paraules amb un aire tan seriós, que la bonica minyona abaixà els ulls i adoptà un aire molt greu.

—Sigui com sigui —digué Sam, ficant-se la carta a la butxaca amb un delicat sospir—, havia de passar… i ha passat, com va dir la vella dama després de casar-se amb el lacai. Ara ja no es pot evitar, oi, Mary?

Mary bellugà el cap i també sospirà.

—Haig de sol·licitar a l’emperador permís d’absència —digué Sam.

Mary tornà a sospirar… la carta era tan commovedora!

—Adéu! —digué Sam.

—Adéu-siau —contestà la bonica minyona, desviant el cap cap a una altra banda.

—I doncs, que no m’estrenys la mà? —reclamà Sam.

La bonica minyona allargà una mà que, tot i ser de minyona, era molt petita, i s’aixecà per marxar.

—No penso ser fora gaire temps —digué Sam.

—Sempre sou fora —digué Mary, fent oscil·lar només una mica el cap en l’aire—. Tan aviat arribeu, senyor Weller, com torneu a marxar.

El senyor Weller estirà la bella criada més a prop seu i començà a xiuxiuejar-li coses, i abans que passés gaire estona ella es girà de cara i es dignà a mirar-lo una altra vegada. Quan se separaren, per alguna raó o altra li fou indispensable passar per la seva habitació i arranjar-se la còfia i els rínxols abans de poder pensar a presentar-se a la seva mestressa; cerimònia preparatòria que ella anà a acomplir, dirigint molts cops de cap i somriures a Sam per damunt de la barana mentre corria cap a dalt.

—No seré fora més d’un dia, o dos, senyor, com a màxim —digué Sam, quan hagué comunicat al senyor Pickwick la notícia de la pèrdua del seu pare.

—Tant temps com calgui, Sam —respongué el senyor Pickwick—, tens tot el meu permís per quedar-t’hi.

Sam féu una reverència.

—Digues al teu pare, Sam, que si puc ser-li de cap ajuda en l’actual situació, estaré d’allò més disposat per fer-li qualsevol servei que tingui a la meva mà —digué el senyor Pickwick.

—Gràcies, senyor —respongué Sam—. Ho diré, senyor.

I amb algunes expressions de bona voluntat mútua i interès, amo i criat se separaren.

Eren tot just les set quan Samuel Weller, baixant del pescant d’una diligència que passava per Dorking, quedà a uns quants centenars de iardes del Marquès de Granby. Feia un vespre fred, gris; el petit carrer semblava trist i tètric; i el rostre de caoba del noble i gallard marquès semblava tenir una expressió més trista i malenconiosa que de costum, en ballar endavant i enrere, grinyolant llòbregament al vent. Les persianes estaven abaixades, i els finestrons parcialment tancats; del grup d’ociosos que solien reunir-se al voltant de la porta, no se’n veia ni un; el lloc estava silenciós i desert.

No veient ningú a qui poder fer cap pregunta preliminar, Sam entrà a poc a poc, i amb un cop d’ull al voltant, ràpidament reconegué de lluny el seu pare.

El vidu estava assegut davant d’una tauleta rodona a la petita estança de darrere del bar, fumant una pipa, amb els ulls clavats al foc. Evidentment el funeral havia tingut lloc aquell dia, perquè enganxat al barret, que encara duia al cap, portava una cinta de si fa no fa una iarda i mitja de llargada, que penjava per damunt del llistó de dalt del respatller de la cadira i onejava cap avall negligentment. El senyor Weller es trobava en un estat molt abstret i contemplatiu. Tot i que Sam el cridà pel nom diverses vegades, ell encara continuava fumant amb el mateix rostre fix i silenciós, i només el va desvetllar finalment el seu fill col·locant-li el palmell de la mà a l’espatlla.

—Sammy —digué el senyor Weller—, benvingut.

—Us he cridat mitja dotzena de vegades —digué Sam, penjant el barret en un penjador—, però no m’heu sentit.

—No, Sammy —respongué el senyor Weller, mirant novament el foc amb aire pensatiu—. Estava rumiant, Sammy.

—Què? —preguntà Sam, apropant la cadira al foc.

—Estava rumiant, Sammy —respongué el vell senyor Weller—, sobre ella, Sammy. —I el senyor Weller féu un cop de cap en direcció al cementiri de Dorking, en muda explicació que les seves paraules es referien a la difunta senyora Weller.

—Pensava, Sammy… —digué el senyor Weller, ullant el seu fill, amb gran determinació, per damunt de la pipa, com per assegurar-li que, per molt extraordinària i increïble que pogués semblar la declaració, la pronunciava tanmateix amb calma i reflexió— pensava, Sammy, que en general em va saber greu que es morís.

—Home, és el que s’espera —respongué Sam.

El senyor Weller ho corroborà amb un gest amb el cap, i tornant a clavar els ulls al foc, s’embolcallà en un núvol i medità profundament.

—Ella va fer uns comentaris molt assenyats, Sammy —digué el senyor Weller, apartant el fum amb la mà, després d’un llarg silenci.

—Quins comentaris? —preguntà Sam.

—Els que va fer ella, després de caure malalta —respongué el vell.

—Què va dir?

—Alguna cosa que deia si fa no fa: «Weller», diu, «em temo que no he fet per tu el que hauria d’haver fet; ets un home molt bondadós, i podria haver fet la teva llar més acollidora. Ara començo a adonar-me», diu «quan ja és massa tard, que si una dona casada desitja ser religiosa, hauria de començar fent les seves obligacions a casa, i fent-les alegre i feliç, i que encara que vagi a l’església, o a la capella, o el que sigui, quan cal, hauria d’anar molt amb compte de no convertir aquesta mena de coses en una excusa per a la ganduleria o els excessos. Jo ho he fet», diu, «i hi he perdut temps i riquesa; però espero que quan me’n vagi, Weller, pensis en mi tal com era abans de conèixer aquella gent, i tal com era de veritat per naturalesa».

—«Susa», dic jo… estava molt trasbalsat per això, Sammy; no ho negaré, fill meu… «Susa», dic, «has sigut molt bona dona per a mi, del tot; no cal que em diguis res més; estigues ben tranquil·la, estimada; i encara viuràs per veure com clavo una bona patacada al cap d’aquest Stiggins». Això la va fer somriure, Sammy —digué el vell, ofegant un sospir amb la pipa—, però al capdavall va morir!

—Home —digué Sam, arriscant-se a oferir una mica de consol casolà, després d’un interval de tres o quatre minuts, que el vell passà bellugant el cap lentament de banda a banda, i fumant solemnement— home, pare, tots ho hem de fer un dia o altre.

—Sí que ho hem de fer, Sammy —digué el vell senyor Weller.

—Hi ha una Providència en tot —digué Sam.

—I tant que sí —respongué el seu pare, inclinant el cap amb greu aprovació—. Què seria dels enterramorts si no fos per això, Sammy?

Perdut en l’immens camp de conjectures que obria aquesta reflexió, el vell senyor Weller deixà la pipa a la taula i remenà el foc amb un rostre pensatiu.

Mentre el vell hi rumiava, una cuinera molt rodanxona, vestida de dol, que havia estat feinejant pel bar, entrà a la sala i, dedicant molts somriures de reconeixement a Sam, es col·locà en silenci al darrere de la cadira del seu pare i anuncià la seva presència amb una tosseta, que, en ser ignorada, fou seguida d’una de més forta.

—Ei! —digué el vell senyor Weller, deixant anar l’atiador per mirar al seu darrere, i ràpidament apartà la cadira—. Què passa ara?

—Preneu una tassa de te, sigueu bon minyó —respongué afalagadorament la dona rodanxona.

—No ho penso fer —respongué el senyor Weller, amb un aire una mica esvalotat—. Au, va… —el senyor Weller es controlà ràpidament i afegí en to baix—: fot el camp.

—Ah, vaja, vaja! Com canvia les persones, l’adversitat! —digué la dama, mirant enlaire.

—És l’únic entre això i el metge que canviarà la meva condició —murmurà el senyor Weller.

—De debò que mai havia vist un home tan geniüt —digué la dona rodanxona.

—Tant se val. És tot pel meu propi bé; que és la reflexió amb què el penedit escolar consolava els seus sentiments quan el fuetejaven —replicà el vell.

La dona rodanxona bellugà el cap amb aire de llàstima i compassió; dirigint-se a Sam, preguntà si el seu pare no hauria de fer un esforç per aixecar els ànims, i no cedir a aquell abatiment.

—Ja veieu, senyor Samuel —digué la dona rodanxona—, tal com jo li deia ahir, es trobarà sol, no pot esperar altra cosa, senyor, però hauria de fer el cor fort, perquè, vaja, estic segura que tots compadim la seva pèrdua, i estem disposats a fer qualsevol cosa per ell; i no hi ha cap situació a la vida tan dolenta, senyor Samuel, que no s’hi pugui posar remei. Que és el que em va dir una persona molt respectable quan va morir el meu marit. —I la dona, posant-se la mà davant de la boca, tornà a tossir, i mirà afectuosament el vell senyor Weller.

—Ja que precisament ara no em fa falta la teva conversa, dona, tindràs la bondat de retirar-te? —preguntà el senyor Weller, amb una veu greu i serena.

—Entesos, senyor Weller —digué la dona rodanxona—, estic segura que només parlava amb vós per amabilitat.

—Molt probablement, dona —respongué el senyor Weller—. Sammy, acompanya-la fins a fora, i després tanca la porta.

Aquesta insinuació no passà per alt a la dona rodanxona; perquè immediatament sortí de la sala, i tancà la porta de cop, per la qual cosa el senyor Weller, pare, tirant-se enrere a la cadira amb una suor intensa, digué:

—Sammy, si em quedo aquí una setmana… tot just una setmana, fill meu… aquella dona es casaria amb mi per força i violència abans que s’acabés.

—Què! N’està molt de vós? —preguntà Sam.

—Si n’està! —respongué el seu pare—. No em deixa de petja. Si estigués tancat en un cofre antiincendis amb pany patentat, encara trobaria la manera de ficar-s’hi, Sammy.

—Quina cosa que t’empaitin tant! —comentà Sam, somrient.

—Jo no n’estic gens orgullós, Sammy —respongué el senyor Weller, atiant el foc amb vehemència—, és una situació inaguantable. És que em treuen de polleguera. Amb prou feines s’havia apagat l’alè de la teva pobra madrastra, que una vella m’envia un pot de confitura, i una altra un pot de gelea, i una altra fa una gerra enorme de camamilla, que em porta amb les seves pròpies mans. —El senyor Weller s’aturà amb un aire d’intensa repugnància, i mirant al seu voltant, afegí amb un murmuri—: Totes vídues, Sammy, totes, excepte la de la camamilla, que era una conca de cinquanta-tres anys.

Sam en resposta féu una mirada còmica, i el vell, després de trencar una brasa obstinada, amb un rostre que expressava tanta determinació i rancúnia com si hagués estat el cap d’una de les vídues esmentades, digué:

—En poques paraules, Sammy, em sento que no estic segur enlloc que no sigui al pescant.

—Com és que esteu més segur allí que enlloc més? —l’interrompé Sam.

—Perquè un cotxer és un individu privilegiat —respongué el senyor Weller, mirant fixament el seu fill—. Perquè un cotxer pot fer sense sospita el que altres homes no poden; perquè un cotxer pot estar en els termes més amistosos amb vuitanta milles de dones, i tanmateix ningú es pensa que tingui intenció de casar-se mai amb cap. I quin altre home pot dir el mateix, Sammy?

—En això teniu part de raó —digué Sam.

—Si el teu amo hagués sigut un cotxer —raonà el senyor Weller—, creus que aquell jurat l’hauria condemnat, suposant que el cas hagués arribat a aquell extrem? No haurien gosat.

—Per què no? —digué Sam, força despectiu.

—Per què no! —respongué el senyor Weller—. Perquè hauria anat contra les seves consciències. Un cotxer habitual és una mena de pont d’unió entre la solteria i el matrimoni, i qualsevol home pràctic ho sap.

—Què! Voleu dir que són els predilectes de tothom, i que ningú no se n’aprofita, potser? —digué Sam.

El seu pare assentí.

—Com s’ha pogut arribar a aquest estat de coses —continuà el pare Weller—, no ho puc dir. Com és que els cotxers de llarga distància tenen aquesta capacitat d’insinuació, i sempre són admirats… adorats, podria dir… per totes les dones joves de totes les ciutats per on passa, no ho sé. Només sé que és així. És una regulació de la natura… un dispensari, com solia dir la teva pobra madrastra.

—Una dispensa —digué Sam, corregint el vell.

—Molt bé, Sammy, una dispensa si t’agrada més —replicà el senyor Weller—; jo en dic un dispensari, i sempre ho escriuen així, als llocs on et donen medicina per res en les teves pròpies ampolles; vet aquí.

Amb aquestes paraules, el senyor Weller tornà a omplir i a encendre la pipa, i adoptant una vegada més una expressió de rostre meditabunda, continuà tal com segueix:

—Per tant, fill meu, com que no veig aconsellable quedar-me aquí per casar-me tant si vull com si no, i com que al mateix temps no desitjo apartar-me completament dels membres interessants de la societat, he pres la determinació de posar el fre de seguretat i instal·lar-me una vegada més al Bell Savage, que és el meu element natural, Sammy.

—I què passarà amb el negoci? —preguntà Sam.

—El negoci, Sammy —respongué el vell—, amb l’anomenada, les existències i els mobles, serà venut per contracte privat; i amb els diners, dues-centes lliures, seguint la petició que la teva madrastra em va fer una mica abans de morir, serà invertit al teu nom en… com en diuen d’aquelles coses?

—Quines coses? —preguntà Sam.

—Aquelles coses que sempre van amunt i avall, a la City.

—Òmnibus? —apuntà Sam.

—Ximpleries —respongué el senyor Weller—. Aquelles coses que sempre van fluctuant, i embolicant-se d’alguna manera o altra amb el deute nacional, i el tresor públic i tot això.

—Ah! Els fons —digué Sam.

—Justa! —respongué el senyor Weller—. Els fums; dues-centes lliures dels diners seran invertits per a tu, Sammy, en fums; al quatre i mig per cent de rèdit, Sammy.

—Molt amable la vella de pensar en mi —digué Sam—, i li estic molt agraït.

—La resta quedarà invertida al meu nom —continuà el vell senyor Weller—; i quan em treguin de la carretera, anirà a parar a tu, per tant vigila de no gastar-t’ho tot de cop, fill meu, i vés amb compte que cap vídua sospiti la teva fortuna, o estàs llest.

Després de pronunciar aquest avís, el senyor Weller reprengué la pipa amb un rostre més serè; la revelació d’aquests assumptes semblava haver-lo alleujat considerablement.

—Hi ha algú trucant a la porta —digué Sam.

—Que truquin —respongué el seu pare, amb dignitat.

Sam obeí la indicació. Sentiren un altre truc, i un altre, i després una llarga sèrie de trucs; i Sam preguntà per què no deixava entrar aquella persona.

—Xxt! —xiuxiuejà el senyor Weller, amb mirada aprensiva—. No en facis cas, Sammy, potser és una de les vídues.

En no rebre resposta, el misteriós visitant, després d’una breu espera, s’aventurà a obrir la porta i treure el nas. No era un cap de dona el que aparegué per la porta entreoberta, sinó els llargs blens negres i la cara vermella del reverend Stiggins. Al senyor Weller li va caure la pipa de les mans.

Gradualment, de manera gairebé imperceptible, el reverend anà obrint la porta, fins que l’obertura fou prou àmplia per deixar passar el seu cos esprimatxat, entrà d’esquitllentes a la sala i tancà la porta, amb molt de compte i suavitat. Girant-se cap a Sam, i alçant les mans i els ulls en senyal de la inexpressable tristesa amb què contemplava la calamitat que havia patit la família, portà la cadira de respatller alt al seu antic racó de la vora del foc, i, asseient-se just a la punta, tragué un mocador de butxaca marró, i se’l passà per les òptiques.

Mentre això passava, el vell senyor Weller s’arrepapava a la cadira, amb els ulls oberts de bat a bat, les mans plantades als genolls, i tot el rostre expressant una absorbent i aclaparadora sorpresa. Sam seia davant seu en perfecte silenci, esperant, amb curiositat àvida, l’acabament de l’escena.

El reverend Stiggins mantingué uns minuts el mocador marró davant dels ulls, planyent-se discretament, i aleshores, dominant els seus sentiments amb un gran esforç, se’l ficà a la butxaca i se la cordà. Després, remenà el foc; després, es fregà les mans i mirà Sam.

—Ah, jove amic —digué el reverend Stiggins, trencant el silenci amb una veu molt baixa—, quin disgust que passeu!

Sam assentí molt lleugerament.

—Un home colèric, a més! —afegí el reverend Stiggins—. És per fer sagnar el cor!

El senyor Weller sentí que el seu pare murmurava alguna cosa en relació a fer sagnar algun nas; però el reverend Stiggins no el sentí.

—Sabeu, jove —murmurà el reverend Stiggins, apropant la cadira a Sam—, si ha deixat res a Emanuel?

—A qui? —preguntà Sam.

—A l’església —respongué el reverend Stiggins—; a la nostra església; al nostre ramat, senyor Samuel.

—No ha deixat res al ramat, ni a el pastor, ni als animals —digué Sam, taxatiu—; als gossos tampoc.

El reverend Stiggins mirà furtivament Sam; féu un cop d’ull al vell, assegut amb els ulls tancats, com si dormís; i apropant encara més la cadira, digué:

—Res per a mi, senyor Samuel?

Sam negà amb el cap.

—Crec que hi ha alguna cosa —digué Stiggins, tornant-se tan pàl·lid com podia estar-ne—. Rumieu, senyor Samuel; cap regalet?

—Res que valgui tant com aquest paraigua que porteu —respongué Sam.

—Potser —digué el reverend Stiggins, vacil·lant, després d’uns moments de profunda reflexió—, potser em va recomanar a l’home colèric, senyor Samuel?

—Crec que això és molt probable, pel que ell ha dit —respongué Sam—; parlava de vós, fa un moment.

—Sí? —exclamà Stiggins, animant-se—. Ah! Està canviat, diria. Ara podríem viure junts molt còmodament, oi, senyor Samuel? Jo podria fer-me càrrec de les seves propietats quan vós sigueu fora… i ben bé que me’n faria càrrec, creieu-me.

Exhalant un sospir allargassat, el reverend Stiggins esperà una resposta.

Sam assentí, i el senyor Weller pare deixà anar un so extrordinari, que, sense ser ni un gemec, ni un gruny, ni un esbufec ni un panteix, semblava participar en cert grau de la naturalesa de totes quatre coses.

El reverend Stiggins, encoratjat per aquest so, que creia que augurava remordiment o penediment, mirà al seu voltant, es fregà les mans, plorà, somrigué, tornà a plorar, i llavors, caminant lentament per la sala fins a un prestatge d’un racó que recordava bé, agafà un got, i amb gran lentitud hi ficà quatre terrossos de sucre. Després de tot això, mirà una altra vegada al seu voltant i sospirà penosament; després anà suaument cap al bar, i tornant al cap de poc amb el got mig ple de rom de pinya, avançà cap al bullidor que cantava alegrement sobre el fogó, es barrejà el grog, el remenà, el xarrupà, s’assegué, i després de beure un llarg i delitós traguet de rom amb aigua, s’aturà per agafar alè.

El vell senyor Weller, que encara continuava fent diversos intents estranys i grollers per semblar adormit, no pronuncià ni una sola paraula mentre això passava; però quan Stiggins s’aturà per agafar alè, s’abraonà damunt seu, i arrencant-li el got de la mà, li tirà la resta del rom amb aigua a la cara, i el got mateix a la llar. Llavors, agafant el reverend fermament pel coll, de cop i volta començà a clavar-li puntades furioses, acompanyant cada aplicació de les seves botes altes sobre la persona del reverend Stiggins amb diversos anatemes violents i incoherents contra els seus membres, ulls i cos.

—Sammy —digué el senyor Weller—, estreny-me el barret.

Sam estrenyé obedientment el barret amb la llarga cinta al cap del seu pare, i el vell, reprenent les puntades amb més agilitat que abans, travessà a empentes i rodolons amb el reverend Stiggins el bar, el passadís, la porta principal, i sortí al carrer, sense parar de donar puntades i incrementant-ne la vehemència, més que no pas minvar-la, cada vegada que aixecava la bota alta.

Era una escena bonica i estimulant veure l’home del nas vermell contorçant-se entre les mans del senyor Weller, i tot el seu cos estremint-se d’angoixa mentre una puntada en seguia una altra en ràpida successió; encara fou un espectacle més apassionant contemplar el senyor Weller, després d’una intensa lluita, submergir el cap del reverend Stiggins en un abeurador de cavalls ple d’aigua, i retenint-l’hi, fins que quedà mig ofegat.

—Vinga! —exclamà el senyor Weller, posant tota la seva energia en una complicada puntada, quan finalment permeté al reverend Stiggins retirar el cap de l’abeurador—. Feu-me venir qualsevol dels pastors ganduls, i el faré gelatina abans d’ofegar-lo! Sammy, ajuda’m a entrar, i omple’m un gotet de brandi. Estic sense alè, fill meu.





LIII

Que inclou la sortida final

del senyor Jingle i Job Trotter,

amb un gran matí de negocis a Gray’s Inn Square,

i acaba amb un doble truc

a la porta del senyor Perker.


Quan Arabella, després de certs delicats preparatius i moltes garanties que no hi havia la més mínima ocasió per al desànim, fou informada finalment pel senyor Pickwick del resultat insatisfactori de la seva visita a Birmingham, prorrompé en llàgrimes, i sanglotant en veu alta, lamentà en termes commovedors haver estat la infeliç causa de l’allunyament entre un pare i el seu fill.

—Estimada noia —digué amablement el senyor Pickwick—, no és culpa teva. Era impossible preveure que el vell estigués tan predisposat contra el matrimoni del seu fill. Estic segur —afegí el senyor Pickwick, fent un cop d’ull a la seva preciosa cara—, que deu tenir ben poca idea del plaer que es nega a si mateix.

—Ah, estimat senyor Pickwick —digué Arabella—, què farem, si continua enfadat amb nosaltres?

—Ves, esperar pacientment, estimada, fins que s’ho repensi —respongué alegrement el senyor Pickwick.

—Però, benvolgut senyor Pickwick, què serà de Nathaniel si el seu pare li retira la seva ajuda? —insistí Arabella.

—En aquest cas, amor meu —respongué el senyor Pickwick—, m’atreviria a profetitzar que trobarà algun altre amic que no es desdigui d’ajudar-lo a situar-se al món.

El significat d’aquesta resposta del senyor Pickwick no anava pas tan disfressat com perquè Arabella no l’entengués. Per això, tirant-li els braços al coll, i besant-lo afectuosament, sanglotà més fort que abans.

—Au, au —digué el senyor Pickwick agafant-la de la mà—, esperarem aquí uns dies més i veurem si ell escriu o fa algun cas del comunicat del teu marit. Si no, he pensat en mitja dotzena de plans, qualsevol dels quals et faria immediatament feliç. Au, vinga, estimada!

Amb aquestes paraules, el senyor Pickwick estrenyé amablement la mà d’Arabella i li manà que s’eixugués els ulls i no afligís el seu marit. En sentir-ho, Arabella, que era una de les millors persones que existeixen, es ficà el mocador a la bossa, i quan el senyor Winkle es reuní amb ells, ja mostrava plenament els mateixos somriures resplendents i els ulls brillants que originàriament l’havien captivat.

«Això és un tràngol angoixant per a aquests joves», pensà el senyor Pickwick, l’endemà al matí mentre es vestia. «Aniré a veure Perker i li consultaré aquest assumpte».

Com que a més el senyor Pickwick tenia ganes d’acudir a Gray’s Inn Square per arribar a un acord pecuniari amb el bondadós i menut advocat sense més dilació, va prendre un esmorzar apressat i dugué a terme tan ràpidament la seva intenció, que encara no havien tocat les deu quan arribà a Gray’s Inn.

Encara faltaven deu minuts per a l’hora quan pujà les escales que duien als despatxos de Perker. Els passants encara no havien arribat, i matà el temps mirant per la finestra de les escales.

La llum vigorosa d’un magnífic matí d’octubre feia que fins i tot les sòrdides cases antigues s’animessin una mica; de fet alguna de les finestres polsegoses semblava gairebé alegre amb els raigs de sol lluint-hi al damunt. Un passant darrere l’altre arribaven apressadament a la plaça per una o altra de les entrades, i mirant cap al rellotge de l’Ajuntament, acceleraven o disminuïen el pas segons l’hora en què l’horari de la seva oficina teòricament començava; els de dos quarts de deu de sobte feien molta via, i els de les deu adoptaven una lentitud aristocràtica. El rellotge tocà les deu, i els passants entraven més ràpid que mai, cadascun més suat que el seu predecessor. El soroll de panys i portes sonava i ressonava a totes bandes; apareixien caps com per art de màgia a totes les finestres; els conserges adoptaven la seva posició per al dia; les descurades dones de la neteja s’afanyaven a marxar; el carter corria de casa en casa; i tot l’eixam legal bullia d’animació.

—Aneu d’hora, senyor Pickwick —digué una veu darrere d’ell.

—Ah, senyor Lowten —respongué aquest, girant-se a mirar i reconeixent el seu vell conegut.

—Un temps preciós per passejar, oi? —digué Lowten, traient una clau Bramah de la butxaca, amb un petit protector per a la pols.

—Això sembla —respongué el senyor Pickwick, somrient al passant, que estava literalment encès.

—He vingut caminant, l’hi puc assegurar —respongué Lowten—. Han tocat dos quarts quan passava pel Polígon. Però arribo abans que ell, per tant no em fa res.

Consolant-se amb aquesta reflexió, el senyor Lowten tragué la tapa de la clau de la porta; després d’obrir la porta, de tornar a protegir i a embutxacar la seva Bramah, i de recollir les cartes que el carter havia tirat per la bústia, introduí el senyor Pickwick a l’oficina. Aquí, en un tancar i obrir d’ulls, es tragué la jaqueta, es posà una peça de roba esmolada que va treure d’un escriptori, penjà el barret, disposà uns quants fulls de paper de dibuix i paper assecant en capes alternes, i, col·locant-se una ploma darrere l’orella, es fregà les mans amb aire de gran satisfacció.

—Apa, ja veieu, senyor Pickwick —digué—, ara estic complet. Ja porto la bata de l’oficina posada i tinc el bloc a punt, que arribi quan vulgui. No deveu pas tenir un pessic de rapè, oi?

—No —respongué el senyor Pickwick.

—Llàstima —féu Lowten—. Tant se val. Sortiré d’aquí a un moment i compraré una ampolla de soda. No faig ulleres, senyor Pickwick?

L’individu al·ludit examinà els ulls del senyor Lowten des d’una distància, i expressà la seva opinió que no es veia res d’inusual en aquells trets.

—Me n’alegro —digué Lowten—. Vam fer força gresca ahir a la nit a la Soca, i aquest matí estic bastant desmuntat. Perker s’ha ocupat d’aquell assumpte vostre, per cert.

—Quin assumpte? —preguntà el senyor Pickwick—. Les costes de la senyora Bardell?

—No, no vull dir això —respongué el senyor Lowten—. Parlo d’aquell client per qui vam pagar els deu xílings per lliura al prestador, per compte vostre… per treure’l de la presó… per portar-lo a Demerara.

—Ah, el senyor Jingle —digué ràpidament el senyor Pickwick.

—Sí. I?

—Doncs que tot està arranjat —digué Lowten, adobant la ploma—. L’agent de Liverpool va dir que havia quedat moltes vegades en deute amb vós quan us dedicàveu als negocis, i que estaria content d’agafar-lo per recomanació vostra.

—Magnífic —digué el senyor Pickwick—. Estic encantat de sentir-ho.

—Però jo dic —continuà Lowten, rascant la part posterior de la ploma abans de fer-hi una clivella nova—, quin paio tan tou aquell altre!

—Quin altre?

—Sí, aquell criat, o amic, o el que sigui; ja m’enteneu, Trotter.

—Ah! —digué el senyor Pickwick, amb un somriure—. Sempre n’havia pensat el contrari.

—Sí, i jo també, pel poc que en sabia —respongué Lowten—, això tan sols mostra que ens podem enganyar fàcilment. Com ho veieu que vagi a Demerara?

—Què! I renunciar al que li oferien aquí! —exclamà el senyor Pickwick.

—Deixa per terra l’oferta de Perker de divuit xílings a la setmana, i un augment si es comportava —respongué Lowten—. Va dir que havia d’acompanyar l’altre, i per això van convèncer Perker que tornés a escriure, i li van aconseguir alguna cosa a la mateixa propietat; una feina ni de bon tros tan bona, diu Perker, com la que aconseguiria un convicte a Nova Gal·les del Sud, si compareixia al seu judici amb un tern nou.

—Que ximple! —digué el senyor Pickwick, amb ulls lluents—. Que ximple!

—Ah, és pitjor que ximple; és covardia declarada —respongué Lowten, fent punta a la ploma amb cara de menyspreu—. Diu que és l’únic amic que ha tingut mai, que hi té un vincle i tot això. L’amistat està molt bé a la seva manera… tots som molt amistosos i estem molt a gust a la Soca, per exemple, bevent grog, on cadascú paga el seu; però maleït siga, això de perjudicar-te tu mateix per algú altre! Cap home hauria de tenir més de dos vincles: el primer, al número u, i el segon a les dones; això és el que dic… ha, ha! —el senyor Lowten va concloure amb una forta rialla, mig jocosa, mig d’escarni, que quedà prematurament tallada pel so de les passes de Perker a les escales, el primer indici de les quals el féu saltar al tamboret amb una agilitat notable, i posar-se a escriure intensament.

La salutació entre el senyor Pickwick i el seu conseller professional fou càlida i cordial; amb prou feines el client acabava d’arrepapar-se a la butaca de l’advocat, però, quan se sentí un truc a la porta, i una veu preguntà si el senyor Perker era a dintre.

—Ei! —digué Perker—. És un dels nostres amics vagabunds… Jingle en persona, benvolgut senyor. Teniu ganes de veure’l?

—Què en penseu? —preguntà el senyor Pickwick, dubtant.

—Sí, crec que seria millor. Ei, senyor daixonses, passeu, sisplau.

Obeint aquesta invitació poc formal, Jingle i Job entraren a la sala, però, en veure el senyor Pickwick, s’aturà en sec enmig de certa confusió.

—I doncs —digué Perker—, no coneixeu aquell cavaller?

—Bones raons per fer-ho —respongué el senyor Jingle, avançant—. Senyor Pickwick… profundes obligacions… li dec la vida… va fer un home de mi… no us en penedireu mai, senyor.

—M’alegra sentir-vos dir això —digué el senyor Pickwick—. Teniu un aspecte molt millor.

—Gràcies a vós, senyor… gran canvi… presó de Sa Majestat… lloc malsà… molt —digué Jingle, bellugant el cap. Duia roba presentable i neta, i també Job, molt tibat darrere seu, mirant el senyor Pickwick amb un rostre de ferro.

—Quan se’n van cap a Liverpool? —preguntà el senyor Pickwick, parlant mig a part amb Perker.

—Aquest vespre, senyor, a les set —digué Job, avançant una passa—. Amb el pesant cotxe de la ciutat, senyor.

—Teniu les places reservades?

—Sí, senyor —respongué Job.

—Teniu totalment decidit marxar?

—Sí, senyor —respongué Job.

—En relació a l’equipament indispensable per a Jingle —digué Perker, adreçant-se al senyor Pickwick en veu alta—, m’he encarregat de fer la deducció d’una petita suma del seu salari trimestral, que, només per un any, i tramesa amb regularitat, saldarà aquesta despesa. Desaprovo completament que feu res per ell, benvolgut senyor, que no depengui dels seus propis esforços i bona conducta.

—I tant —intervingué Jingle, amb gran fermesa—. Cap clar… home de món… tota la raó… perfectament.

—Fent tractes amb el seu creditor, desempenyorant-li la roba, alleujant-lo a la presó i pagant-li el passatge —continuà Perker, sense fer cas del comentari de Jingle—, ja heu perdut més de cinquanta lliures.

—Perdudes no —digué precipitadament Jingle—, ho pagaré tot… em limitaré als negocis… cobraré… fins a l’últim quart de penic. Febre groga, potser… no es pot evitar… si no… —El senyor Jingle féu una pausa, i colpejant la copa del barret amb gran violència, es passà la mà pels ulls i s’assegué.

—Vol dir —explicà Job, avançant unes passes—, que si la febre no se l’emporta, tornarà els diners. Si viu, ho farà, senyor Pickwick. I jo ho veuré. Sé que ho farà, senyor —digué Job, amb energia—. Podria jurar-ho.

—Entesos, entesos —digué el senyor Pickwick, que havia dirigit una vintena o dues de ganyotes de desaprovació a Perker, per aturar el seu compendi de favors atorgats, cosa que el menut advocat ignorava obstinadament—, heu d’anar amb compte de no jugar cap més partit de criquet desesperat, senyor Jingle, ni renovar el vostre tracte amb Sir Thomas Blazo, i no tinc gaires dubtes que conservareu la salut.

El senyor Jingle somrigué davant d’aquests sortida, però malgrat tot tenia un aire bastant ximple; així doncs el senyor Pickwick canvià de tema dient:

—Casualment no deveu pas saber què se n’ha fet d’un altre amic vostre… un de més humil, a qui vaig conèixer a Rochester?

—El tètric Jemmy? —preguntà Jingle.

—Sí.

Jingle bellugà el cap.

—Un pocavergonya llest… un paio estrafolari, un geni a entabanar la gent… germà de Job.

—Germà de Job! —exclamà el senyor Pickwick—. Doncs, ara que me’l miro atentament, hi té una retirada.

—Sempre ens van considerar iguals, senyor —digué Job, amb una mirada astuta al racó dels ulls—, només que jo era de caràcter seriós, i ell mai. Va emigrar a Amèrica, senyor, perquè aquí anava massa buscat per trobar-s’hi a gust; i d’aleshores ençà no se n’ha sentit parlar.

—Això explica que no hagi rebut la «pàgina del romanç de vida rea», que em va prometre un matí en què semblava rumiar la possibilitat de suïcidar-se al pont de Rochester, suposo —digué el senyor Pickwick, somrient—. No cal que pregunti si el seu tètric comportament era natural o fingit.

—Podia fingir qualsevol cosa, senyor —digué Job—. Us podeu considerar molt afortunat d’haver-ne escapat tan fàcilment. En termes íntims hauria estat una coneixença encara més perillosa que… —Job mirà Jingle, dubtà, i finalment afegí—: que… que jo mateix, fins i tot.

—Una família prometedora, la vostra, senyor Trotter —digué Perker, segellant una carta que havia acabat d’escriure.

—Sí, senyor —respongué Job—. Molt.

—Bé —digué l’homenet, rient—, espero que la deshonreu. Lliureu aquesta carta a l’agent quan arribeu a Liverpool, i deixeu que us aconselli, senyors, que no us passeu de llestos a les Índies Occidentals. Si desaprofiteu aquesta oportunitat, mereixereu tots dos que us pengin, tal com confio sincerament que passi. I ara seria millor que ens deixéssiu sols al senyor Pickwick i a mi, perquè tenim altres assumptes de que parlar llargament, i el temps és preciós. —Tot dient això, Perker mirà cap a la porta, amb un desig evident de fer el comiat tan breu com fos possible.

Fou prou breu per part del senyor Jingle. Agraí al menut advocat en unes quantes paraules apressades l’amabilitat i la promptitud amb què li havia prestat ajuda, i, girant-se cap al seu benefactor, quedà durant uns segons com indecís de què dir o com actuar. Job Trotter alleujà la seva perplexitat; perquè, amb una humil i agraïda reverència al senyor Pickwick, agafà amablement el seu amic pel braç i se l’endugué.

—Una parella respectable! —digué Perker, quan la porta es tancà al seu darrere.

—Espero que puguin esdevenir-ho —respongué el senyor Pickwick—. Què en penseu? Hi ha alguna possibilitat de reforma permanent?

Perker arronsà dubtosament les espatlles, però observant la mirada inquieta i decebuda del senyor Pickwick, contestà:

—Naturalment que hi ha una possibilitat. Espero que resulti ser bona. Indubtablement ara estan penedits; però esclar, tenen fresc el record de sofriments molt recents. Com poden tornar-se, quan aquest record s’esvaeixi, és un problema que ni vós ni jo no podem resoldre. Tanmateix, benvolgut senyor —afegí Perker, posant la mà a l’espatlla del senyor Pickwick—, el vostre objectiu és igualment honorable, sigui quin sigui el resultat. Si aquella espècie de benevolència que és tan cautelosa i previsora que rares vegades s’exerceix, perquè el seu posseïdor no sigui entabanat, i així ferit en la seva autoestima, és caritat autèntica o un frau mundà, ho deixo que ho determinin caps més savis que el meu. Però si aquells dos individus cometessin demà un robatori, la meva opinió sobre aquesta acció seria igualment elevada.

Amb aquests comentaris, pronunciats en un to molt més animat i ferm del que és habitual en gent de lleis, Perker apropà la cadira a l’escriptori i escoltà la relació del senyor Pickwick sobre la tossuderia del vell senyor Winkle.

—Doneu-li una setmana —digué Perker, brandant profèticament el cap.

—Creieu que entrarà en raó? —preguntà el senyor Pickwick.

—Crec que sí —contestà Perker—. Si no, hem de provar la capacitat de persuasió de la jove dama; això és el que qualsevol a part de vós hauria fet de bon principi.

El senyor Perker prenia un pessic de rapè amb diverses contraccions grotesques del rostre, elogioses de les capacitats persuasives de les joves dames, quan se sentí un murmuri de pregunta i resposta a l’oficina exterior, i Lowten trucà a la porta.

—Endavant! —exclamà l’homenet.

El passant entrà i tancà la porta darrere seu, amb gran misteri.

—Què passa? —preguntà Perker.

—Us demanen, senyor.

—Qui em demana?

Lowten mirà el senyor Pickwick i tossí.

—Qui em demana? No podeu parlar, senyor Lowten?

—És que, senyor —respongué Lowten—, es tracta de Dodson; i Fogg és amb ell.

—Vatua! —digué l’homenet, mirant el rellotge—. He quedat aquí amb ell a dos quarts de dotze, per acabar de tractar aquell assumpte vostre, Pickwick. Els vaig donar una garantia perquè tramitessin el vostre descàrrec; és molt incòmode, benvolgut senyor; què voleu fer? Voldríeu entrar a la sala del costat?

Com que la sala del costat era idèntica a aquella on es trobaven els senyors Dodson & Fogg, el senyor Pickwick respongué que restaria on era: especialment perquè els senyors Dodson & Fogg haurien d’estar avergonyits de mirar-lo a la cara, en comptes d’estar ell avergonyit de veure’ls a ells. Pregà al senyor Perker que s’adonés d’aquesta circumstància, amb un rostre encès i molts senyals d’indignació.

—Molt bé, benvolgut senyor, molt bé —respongué Perker—, només puc dir que si espereu que ni Dodson ni Fogg mostrin cap símptoma de vergonya o confusió per haver de mirar-vos a vós, o a qui sigui, a la cara, sou l’home més optimista que he conegut mai. Feu-los passar, senyor Lowten.

El senyor Lowten desaparegué amb una ganyota, i immediatament tornà acompanyant els socis, per ordre de prioritat: Dodson primer i Fogg després.

—Ja coneixeu el senyor Pickwick, oi? —digué Perker a Dodson, inclinant la ploma en direcció al lloc on aquest seia.

—Què tal, senyor Pickwick? —digué Dodson, aixecant la veu.

—Vaja —exclamà Fogg—, què tal, senyor Pickwick? Espero que estigueu bé, senyor. M’ha semblat que coneixia la cara —digué Fogg, apropant una cadira, i mirant al seu voltant amb un somriure.

El senyor Pickwick inclinà el cap molt lleugerament, en resposta a aquestes salutacions, i, veient que Fogg treia un feix de papers de la butxaca de la jaqueta, s’aixecà i caminà cap a la finestra.

—No hi ha cap motiu perquè el senyor Pickwick se’n vagi, senyor Perker —digué Fogg, deslligant la cinta vermella que encerclava el petit feix, i somrient una altra vegada més agradablement que abans—. El senyor Pickwick ja està molt al corrent d’aquests fets. No hi ha secrets entre nosaltres, crec. He! He! He!

—No gaires, crec —digué Dodson—. Ha! Ha! Ha! —Llavors tots dos socis rigueren plegats… simpàtics i alegres, com fan sovint els homes que estan a punt de rebre diners.

—Farem pagar al senyor Pickwick per mirar —digué Fogg, amb un humor innat considerable, mentre desplegava els papers—. L’import de les costes taxades és de cent trenta-tres, i sis amb quatre, senyor Perker.

Hi hagué moltes comparacions de papers, i molt passar pàgina, per part de Fogg i Perker, després d’aquesta declaració de guanys i pèrdues. Mentrestant, Dodson digué, de manera afable, al senyor Pickwick:

—Trobo que esteu més prim quan vaig tenir el plaer de veure-us per darrera vegada, senyor Pickwick.

—És possible, senyor —respongué el senyor Pickwick, que havia estat llançant mirades de furiosa indignació, sense produir el més petit efecte en cap dels llestos professionals—; és possible. Darrerament he patit la persecució i l’enuig d’uns pocavergonyes, senyor.

Perker tossí violentament, i preguntà al senyor Pickwick si no li agradaria mirar el diari del matí. El senyor Pickwick respongué a aquesta pregunta amb una decidida negativa.

—Exacte —digué Dodson—, suposo que us han molestat, a la presó de Fleet; hi ha algunes persones ben excèntriques allí. On eren les vostres cambres, senyor Pickwick?

—La meva única habitació —respongué aquell ofès cavaller—, era sobre el tram de la sala de cafè.

—Ah, sí! —féu Dodson—. Crec que és una part molt agradable de l’establiment.

—Molt —respongué secament el senyor Pickwick.

Hi havia una fredor en tot això, que, per a un cavaller amb els ànims exaltats, resultava, en aquelles circumstàncies, força exasperant. El senyor Pickwick reprimia la seva ira amb esforços gegantins; però quan Perker estengué un xec per la quantitat total, i Fogg l’introduí en una petita cartera, amb un somriure triomfant ballant-li pels trets granelluts, que es contagià igualment al rostre sever de Dodson, sentí que la sang li formiguejava d’indignació a les galtes.

—Doncs bé, senyor Dodson —digué Fogg, amagant la cartera i posant-se els guants—, estic al vostre servei.

—Molt bé —digué Dodson, aixecant-se—; ja estic a punt.

—M’alegro molt —digué Fogg, entendrit pel xec—, d’haver tingut el plaer de fer coneixença amb el senyor Pickwick. Espero que no penseu tan malament de nosaltres, senyor Pickwick, com quan vam tenir el plaer de veure-us per primera vegada.

—Espero que no —digué Dodson, amb el to elevat de la virtut calumniada—. El senyor Pickwick ara ens coneix millor, confio; sigui quina sigui la vostra opinió sobre els homes de la nostra professió, voldria assegurar-vos, senyor, que no tinc cap rancúnia ni cap sentiment venjatiu cap a vós pels sentiments que vau trobar convenient expressar a la nostra oficina de Freeman’s Court, a Cornhill, en l’ocasió a què s’ha referit el meu soci.

—No, i ara, no; jo tampoc —digué Fogg, en un to d’allò més indulgent.

—La nostra conducta, senyor —digué Dodson—, parlarà per si mateixa, i es justificarà, espero, en totes les ocasions. Hem estat alguns anys a la professió, senyor Pickwick, i ens ha honorat la confiança de molts clients excel·lents. Que tingui bon dia, senyor.

—Bon dia, senyor Pickwick —digué Fogg. Dient això, es posà el paraigua sota el braç, es tragué el guant dret i allargà la mà de reconciliació cap a aquell indignadíssim cavaller; que, tot seguit, enfonsà les mans en els faldons de la jaqueta, i ullà l’advocat amb una mirada de desdenyós esbalaïment.

—Lowten! —exclamà Perker, en aquest moment—. Obriu la porta.

—Espereu un moment —digué el senyor Pickwick—. Perker, penso parlar.

—Benvolgut senyor, sisplau deixeu-ho estar així —digué el menut advocat, que havia estat en un estat d’aprensió nerviosa durant tota l’entrevista—; senyor Pickwick, us prego que…

—No penso callar, senyor —respongué precipitadament el senyor Pickwick—. Senyor Dodson, m’heu adreçat uns comentaris.

Dodson es girà, inclinà dòcilment el cap, i somrigué.

—Uns comentaris —repetí el senyor Pickwick, gairebé sense alè—; i el vostre soci m’ha ofert la mà, i tots dos heu assumit un to de perdó i noblesa, i això és un grau d’insolència per al qual no estava preparat, ni tan sols tractant-se de vosaltres.

—Com, senyor! —exclamà Dodson.

—Com, senyor! —repetí Fogg.

—Sabeu que he estat víctima de les vostres trames i conspiracions? —continuà el senyor Pickwick—. Sabeu que sóc l’home a qui heu empresonat i robat? Sabeu que éreu els advocats de la demandant, a Bardell contra Pickwick?

—Sí, senyor, ho sabem —respongué Dodson.

—Naturalment que ho sabem, senyor… —contestà Fogg, palpant-se la butxaca— potser per casualitat.

—Veig que ho recordeu amb satisfacció —digué el senyor Pickwick, intentant adoptar un to d’escarni per primera vegada en la seva vida, i fracassant remarcablement en l’intent—. Tot i que he esperat molt temps per dir-vos, en llenguatge clar, quina és la meva opinió de vosaltres, hauria deixat passar fins i tot aquesta oportunitat, per deferència als desigs del meu amic Perker, si no hagués estat pel to injustificable que heu assumit, i la vostra insolent familiaritat. Dic insolent familiaritat, senyor —digué el senyor Pickwick, girant-se cap a Fogg amb una ferotgia al gest que féu que aquest reculés cap a la porta amb molta pressa.

—Aneu amb compte, senyor —digué Dodson, que, tot i ser l’home més corpulent del grup, s’havia atrinxerat prudentment darrere de Fogg, i parlava per damunt del cap d’aquest amb una cara molt pàl·lida—. Que us agredeixi, senyor Fogg; no us hi torneu sota cap concepte.

—No, no, no penso tornar-m’hi —digué Fogg, reculant una mica més mentre parlava; per a l’evident alleujament del seu soci, que d’aquesta manera anava sortint de mica en mica cap a l’oficina exterior.

—Sou… —continuà el senyor Pickwick, reprenent el fil del seu discurs— sou un bon parell de lladres roïns, pocavergonyes i entabanadors.

—I doncs —intervingué Perker—, això és tot?

—Això ho engloba tot —respongué el senyor Pickwick—; són uns lladres roïns, pocavergonyes i entabanadors.

—Au! —digué Perker, en un to molt conciliador—. Benvolguts senyors, ja ha dit tot el que ha de dir. Ara, sisplau, aneu-vos-en. Lowten, és oberta aquella porta?

El senyor Lowten, amb una rialleta distant, respongué afirmativament.

—Per allà, per allà… bon dia… bon dia… ara sisplau, benvolguts senyors… senyor Lowten, la porta! —exclamà l’homenet, empenyent Dodson & Fogg, que no es feien pregar gaire, fora de l’oficina—; per aquí, benvolguts senyors… ara sisplau no ho allarguem… vaja… senyor Lowten… la porta, senyor… per què no m’escolteu?

—Si hi ha llei a Anglaterra, senyor —digué Dodson, mirant cap al senyor Pickwick, mentre es posava el barret—, us en penedireu, d’això.

—Sou un parell de lladres…

—Recordeu-ho, senyor, ho pagareu car, això —digué Fogg.

—… lladres roïns, pocavergonyes i entabanadors! —continuà el senyor Pickwick, sense fer ni el més mínim cas de les amenaces que li adreçaven.

—Lladres! —exclamà el senyor Pickwick, corrent cap al replà, mentre els dos advocats baixaven.

—Lladres! —cridà el senyor Pickwick, alliberant-se de Lowten i Perker, i traient el cap per la finestra de les escales.

Quan el senyor Pickwick tornà a ficar el cap a dintre, el seu rostre estava somrient i plàcid; i, caminant en silenci cap a l’oficina, declarà que ara s’havia tret un gran pes de sobre, i que se sentia perfectament còmode i feliç.

Perker no digué ben res fins que hagué buidat la capsa de rapè, i envià Lowten a omplir-la; llavors tingué un atac de riure que durà cinc minuts; al final d’aquests digué que suposava que hauria d’estar molt enfadat, però que encara no podia pensar seriosament en el negoci… quan pogués, n’estaria.

—Doncs bé —digué el senyor Pickwick—, hem d’aclarir una cosa.

—Com amb ells? —preguntà Perker, amb una altra rialla.

—No exactament —respongué el senyor Pickwick, traient la cartera, i estrenyent cordialment la mà de l’homenet—, només parlo de fer comptes. Heu fet molts favors que no us podré tornar mai, i no tinc cap desig de tornar-vos-els, perquè prefereixo continuar devent-los.

Amb aquest preàmbul, els dos amics es capbussaren en comptes i comprovants molt complicats, que, degudament mostrats i repassats per Perker, foren pagats immediatament pel senyor Pickwick amb moltes manifestacions d’estima i amistat.

Tan aviat arribaren en aquest punt, se sentí a la porta un truc violentíssim i sorprenent; no era un doble truc corrent, sinó una constant i ininterrompuda successió de fortíssims cops individuals, com si el picaporta estigués dotat de moviment continu, o la persona de fora s’hagués oblidat de parar.

—Vaja, què és això? —exclamà Perker, amb un sobresalt.

—Crec que és una trucada a la porta —digué el senyor Pickwick, com si en pogués haver el més petit dubte.

La persona de fora féu una resposta més enèrgica del que es podria explicar en paraules, perquè continuà martellejant amb una força i un soroll sorprenents, sense ni un moment de pausa.

—Vaja! —exclamà Perker, fent sonar la seva campana—. Alarmarem tot l’edifici. Senyor Lowten, no sentiu una trucada?

—Respondré a la porta d’aquí a un moment, senyor —respongué el passant.

La persona de fora semblà sentir la resposta, i afirmar que li era del tot impossible esperar tant temps. Desencadenà un rebombori formidable.

—És ben espantós —digué el senyor Pickwick, tapant-se les orelles.

—Afanyeu-vos, senyor Lowten —cridà Perker—; esbotzaran els plafons de la porta.

El senyor Lowten, que es rentava les mans en un recambró fosc, s’afanyà a anar cap a la porta, i en girar el pom, contemplà l’aparició que es descriu en el següent capítol.





LIV

Que conté certs particulars en relació

al doble truc, i altres qüestions,

entre les quals certes revelacions interessants

en relació al senyor Snodgrass i una jove dama,

gens irrellevants per a aquesta història.


L’objecte que es presentà als ulls de l’astorat passant, era un noi —un noi prodigiosament gras— vestit com un servent, palplantat a l’estora, amb els ulls tancats com si dormís. Mai no havia vist un noi tan gras, dins o fora d’una caravana ambulant; i això, juntament amb la calma i el repòs del seu aspecte, tan diferent del que era raonable esperar de l’autor d’aquelles trucades, l’omplí de sorpresa.

—Què passa? —preguntà el passant.

L’extrordinari xicot no respongué ni una paraula; però assentí una vegada amb el cap, i semblà, a la imaginació del passant, que roncava feblement.

—D’on surts? —preguntà el passant.

El noi no féu cap senyal. Respirava feixugament, però en tots els altres aspectes estava immòbil.

El passant repetí la pregunta tres vegades, i en no rebre cap resposta, es disposava a tancar la porta, quan el noi de sobte obrí els ulls, pestanyejà unes quantes vegades, esternudà un cop i aixecà la mà com per repetir les trucades. En veure la porta oberta, esguardà perplex al seu voltant i finalment dirigí els ulls al rostre del senyor Lowten.

—Per què diantre truques d’aquesta manera? —preguntà irritat el passant.

—De quina manera? —digué el noi, amb veu lenta i endormiscada.

—I ara! Com quaranta carreters —respongué el passant.

—Perquè l’amo ha dit que no parés de trucar fins que obrissin la porta, per por que quedés adormit —digué el noi.

—Doncs bé —digué el passant—, quin missatge has portat?

—És a baix —contestà el noi.

—Qui?

—L’amo. Vol saber si sou a casa.

El senyor Lowten tingué la pensada, en aquest moment, de mirar per la finestra. Veient un carruatge obert amb un vell cordial a dintre que mirava cap amunt molt ansiós, s’arriscà a fer-li senyals; i el vell saltà de seguida del vehicle.

—Aquell del carruatge és el teu amo, suposo —digué Lowten.

El noi assentí.

Totes les altres preguntes quedaren relegades per l’aparició del vell Wardle, que, corrent cap a dalt i tot just reconeixent Lowten, entrà immediatament a la sala del senyor Perker.

—Pickwick! —digué el vell cavaller—. La mà, fill meu! Com és que no vaig saber fins abans-d’ahir que havíeu permès que us tanquessin a la presó? I com és que l’hi vau permetre, Perker?

—No vaig poder evitar-ho, benvolgut senyor —respongué Perker, amb un somriure i un pessic de rapè—; ja sabeu com és d’obstinat?

—I tant que sí; i tant que sí —respongué el vell—. Estic content de tot cor de veure’l, malgrat tot. No penso tornar a perdre’l de vista, per culpa de les presses.

Amb aquestes paraules, Wardle estrenyé una vegada més la mà del senyor Pickwick, i, després de fer el mateix amb Perker, es deixà caure en una butaca, amb la seva cara vermella i jovial una altra vegada radiant de somriures i salut.

—Doncs bé! —digué Wardle—. Déu n’hi do de les notícies… un pessic de rapè, sisplau, Perker, fill meu… quins temps que corren, eh?

—Què voleu dir? —preguntà el senyor Pickwick.

—Que què vull dir! —respongué Wardle—. Doncs que em sembla que les noies s’estan tornant totes boges; això no és notícia, direu? Potser no; però és cert, malgrat tot.

—No heu pas vingut a Londres, entre tots els llocs del món, per dir-nos això, oi, benvolgut senyor? —preguntà Perker.

—No, no del tot —respongué Wardle—; tot i que ha estat la principal causa que vingués. Com està Arabella?

—Molt bé —respongué el senyor Pickwick—, i estarà encantada de veure-us, n’estic segur.

—Aquella coqueta d’ulls negres! —respongué Wardle—. Havia pensat casar-m’hi jo mateix, un d’aquests dies estranys. Però també n’estic content, molt content.

—Com us ha arribat la notícia? —preguntà el senyor Pickwick.

—Ah, les meves noies ho van saber, naturalment —respongué Wardle—. Arabella va escriure, abans-d’ahir, per dir que havia fet un casament clandestí, sense el consentiment del pare del seu marit, i que havíeu anat a aconseguir-lo quan el seu refús no pogués impedir el casament, i tota la resta. He considerat que era molt bon moment per dir alguna cosa seriosa a les meves filles; així doncs he dit quina cosa tan terrible era que els fills es casessin sense el consentiment dels seus pares, i tot això; però, alabat siga Déu, no els he pogut causar ni la més mínima impressió. Trobaven molt més terrible que hi pogués haver hagut un casament sense dames d’honor, i era com predicar-li a Joe. —Aquí el vell s’aturà a riure; i després de fer-ho a cor què vols, prosseguí:

—Però això no és pas el millor de tot, em sembla. Això és només la meitat del festeig i les maquinacions que hi ha hagut. Hem caminat sobre un camp minat durant els últims sis mesos, i finalment ha esclatat.

—Què voleu dir? —exclamà el senyor Pickwick, empal·lidint—. Cap altre matrimoni secret, espero?

—No, i ara —respongué el vell Wardle—; només faltaria!

—Doncs què? —preguntà el senyor Pickwick—. Hi tinc res a veure, jo?

—Responc aquesta pregunta, Perker? —digué Wardle.

—Si no us comprometeu fent-ho, benvolgut senyor.

—Doncs bé, sí —respongué Wardle.

—Com? —preguntà el senyor Pickwick amb inquietud—. De quina manera?

—En realitat —respongué Wardle—, sou un jove tan fogós que gairebé em fa por explicar-vos-ho; però, de totes maneres, si Perker vol seure entre nosaltres per impedir cap tort, m’hi arriscaré.

Després de tancar la porta de la sala, i de recuperar forces amb una altra petició de la capsa de rapè de Perker, el vell prosseguí la seva gran revelació amb aquestes paraules:

—El fet és que la meva filla Bella… Bella, la que es va casar amb el jove Trundle, ja ho sabeu.

—Sí, sí, ja ho sabem —digué el senyor Pickwick amb impaciència.

—No m’espanteu ja de bon començament. La meva filla Bella… Emily se’n va anar al llit amb mal de cap després de llegir-me la carta d’Arabella… l’altre vespre es va asseure al meu costat i va començar a parlar sobre aquest assumpte del casament. «I doncs, pap», diu, «què en penses». «Ostres, noi», jo que dic, «suposo que tot està molt bé; espero que sigui a fi de bé». Vaig respondre d’aquesta manera perquè en aquell moment estava assegut davant del foc, bevent-me el grog, força pensatiu, i sabia que si de tant en tant deixava anar alguna paraula indecisa, la induiria a continuar parlant. Totes dues filles meves són fetes i pastades que sa mare, i a mesura que em faig vell m’agrada seure només amb elles al meu costat; perquè la veu i el seu aspecte em transporten al període més feliç de la meva vida, i em fan sentir, per un moment, tan jove com aleshores, tot i que no pas tan alegre. «És ben bé un casament per amor, pap», va dir Bella, després d’un breu silenci. «Sí, estimada», vaig dir jo, «però aquests casaments no sempre acaben sent els més feliços».

—Jo això ho poso en dubte, fixeu-vos! —intervingué el senyor Pickwick ferventment.

—Molt bé —respongué Wardle—, poseu en dubte tot el que vulgueu quan us toqui parlar, però no m’interrompeu.

—Perdó —digué el senyor Pickwick.

—Perdonat —respongué Wardle—. «Em sap greu sentir-te expressar la teva opinió contra els casaments per amor, pap», va dir Bella, envermellint una mica. «Estava equivocat; no ho hauria d’haver dit, estimada», vaig dir jo, acariciant-li la galta tan amablement com un vell tosc com jo podia fer, «perquè el de la teva mare en va ser un, i també el teu». «No és pas això el que volia dir, papa», va dir Bella. «El fet és, papa, que volia parlar amb tu sobre Emily».

El senyor Pickwick tingué un sobresalt.

—Què passa, ara? —preguntà Wardle, aturant-se en la seva narració.

—Res —respongué el senyor Pickwick—. Sisplau, continueu.

—Mai no he sabut explicar una història pas per pas —digué abruptament Wardle—. Ho heu de saber, tard o d’hora, i ens estalviarà molt temps a tots si ho dic tot seguit. Comptat i debatut, doncs, que Bella finalment va fer el cor fort per dir-me que Emily era molt infeliç; que ella i el teu jove amic Snodgrass havien mantingut correspondència i comunicació constants del Nadal passat ençà; que havia decidit molt respectuosament fugir amb ell, en lloable imitació de la seva antiga amiga i companya d’escola; però que, com que tenia certs escrúpols de consciència sobre el tema, donat que jo sempre havia estat bastant bondadós amb totes dues, havien considerat millor en primer lloc fer-me el compliment de demanar si tindria cap objecció que es casessin de la manera prosaica habitual. Ja ho veieu, senyor Pickwick, si podeu trobar la manera de reduir una altra vegada els ulls a la seva mida habitual, i fer-me saber què penseu que hauríem de fer, us estaria bastant agraït!

La manera irascible amb què el cordial vell pronuncià aquesta última frase no era del tot injustificada; perquè la cara del senyor Pickwick havia adoptat una expressió d’esbalaïment i perplexitat força curiosa.

—Snodgrass! De Nadal ençà! —foren les primeres paraules entretallades que sortiren dels llavis del desconcertat cavaller.

—De Nadal ençà —respongué Wardle—; això és prou clar, i unes ulleres ben dolentes, devíem portar, que no ens n’adonéssim abans.

—No ho entenc —digué el senyor Pickwick, meditant—; de debò que no ho puc entendre.

—És prou fàcil d’entendre —respongué el colèric vell—. Si haguéssiu sigut més jove, hauríeu compartit el secret fa temps; i a més —afegí Wardle, després d’un moment de vacil·lació—, la veritat és que, sense saber res d’aquest afer, he insistit bastant a Emily els últims quatre o cinc mesos, perquè rebés favorablement (si podia; mai intentaria forçar les inclinacions d’una noia) les proposicions d’un jove del nostre veïnat. No tinc cap dubte que, essent una noia, per realçar la seva pròpia vàlua i augmentar l’ardor del senyor Snodgrass, ha representat aquest assumpte en colors molt intensos, i que tots dos han arribat a la conclusió que són una parella de dissortats terriblement perseguits, i que no tenen cap altre recurs que un matrimoni clandestí, o ofegar-se en fum de carbó. Doncs bé, la pregunta és, què hem de fer?

—Què heu fet? —preguntà el senyor Pickwick.

—Jo!

—Vull dir què vau fer quan la vostra filla casada us ho va dir?

—Oh, vaig fer el ridícul, naturalment —contestà Wardle.

—Exactament —intervingué Perker, que havia acompanyat aquest diàleg amb diverses estirades a la cadena del rellotge, fregant-se venjativament el nas, i altres símptomes d’impaciència—. Això és ben natural; però com?

—Vaig agafar un gran rampell de passió i vaig espantar tant la mare que va tenir un atac —digué Wardle.

—Molt assenyat —comentà Perker—; i què més?

—Vaig estar tot l’endemà neguitós i enfurismat, i vaig causar un gran enrenou —contestà el vell—. Finalment em vaig cansar de fer-me desagradable i fer tothom desgraciat; vaig llogar un carruatge a Muggleton, i, enganxant-hi els meus propis cavalls, vaig venir a ciutat, amb el pretext de portar Emily a veure Arabella.

—La senyoreta Wardle és amb tu, doncs? —digué el senyor Pickwick.

—I tant que sí —respongué Wardle—. En aquest moment és a l’Hotel Osborne, als Adelphi, a no ser que el vostre amic aventurer hagi fugit amb ella des que he sortit aquest matí.

—Us heu reconciliat, doncs? —preguntà Perker.

—Gens ni mica —respongué Wardle—; ha plorat i fet el bot des d’aleshores, excepte ahir a la nit, entre el te i el sopar, quan ella va fer una gran ostentació d’escriure una carta i jo vaig fingir no fixar-m’hi.

—Voleu el meu consell en aquest assumpte, suposo —digué Perker, fent anar els ulls de la cara pensativa del senyor Pickwick al rostre àvid de Wardle, i prenent uns quants pessics consecutius del seu estimulant preferit.

—Suposo que sí —digué Wardle, mirant el senyor Pickwick.

—I tant —respongué aquest.

—Doncs bé —digué Perker, aixecant-se i tirant la cadira enrere—, el meu consell és que tots dos sortiu a passejar, o a fer un tomb a cavall, o toqueu pirandó d’alguna manera o altra, perquè estic cansat de vosaltres, i senzillament discutiu aquest assumpte entre vosaltres. Si no heu arribat a un acord la pròxima vegada que us vegi, ja us diré jo el que heu de fer.

—Això és satisfactori —digué Wardle, sense saber amb prou feines si somriure o ofendre’s.

—Bah, bah, benvolgut senyor —respongué Perker—. Us conec tots dos molt millor del que us coneixeu vosaltres. Ja heu arribat a un acord, a la pràctica.

Expressant-se així, el menut cavaller clavà la capsa de rapè primer al pit del senyor Pickwick, i després a l’armilla del senyor Wardle, i tots tres rigueren, especialment els dos últims, que immediatament encaixaren de mans una altra vegada, sense cap raó evident ni particular.

—Veniu a sopar amb mi avui —digué Wardle a Perker, mentre aquest els acompanyava cap a la sortida.

—No ho puc prometre, benvolgut senyor, no ho puc prometre —respongué Perker—. Vindré a fer un cop d’ull, al vespre, en tot cas.

—Us esperaré a les cinc —digué Wardle—. Ei, Joe! —I quan Joe finalment estigué despert, els dos amics partiren en el carruatge del senyor Wardle, que per simple humanitat tenia un seient posterior per al noi gras, perquè, si en comptes d’això hi hagués hagut una planxa, hauria rodolat i s’hauria matat a la primera becaina.

En arribar al George i el Voltor, descobriren que Arabella i la seva criada havien encarregat immediatament un cotxe de lloguer en rebre una nota breu d’Emily anunciant la seva arribada a la ciutat, i havien anat directament als Adelphi. Com que Wardle tenia negocis a tractar a la ciutat, enviaren el carruatge i el noi gras al seu hotel, amb la informació que ell i el senyor Pickwick tornarien junts a sopar a les cinc.

Amb aquest missatge, el noi gras tornà, tan pacíficament adormit al seient de darrere, per damunt de les pedres, com si hagués estat un llit de plomissol sobre molles de rellotge. Per algun miracle extrordinari es despertà pel seu propi compte quan el cotxe s’aturà, i amb una bona espolsada per avivar les seves facultats, pujà cap a dalt per complir l’encàrrec.

Però, si la sacsejada havia xarbotat les facultats del noi gras, en comptes de posar-les en l’ordre correcte, o si havia desvetllat dintre seu tal quantitat d’idees noves com per fer-li oblidar les formalitats i cerimònies habituals, o (que també és possible) havia resultat ineficaç per impedir que tornés a adormir-se mentre pujava les escales, és un fet comprovat que entrà a la sala d’estar sense trucar prèviament a la porta; i així contemplà un cavaller envoltant amb els braços la cintura de la seva jove estimada, assegut molt encaramel·lat al seu costat en un sofà, mentre Arabella i la seva bonica criada fingien estar absorts mirant per una finestra a l’altre cap de la sala. En veure aquest fenomen, el noi gras proferí una interjecció, les dames un xiscle, i el cavaller un renec, gairebé simultàniament.

—Infeliç criatura, què fas aquí? —digué el cavaller, que no cal dir-ho, era el senyor Snodgrass.

A això el noi gras, considerablement aterrit, respongué breument: «Senyoreta».

—Què vols de mi —preguntà Emily, girant el cap a una banda—, criatura estúpida?

—L’amo i el senyor Pickwick soparan aquí a les cinc —respongué el noi gras.

—Surt d’aquí! —digué el senyor Snodgrass al desconcertat jove, traient foc pels queixals.

—No, i ara, no —afegí ràpidament Emily—. Bella, estimada, aconsella’m.

Llavors, Emily i el senyor Snodgrass, i Arabella i Mary, s’aplegaren en un racó i conversaren seriosament uns minuts en murmuris, durant els quals el noi gras s’endormiscà.

—Joe —digué Arabella, finalment, girant-se amb un somriure encisador—, què tal, Joe?

—Joe —digué Emily—, ets molt bon noi; no penso oblidar-te, Joe.

—Joe —digué el senyor Snodgrass, avançant cap a l’astorat jove, i agafant-lo de la mà—, jo no et coneixia. Aquí tens cinc xílings per a tu, Joe!

—Jo te’n deuré cinc, Joe —digué Arabella—, per la vella amistat, ja m’entens. —I el corpulent intrús rebé un altre somriure d’allò més captivador.

Com que els reflexos del noi gras eren lents, al principi mirava bastant perplex per explicar-se aquesta sobtada predisposició al seu favor, observant al seu voltant d’una manera molt alarmant. Finalment la seva cara ampla començà a mostrar símptomes d’un somriure de dimensions proporcionalment amples; llavors, introduint mitja corona en cadascuna de les butxaques, i una mà i un canell al darrere, prorrompé en una rialla de cavall: fou la primera i única vegada en la seva existència.

—Ens entén, pel que veig —digué Arabella.

—Valdria més que li donéssim alguna cosa de menjar, immediatament —comentà Emily.

El noi gras gairebé tornà a riure quan sentí aquest suggeriment. Mary, després d’uns quants xiuxiueigs més, se separà del grup i digué:

—Avui soparé amb vós, senyor, si no hi teniu cap objecció.

—Per aquí —digué àvidament el noi gras—. Hi ha un pastís de carn tan bo!

Amb aquestes paraules, el noi gras obrí la marxa cap a baix; la seva bonica companya captivava tots els cambrers i encoleritzava totes les cambreres en seguir-lo cap al menjador.

Allí era el pastís de carn del qual el jove havia parlat amb tant sentiment, i allí hi havia, també, un bistec, un plat de patates i una gerra de cervesa negra.

—Seieu —digué el noi gras—. Ah, ulls meus, quina delícia! Tinc tanta gana.

Després d’apostrofar els seus ulls, en una mena d’èxtasi, cinc o sis vegades, el jove ocupà el cap de la petita taula, i Mary s’assegué al capdavall.

—En voleu una mica? —digué el noi gras, enfonsant el ganivet i la forquilla en el pastís fins al mànec.

—Una mica, sisplau —respongué Mary.

El noi gras en serví una mica a Mary, i un bon tros per a ell mateix, i estava a punt de començar a menjar quan de sobte deixà el ganivet i la forquilla, es tirà cap endavant a la cadira, i deixant caure les mans, amb el ganivet i la forquilla, sobre els genolls, digué molt lentament:

—Caram! Feu molt de goig!

Digué això en to d’admiració, gratificant fins i tot; però encara hi havia en els ulls del jove una expressió prou caníbal perquè el compliment resultés ambigu.

—Vaja, Joseph —digué Mary, fingint enrojolar-se—, què vols dir?

El noi gras, recuperant de mica en mica la seva posició anterior, respongué amb un profund sospir, i, restant pensarós uns moments, begué un llarg glop de cervesa negra. Després de realitzar aquesta proesa, sospirà una altra vegada i es dedicà assíduament al pastís.

—Quina noia tan bonica, la senyoreta Emily! —digué Mary, després d’un llarg silenci.

El noi gras a hores d’ara ja s’havia acabat el pastís. Fixà els ulls en Mary i respongué:

—En conec una de més bonica.

—De debò? —digué Mary.

—Sí, de debò! —respongué el noi gras, amb vivacitat insòlita.

—Com es diu? —preguntà Mary.

—Com et dius, tu?

—Mary.

—Ella també —digué el noi gras—. Ets tu. —El noi somrigué per afegir intensitat al compliment, i posà els ulls mig guenyos mig en blanc, una ganyota que hi ha raó per creure que ell considerava una picada d’ullet.

—No m’has de parlar d’aquesta manera —digué Mary—; no ho penses.

—Ah, no? —respongué el noi gras—. D’això…

—Sí?

—Penses venir aquí sovint?

—No —contestà Mary, bellugant el cap—, aquesta nit torno a marxar. Per què?

—Ah —digué el noi gras, en un to de forta emoció—; com ens hauríem divertit als àpats, si haguessis vingut!

—Podria venir a vegades, potser, per veure’t —digué Mary, trenant les tovalles amb una timidesa fingida—, si em volguessis fer un favor.

El noi gras mirà del plat de pastís al bistec, com si pensés que un favor havia d’estar relacionat d’alguna manera amb alguna cosa de menjar; aleshores tragué una de les monedes de mitja corona i la ullà nerviosament.

—No m’entens? —digué Mary, mirant amb murrieria la seva cara grassa.

Ell mirà una altra vegada la mitja corona, i digué feblement:

—No.

—Les dames no volen que diguis al vell que el jove ha pujat a dalt; i jo també ho vull.

—Això és tot? —digué el noi gras, evidentment molt alleujat, mentre tornava a embutxacar-se la mitja corona—. Esclar que no diré res.

—Ja ho veus —digué Mary—, el senyor Snodgrass n’està molt de la senyoreta Emily, i la senyoreta Emily n’està molt d’ell, i si tu en parlessis, el vell se t’emportaria al camp milles lluny, on no veuries ningú.

—No, no, no penso dir res —digué resoludament el noi gras.

—Així m’agrades —digué Mary—. Ara és hora que pugi a dalt, i prepari la senyora per sopar.

—No te’n vagis, encara —demanà el noi gras.

—Ho haig de fer —respongué Mary—. Adéu, de moment.

El noi gras, amb jovialitat elefantina, allargà els braços per robar un petó; però com que no calia gaire agilitat per esquivar-lo, la seva bella esclavitzadora s’havia esfumat abans que els tornés a tancar; l’insensible jove es menjà si fa no fa una lliura de bistec amb un rostre sentimental, i quedà profundament adormit.

A dalt tenien tantes coses a dir-se, i hi havia tants plans a concertar per a la fugida i el matrimoni en cas que el vell Wardle continués sent cruel, que només faltava mitja hora per al sopar quan el senyor Snodgrass prengué el comiat final. Les dames corregueren al dormitori d’Emily a vestir-se, i l’amant, recollint el barret, sortí de l’habitació. Amb prou feines havia passat la porta, quan sentí la veu de Wardle parlant en veu alta, i mirant per damunt de la barana el veié, seguit d’alguns altres cavallers, pujant les escales. Com que no coneixia gens la casa, el senyor Snodgrass en la seva confusió tornà a entrar precipitadament a l’estança d’on acabava de sortir, i passant des d’allí a una cambra interior (el dormitori del senyor Wardle), tancà suaument la porta, just en el moment en què les persones que havia entrevist entraven a la sala d’estar. Eren el senyor Wardle, el senyor Pickwick, el senyor Nathaniel Winkle i el senyor Benjamin Allen, a qui no tingué cap dificultat a identificar per les veus.

—Quina sort que hagi tingut la presència d’esperit per esquivar-los —pensà el senyor Snodgrass amb un somriure, i caminant de puntetes cap a una altra porta a prop de l’espona del llit—; això dóna al mateix passadís, puc sortir discretament i sense entrebancs.

Només hi havia un obstacle per sortir discretament i sense entrebancs, i era que la porta estava tancada i no hi havia la clau.

—Avui porta’ns el vostre millor vi, cambrer —digué el vell Wardle, fregant-se les mans.

—Us en portaré del millor de tots, senyor —respongué el cambrer.

—Fes saber a les dames que hem arribat.

—Sí, senyor.

El senyor Snodgrass desitjà ferventment i apassionada que les dames sabessin que havia arribat. Un cop s’arriscà a xiuxiuejar: «Cambrers», pel forat del pany, però de cop se li acudí la possibilitat que vingués a socórrer-lo el cambrer equivocat, juntament amb una percepció de la intensa semblança entre la seva pròpia situació i la d’un altre cavaller trobat recentment en un hotel proper (una relació de les desgràcies del qual havia aparegut sota l’encapçalament de «Crònica policial», en el diari d’aquell matí), i s’assegué en un bagul i tremolà violentament.

—No ens caldrà esperar Perker ni un moment —digué Wardle, mirant el rellotge—; sempre ve a l’hora exacta. Serà aquí a l’hora, si té intenció de venir; i si no, no servirà de res esperar. Ei! Arabella!

—La meva germana! —exclamà el senyor Benjamin Allen, fonent-s’hi en una abraçada d’allò més romàntica.

—Oh, Ben, estimat, quina pudor fas de tabac —digué Arabella, força retuda per aquesta demostració d’afecte.

—Sí? —digué el senyor Benjamin Allen—. Sí, Bella? I bé, potser sí.

Potser en feia, ja que acabava de deixar una agradable colla de fumadors de dotze estudiants de medicina, en un petit saló posterior amb un gran foc.

—Però estic encantat de veure’t —digué el senyor Ben Allen—. Beneïda siguis, Bella!

—Té —digué Arabella, inclinant-se endavant per besar el seu germà—; no em tornis a abraçar, Ben, estimat, que em fas anar de corcoll.

En aquest punt de la reconciliació, el senyor Ben Allen es deixà vèncer pels seus sentiments, pels cigars i la cervesa negra, i esguardà els presents amb les ulleres molles.

—No em penses dir res, a mi? —exclamà Wardle, amb els braços oberts.

—Moltíssimes coses —xiuxiuejà Arabella, mentre rebia la cordial carícia i felicitació del vell—. Ets un monstre despietat, insensible i cruel.

—Tu ets una petita rebel —respongué Wardle, en el mateix to— i em fa por que em veuré obligat a impedir-te venir a aquesta casa. Les persones com tu, que es casen contra l’opinió de tothom, no haurien de córrer lliurement per la societat. Però vinga! —afegí el vell en veu alta—, aquí tenim el sopar; seuràs al meu costat. Joe; ostres, coi de nano, està despert!

Per a gran recança del seu amo, el noi gras estava certament en un estat d’insomni extraordinari, amb els ulls ben oberts, i com si es proposessin continuar així. Hi havia una celeritat en el seu aire, a més, que resultava igualment inexplicable; cada vegada que els seus ulls trobaven els d’Emily o Arabella, somreia i feia ganyotes; i en una ocasió, Wardle ho podria haver jurat, el veié fer l’ullet.

Aquesta alteració en el comportament del noi gras provenia d’un augment de la pròpia sensació d’importància, i de la dignitat que havia assumit en rebre la confiança de les joves dames; i els somriures, les ganyotes i les picades d’ull venien a ser condescendents afirmacions que podien comptar amb la seva lleialtat. Com que aquests senyals eren més aviat proclius a despertar sospites més que no pas a apaivagar-les, i a més eren una mica desconcertants, ocasionalment rebien la resposta d’una mirada de desaprovació o un moviment de cap per part d’Arabella, davant dels quals el noi gras, considerant-ho insinuacions que calia estar en guàrdia, expressava la seva perfecta comprensió somrient, fent ganyotes i picant l’ullet amb una assiduïtat renovada.

—Joe —digué el senyor Wardle, després d’una recerca infructuosa a totes les butxaques—, tinc la capsa de rapè al sofà?

—No, senyor —respongué el noi gras.

—Ah, ja me’n recordo; l’he deixada al tocador aquest matí —digué Wardle—. Corre a la sala del costat a buscar-la.

El noi gras entrà a la sala del costat; i, després d’estar absent si fa no fa un minut, tornà amb la capsa de rapè i la cara més pàl·lida que un noi gras hagi tingut mai.

—Què li passa al noi? —exclamà Wardle.

—No em passa res —respongué Joe, nerviós.

—Has vist algun esperit? —preguntà el vell.

—O n’has begut? —afegí Ben Allen.

—Em sembla que teniu raó —xiuxiuejà Wardle des de l’altra banda de la taula—. Està embriac, n’estic segur.

Ben Allen respongué que així ho creia; i, com que aquest n’havia vist molts casos, de la malaltia en qüestió, Wardle veié confirmada una impressió que li havia voltat pel cap durant mitja hora, i tot seguit arribà a la conclusió que el noi gras estava borratxo.

—Fixeu-vos-hi uns minuts —murmurà Wardle—. Aviat sabrem si n’està o no.

L’infeliç jove tan sols havia intercanviat una dotzena de paraules amb el senyor Snodgrass, ja que aquest li havia suplicat que fes una petició personal a algun amic per alliberar-lo, quan aquest el féu tornar a sortir amb la capsa de rapè, per tal que la seva absència prolongada no causés un descobriment. Ell rumià una mica amb una expressió de cara d’allò més contorbada, i sortí de la sala cercant Mary.

Però Mary se n’havia anat a casa després de vestir la seva mestressa, i el noi gras tornà més contorbat que abans.

Wardle i el senyor Ben Allen bescanviaren mirades.

—Joe! —digué Wardle.

—Sí, senyor.

—Per què te n’has anat?

El noi gras mirà desesperançadament el rostre de tots els entaulats i balbucejà que no ho sabia.

—Ah —digué Wardle—, no ho saps, oi? Porta aquest formatge al senyor Pickwick.

El senyor Pickwick, que mostrava un humor i una vivacitat excel·lents, després de captenir-se de manera encantadora durant tot el sopar, es trobava en aquest moment ocupat en una animada conversa amb Emily i el senyor Winkle; inclinant el cap, amb cortesia, en l’èmfasi del seu discurs, brandant suaument la mà esquerra per conferir força als seus comentaris, i tot ell emanant somriures radiants. Agafà un tros de formatge del plat, i estava a punt de girar-se per reprendre la conversa, quan el noi gras, inclinant-se per tal de posar el cap al nivell del del senyor Pickwick, assenyalà amb el polze per damunt de l’espatlla, i féu la ganyota més horrible i esgarrifosa que mai s’hagi vist fora d’una pantomima de Nadal.

—Vaja! —digué el senyor Pickwick, amb un sobresalt—. Quin d’això tan… eh? —S’aturà, perquè el noi gras s’havia redreçat, i estava, o fingia estar, profundament adormit.

—Què passa? —preguntà Wardle.

—Aquest xicot és tan rematadament estrany! —respongué el senyor Pickwick, mirant el noi amb inquietud—. Sembla sorprenent dir-ho, però paraula que a vegades em fa por que estigui una mica trastocat.

—Oh! Senyor Pickwick, sisplau, no digueu això —exclamaren Emily i Arabella, totes dues alhora.

—No n’estic segur, naturalment —digué el senyor Pickwick, enmig d’un silenci profund i mirades de consternació general—; però les seves maneres amb mi fa un moment eren ben alarmants. Ah! —exclamà el senyor Pickwick, saltant de sobte amb un breu xiscle—. Disculpeu-me, senyores, però fa un moment m’ha clavat algun estri punyent a la cama. De debò, no hi és ben bé tot.

—Està borratxo —bramà airadament el vell Wardle—. Toqueu la campana! Crideu els cambrers! Està borratxo.

—No n’estic —digué el noi gras, caient de genolls quan el seu amo l’agafà pel coll de la camisa—. No estic borratxo.

—Llavors estàs boig; encara és pitjor. Crideu els cambrers —digué el vell.

—No estic boig; estic bé del cap —contestà el noi gras, començant a plorar.

—Llavors, per què diantre has clavat un estri punyent a les cames del senyor Pickwick? —preguntà Wardle, encoleritzat.

—No volia mirar-me —respongué el noi—. Jo volia parlar amb ell.

—Què volies dir? —preguntaren alhora mitja dotzena de veus.

El noi gras panteixà, mirà la porta de l’habitació, tornà a panteixar i s’eixugà dues llàgrimes amb els nusos de cadascun dels seus índexs.

—Què volies dir? —preguntà Wardle, sacsejant-lo.

—Prou! —digué el senyor Pickwick—. Deixeu-me fer a mi. Què desitjaves comunicar-me, pobre noi?

—Us ho vull dir a cau d’orella —respongué el noi gras.

—Vols arrencar-li l’orella d’una mossegada, suposo —digué Wardle—. No us apropeu; és un depravat; toqueu la campana, i que se l’enduguin a baix.

Just quan el senyor Winkle agafava la corda de la campana amb la mà, fou aturat per una expressió general d’astorament; l’amant captiu, amb la cara ardent de confusió, entrà de sobte procedent del dormitori i féu una reverència general als presents.

—Ei! —exclamà Wardle, deixant anar el coll del noi gras i tentinejant enrere—. Què és això?

—Estava amagat a la sala del costat, senyor, des que heu tornat —explicà el senyor Snodgrass.

—Emily, filla —digué Wardle amb aire de retret—, detesto la mesquinesa i l’engany; això és injustificable i indecorós en el grau més elevat. No mereixo això de part teva, Emily, de veritat!

—Estimat papa —digué Emily—, Arabella sap… aquí tothom sap… Joe sap… que jo no tenia res a veure en aquest encobriment. Augustus, per l’amor de Déu, explica-ho!

El senyor Snodgrass, que només havia esperat una audiència, referí immediatament com havia arribat a trobar-se en aquell tràngol angoixant; com sols la por de donar peu a dissensions domèstiques l’havia incitat a evitar el senyor Wardle en veure’l entrar; com senzillament tenia intenció de sortir per una altra porta, però que, en trobar-la tancada, s’havia vist obligat a quedar-se contra la seva voluntat. Era una situació penosa; però ara li feia menys recança, donat que li proporcionava una oportunitat per confessar, davant dels seus amics comuns, que estimava la filla del senyor Wardle profundament i sincera; que s’enorgullia de reconèixer que el sentiment era recíproc; i que, encara que col·loquessin milers de milles entre ells, o oceans amb les seves aigües, mai podria oblidar per un instant aquells dies feliços, en què per primera vegada… etc, etc.

Després de pronunciar-se en aquest sentit, el senyor Snodgrass tornà a fer una reverència, es mirà la copa del barret i caminà cap a la porta.

—Espereu! —cridà Wardle—. I ara! En nom de tot el que és…

—Inflamable —insinuà pacíficament el senyor Pickwick, que creia que s’apropava alguna cosa pitjor.

—Doncs bé… de tot el que és inflamable —digué Wardle, fent seu el substitut—; no em podíeu dir tot això de bon principi?

—O confiar en mi? —afegí el senyor Pickwick.

—Vaja, vaja —digué Arabella, assumint la defensa—, de què serveix preguntar ara tot això, especialment quan sabeu que havíeu dipositat el vostre cor vell i cobdiciós en un gendre més ric, i a més sou tan esquerp i furiós, que tothom us té por, llevat de mi? Estrenyeu-li la mà, i encarregueu-li alguna cosa per sopar, per bondat, perquè fa cara d’estar mig famolenc; i sisplau, acabeu tot seguit de beure-us el vi, perquè no estareu suportable fins que us n’hagueu begut almenys dues ampolles.

El respectable vell estirà l’orella a Arabella, la besà sense el més petit escrúpol, besà la seva filla també amb gran afecte, i estrenyé càlidament la mà del senyor Snodgrass.

—Si més no té raó en un punt —digué alegrement el vell cavaller—. Truqueu per demanar el vi!

El vi arribà, i en el mateix moment Perker pujà cap a dalt. El senyor Snodgrass va sopar en una taula lateral, i, quan l’hagué enllestit, apropà la cadira a Emily, sense la més petita oposició per part del vell.

El vespre fou excel·lent. El menut senyor Perker mostrà tenir un tarannà prodigiós, explicà diverses històries còmiques i cantà una cançó seriosa, i això fou quasi tan divertit com les anècdotes. Arabella estava encantadora, el senyor Wardle molt jovial, el senyor Pickwick molt harmoniós, el senyor Ben Allen molt escandalós, els amants molt silenciosos, el senyor Winkle molt xerraire, i tots ells molt feliços.





LV

El senyor Solomon Pell,

amb l’ajuda d’un selecte comitè de cotxers,

posa en ordre els afers del vell senyor Weller.


—Sammy —digué el senyor Weller, abordant el seu fill el matí després del funeral—, ho he trobat, Sammy. Ja m’ho pensava que hi era.

—Què es pensava que hi era? —preguntà Sam.

—El testament de la teva madrastra, Sammy —respongué el senyor Weller—. I estableix les disposicions sobre els fons tal com et vaig dir ahir a la nit.

—Com? Ella no us va dir on era? —preguntà Sam.

—Ni una paraula, Sammy —respongué el senyor Weller—. Vam ajustar les nostres petites diferències, jo l’animava i la consolava, i per això em vaig descuidar de preguntar-li res. No sé si ho hauria fet, naturalment, si me n’hagués recordat —afegí el senyor Weller—, perquè queda malament, Sammy, preocupar-se per les propietats dels altres quan els assisteixes en la malaltia. És com ajudar a aixecar-se un passatger exterior que ha caigut d’un cotxe, i ficar-li la mà a la butxaca, mentre li demanes, amb un sospir, com es troba, Sammy.

Amb aquesta il·lustració figurada del que volia dir, el senyor Weller obrí la cartera i en tragué un full brut de paper de carta, on diversos caràcters inscrits s’amuntegaven formant un garbuix considerable.

—Aquest és el document, Sammy —digué el senyor Weller—. L’he trobat a la petita tetera negra, al prestatge del capdamunt de l’armari del bar. Solia guardar-hi bitllets de banc abans de casar-se, Sammy. L’havia vista com aixecava la tapa i pagava una factura, moltes i moltes vegades. La pobra, podria haver omplert totes les teteres de la casa de testaments, sense que li portés cap inconvenient, perquè últimament en bevia ben poc, d’això, excepte les nits d’abstinència, quan posava un rajolí de te a sota per tirar-hi el licor al damunt.

—Què hi diu? —preguntà Sam.

—Exactament el que et vaig dir, fill meu —contestà el seu pare—. Dues-centes lliures en dipòsits per al meu fillastre, Sammy, i tota la resta de les meves propietats, de qualsevol mena i descripció, per al meu marit, el senyor Tony Veller, a qui designo com el meu únic executor.

—Això és tot, oi? —digué Sam.

—Això és tot —respongué el senyor Weller—. I suposo que, com que tot és correcte i satisfactori per a tu i per a mi, que som les úniques parts interessades, ja podem tirar aquest tros de paper al foc.

—Què feu, boig? —protestà Sam, arrencant-li el paper de les mans, quan el seu pare, en total innocència, remenava el foc disposat a posar fil a l’agulla—. Quin executor esteu fet!

—Per què no? —preguntà el senyor Weller, mirant-lo severament, amb l’atiador a la mà.

—Per què no? —exclamà Sam—. Perquè cal provar-lo, verificar-lo, juramentar-lo i tota mena de formalitats.

—No ho deus pas dir de debò, això? —digué el senyor Weller, deixant l’atiador.

Sam es cordà amb compte el testament en una butxaca lateral; mentre comunicava amb una mirada que tenia intenció de fer-ho, i a més molt seriosament.

—Doncs ja et diré el que farem —digué el senyor Weller, després d’una breu meditació—, això és un cas per a aquell confident del President de la Cambra dels Lords. S’ho ha d’estudiar Pell, Sammy. Ell és l’home indicat per a una qüestió legal espinosa. Ho portarem de seguida al Tribunal de Solvents, Sammy.

—Mai no he vist cap vell tan cap de trons! —exclamà Sam amb irritació—. Sempre amb el cervell ple de magistrats i Tribunals de Solvents, i coartades, i bestieses de tota mena. Valdria més que us poséssiu la roba de sortir al carrer i vinguéssiu a la ciutat a resoldre aquesta feineta, més que no pas estar-se aquí sermonejant d’allò que no enteneu ni un borrall.

—Molt bé, Sammy —respongué el senyor Weller—, estic totalment d’acord en tot allò que ajudi a enllestir la feina. Però tingues en compte això, fill meu, ningú millor que Pell… ningú millor que Pell com a conseller legal.

—No vull pas ningú més —respongué Sam—. Au va, veniu?

—Espera un moment, Sammy —respongué el senyor Weller, que, després de cordar-se el xal amb l’ajuda d’un mirallet penjat a la finestra, ara, a còpia de prodigiosos esforços, maldava per posar-se la roba de dalt—. Espera un moment, Sammy; quan siguis tan vell com el teu pare, no et posaràs l’armilla tan fàcilment com ara, fill meu.

—Si no pogués ficar-me-la més fàcilment que això, que em pengin si en portaria mai —contestà el seu fill.

—Ara t’ho penses —digué el senyor Weller, amb la serietat de l’edat—, però ja t’adonaràs que com més ample et fas, més savi et fas. L’amplada i la saviesa, Sammy, sempre creixen juntes.

Quan el senyor Weller pronunciava aquesta màxima infal·lible —el resultat de molts anys d’experiència i observació personal— aconseguí, amb una hàbil contorsió, que el botó del capdavall de la jaqueta fes la seva funció. Després d’uns segons de pausa per recuperar l’alè, es raspallà el barret amb el colze i declarà que estava a punt.

—Com que quatre caps són millor que dos, Sammy —digué el senyor Weller, mentre feien la carretera de Londres en el landó— i com que tota aquesta propietat és una temptació molt gran per a la gent de lleis, ens emportarem un parell d’amics meus, que li cauran a sobre ben aviat si fa alguna cosa irregular; dos d’aquells que et van acompanyar aquell dia a la presó de Fleet. Són els millors jutges… —afegí el senyor Weller, en un mig murmuri— els millors jutges d’un cavall que hagis conegut mai.

—I també d’un advocat? —preguntà Sam.

—L’home que pot formar-se un judici acurat d’un animal, pot formar-se un judici acurat de qualsevol cosa —respongué el seu pare, tan dogmàtic, que Sam no intentà discutir aquella posició.

En acompliment d’aquesta notable resolució, els serveis del cavaller de la cara pigada i de dos altres cotxers molt grassos —seleccionats pel senyor Weller, probablement, seguint el criteri de la seva amplada i de la seva consegüent saviesa— reberen la sol·licitud; i després d’obtenir aquesta ajuda, el grup es dirigí a la taverna de Portugal Street, des d’on enviaren un missatger al Tribunal d’Insolvents, a l’altra banda de la carretera, requerint l’assistència immediata del senyor Solomon Pell.

El missatger afortunadament trobà el senyor Solomon Pell al tribunal, adelitant-se, ja que la feina anava força escassa, amb un a col·lació freda d’una galeta d’Abernethy i una somalla picant. Tan aviat li donaren el missatge a cau d’orella, s’ho entaforà a la butxaca entre diversos documents professionals i travessà tan apressadament la carretera que arribà al local abans fins i tot que el missatger hagués pogut sortir del tribunal.

—Senyors —digué el senyor Pell, tocant-se el barret—, al vostre servei. No ho dic per afalagar-vos, senyors, però no hi ha al món altres cinc homes per qui avui hagués sortit d’aquell tribunal.

—Així doncs esteu enfeinat, eh? —digué Sam.

—Enfeinat! —respongué Pell—. Estic materialment colgat de feina, tal com solia dir-me moltes vegades el meu difunt amic, el Canceller, quan sortia d’escoltar peticions a la Cambra dels Lords. Pobre; era molt susceptible a la fatiga; aquelles peticions l’afectaven de manera infreqüent. De fet jo vaig pensar més d’una vegada que aquell pes l’aclapararia; sí que ho vaig pensar.

En aquest punt el senyor Pell brandà el cap i s’aturà; llavors el vell senyor Weller, amb un cop de colze al seu veí, com pregant-li que es fixés en les altes relacions de l’advocat, preguntà si les obligacions en qüestió produïren algun efecte permanent en la constitució del seu amic noble.

—No crec que mai se’n recuperés del tot —respongué Pell—; de fet estic segur que no. «Pell», solia dir-me moltes vegades, «com punyetes pots aguantar el treball de cap que fas, és un misteri per a mi…». «Bé», acostumava jo a respondre, «amb prou feines sé com m’ho faig, t’ho ben juro…». «Pell», afegia ell, sospirant, i mirant-me amb una mica d’enveja… enveja cordial, sabeu, senyors, simple enveja cordial; a mi mai em va importar… «Pell, ets un prodigi; un prodigi». Ah! Us hauria caigut molt bé si l’haguéssiu conegut, senyors. Porta’m tres penics de rom, noia.

Adreçant aquest últim comentari a la cambrera, en un to de pena continguda, el senyor Pell sospirà, es mirà les sabates i el sostre; i, com que amb tot això el rom ja havia arribat, se’l begué.

—Sigui com sigui —digué Pell, apropant una cadira a la taula—, un professional no té dret a pensar en les seves amistats privades quan cal la seva assistència legal. Per cert, senyors, des que us vaig veure aquí, hem hagut de plorar per un fet molt trist.

El senyor Pell tragué un mocador de butxaca, en arribar a la paraula plorar, però no en féu cap altre ús que eixugar-se una lleugera taca de rom que li penjava del llavi superior.

—Ho vaig veure a l’Advertiser, senyor Weller —continuà Pell—. Déu meu, no en tenia pas més de cinquanta-dos! Renoi… imagineu-vos-ho.

Aquestes indicacions d’un esperit meditatiu anaven adreçades a l’home de la cara pigada, els ulls del qual el senyor Pell havia captat accidentalment; i l’home de la cara pigada, que tenia una comprensió difuminada de les qüestions en general, es bellugà al seu seient amb desassossec, i opinà que, certament, en tot el que feia referència a allò, sempre feia de mal dir; un comentari que, com que contenia una d’aquelles subtils proposicions que resulten difícils de debatre, no fou contradit per ningú.

—He sentit comentar que era una dona excel·lent, senyor Weller —digué Pell, amb aire avinent.

—Sí, senyor, ho era —respongué el vell senyor Weller, no gaire entusiasmat per aquesta manera d’enfocar el tema, i pensant tanmateix que l’advocat, per la seva llarga familiaritat amb el difunt President de la Cambra dels Lords, devia conèixer millor totes les qüestions de cortesia—. Era una dona excel·lent, senyor, quan la vaig conèixer. Era vídua, senyor, en aquell temps.

—Sí que és curiós —digué Pell, mirant al seu voltant amb un somriure afligit—; la senyora Pell també era vídua.

—Que extrordinari —digué l’home de la cara pigada.

—Sí, és una coincidència curiosa —digué Pell.

—Gens ni mica —observà bruscament el vell senyor Weller—. Es casen més vídues que no pas dones solteres.

—Molt bé, molt bé —digué Pell—, teniu tota la raó, senyor Weller. La senyora Pell era una dona molt elegant i hàbil; les seves maneres eren l’objecte d’admiració universal al nostre veïnat. Jo estava orgullós de veure-la ballar; hi havia alguna cosa molt ferma i sublim, i tanmateix natural, en el seu moviment. Era, senyors, la senzillesa en persona. Ah! Bé, bé! Disculpeu-me la pregunta, senyor Samuel —continuà l’advocat en veu més baixa—, era alta, la vostra madrastra?

—No gaire —respongué Sam.

—La senyora Pell era alta —digué Pell—, una dona esplèndida, amb una forma noble, i un nas, senyors, format per manar i ser majestuosa. Em tenia molt afecte… molt… molt ben relacionada, a més. El germà de la seva mare, senyors, va fer fallida per vuit-centes lliures, com a paperer legal.

—D’això —digué el senyor Weller, que s’havia posat força nerviós durant aquesta discussió—, ja que parlem de negocis…

La paraula era música per a les orelles de Pell. Havia estat donant voltes al cap si hi havia algun negoci a tractar, o si simplement l’havien convidat a compartir una copa de brandi amb aigua, o un bol de ponx, o qualsevol compliment professional similar, i ara el dubte havia quedat esvaït sense que ell semblés en absolut impacient per descobrir-ho. Els ulls li brillaren en deixar el barret a la taula i dir:

—Quin negoci us porta… hum? Algun d’aquests senyors desitja anar als tribunals? Ens cal un arrest; un arrest amistós ja farà el fet, sabeu? Aquí som tots amics, suposo.

—Dóna’m el document, Sammy —digué el senyor Weller, agafant el testament al seu fill, que semblava gaudir sorprenentment de l’entrevista—. El que ens cal, senyor, és que versifiqueu això.

—Verificar, benvolgut senyor, verificar —corregí Pell.

—Entesos, senyor —respongué bruscament el senyor Weller—, versificar i verificar són força el mateix; si no enteneu el que vull dir, senyor, em sembla que puc trobar qui ho faci.

—No us ho prengueu malament, espero, senyor Weller —digué dòcilment Pell—. Sou l’executor, pel que veig —afegí, dirigint els ulls al paper.

—Sí, senyor —respongué el senyor Weller.

—Aquests altres cavallers, suposo, són beneficiaris, oi? —preguntà Pell, amb un somriure d’enhorabona.

—En Sammy és ben-eficient —respongué el senyor Weller—; aquests altres cavallers són amics meus, només han vingut a fer un cop d’ull; una mena d’àrbitres.

—Ah! —digué Pell—. Molt bé. No hi tinc cap objecció, segur. Em caldran unes cinc lliures abans de començar, ha, ha, ha!

Després que el comitè decidís que es podien avançar les cinc lliures, el senyor Weller tragué aquella suma; després tingué lloc una llarga deliberació sobre res en particular, en el curs de la qual el senyor Pell demostrà a la perfecta satisfacció dels cavallers que hi veien clar, que tret del cas que la conducció de l’assumpte li fos confiada a ell, tot havia d’anar malament, per raons que no quedaven prou clares, però sens dubte suficients. Aclarit aquest punt important, el senyor Pell prengué un refrigeri de tres costelles, amb líquids tant de malt com espirituosos, a expenses de l’herència; i llavors tots marxaren cap a Doctors’ Commons.

L’endemà hi hagué una altra visita a Doctors’ Commons, i un gran enrenou amb un palafrener que feia de testimoni, i que, com que estava ebri, es negava a jurar res que no fossin juraments profans, davant el gran escàndol d’un procurador i un suplent. La setmana següent, hi hagué més visites a Doctors’ Commons, a més d’una visita a l’Oficina dels Drets Llegataris, i es registraren acords per al traspàs de l’arrendament i el negoci, ratificacions del mateix, i calia realitzar inventaris i fer dinars, i menjar-se sopars i fer moltes coses profitoses, i s’acumulà una massa tan gran de papers que el senyor Solomon Pell, i el noi, i la bossa blava a més a més, tot s’engreixà tant que a penes ningú hauria dit que fossin el mateix home, noi i bossa que havien gandulejat per Portugal Street uns dies abans.

Finalment, arranjats tots aquests seriosos assumptes, es fixà un dia per vendre i traspassar les existències, i visitar amb aquella intenció Wilkins Flasher, Esquire, corredor de propietats, d’algun lloc a prop del banc, que havia estat recomanat pel senyor Solomon Pell amb aquest propòsit.

Fou una mena d’ocasió festiva, i les parts anaven vestides en consonància. Les botes del senyor Weller estaven acabades d’enllustrar i anava agençat amb una cura peculiar; el cavaller de cara pigada duia al trau una dàlia de mida gran amb diverses fulles; i els abrics dels seus dos amics estaven adornats amb poms de llorer i altres plantes perennes. Tots tres anaven de vint-i-un botó; és a dir, anaven embolicats fins a la barbeta, i duien tanta roba com era possible, la qual cosa és, i ha estat, la idea que té un conductor de postes d’endiumenjar-se des que es van inventar els cotxes de postes.

El senyor Pell esperava al lloc habitual de trobada a l’hora assenyalada; fins i tot ell duia guants i una camisa neta, molt esfilagarsada del coll i els punys per freqüents rentades.

—Tres quarts de dues —digué Pell, mirant el rellotge de la sala—. Si som amb el senyor Flasher a un quart de tres, serà l’hora més oportuna.

—Què me’n dieu d’un glopet de cervesa, senyors? —insinuà l’home de la cara pigada.

—I una miqueta de bou fred —digué el segon cotxer.

—O una ostra —afegí el tercer, que era un cavaller de veu ronca, suportat per cames molt rodones.

—Ara us escolto! —digué Pell—. Per felicitar el senyor Weller, que començarà a gaudir de les seves propietats, eh? Ha! Ha!

—Hi estic totalment d’acord, senyors —respongué el senyor Weller—. Sammy, estira la campana.

Sammy obeí; i un cop servits la cervesa negra, el bou fred i les ostres, feren àmplia justícia a l’àpat. Allà on tothom prengué una part tan activa, és gairebé odiós fer cap distinció; però si un individu mostrà majors capacitats que un altre, fou el cotxer de la veu ronca, que prengué una pinta imperial de vinagre amb les seves ostres, sense trair la més mínima emoció.

—Senyor Pell… —digué el vell senyor Weller, remenant una copa de brandi amb aigua, que col·locaren davant de cada cavaller quan s’endugueren les closques d’ostra—, senyor Pell, tenia la intenció de proposar les bromes d’aquesta ocasió, però Sammy m’ha xiuxiuejat…

En aquest punt el senyor Samuel Weller, que s’havia menjat en silenci les seves ostres amb somriures tranquils, exclamà: «Escolteu!» en veu molt alta.

—… m’ha xiuxiuejat —reprengué el seu pare—, que seria millor dedicar el licor a brindar pel vostre èxit i prosperitat, i agrair-vos la manera com heu portat aquest assumpte. A la vostra salut, senyor.

—Tothom quiet —intervingué el cavaller de cara pigada, amb una sobtada energia—; mireu tots cap aquí, senyors!

Dient això, el cavaller de cara pigada s’aixecà, i també els altres. El cavaller de cara pigada examinà els presents, aixecà lentament la mà, i tothom (incloent-hi ell, el del rostre pigat) aspirà una llarga alenada i es portà el got als llavis. Al cap d’un moment, el cavaller de cara pigada abaixà novament la mà, i tots els gots eren buits. És impossible descriure l’efecte sensacional produït per aquesta cerimònia sorprenent. Alhora sublim, solemne i impressionant, combinava tots els elements de la grandiositat.

—Bé, cavallers —digué el senyor Pell—, tot el que puc dir és que aquestes mostres de confiança han de ser molt gratificants per a un professional. No voldria dir res que pogués semblar egoista, senyors, però estic molt content, per vosaltres mateixos, que acudíssiu a mi; vet aquí. Si haguéssiu acudit a qualsevol membre mediocre de la professió, tinc la ferma convicció, i us asseguro que és un fet, que us hauríeu trobat en un destret. M’hauria agradat que el meu noble amic hagués viscut per veure com porto aquest cas. No ho dic per orgull, però crec que… de totes maneres, senyors, no us penso importunar amb això. Generalment se’m pot trobar aquí, senyors, però si no sóc aquí, o a l’altra banda de la carretera, aquesta és la meva adreça. Trobareu les meves condicions molt mòdiques i raonables, i ningú atén millor els seus clients que jo, i a més espero conèixer una mica la meva professió. Si teniu cap oportunitat de recomanar-me a qualsevol dels vostres amics, senyors, us estaré molt agraït, i ells també, quan em coneguin bé. A la vostra salut, senyors.

Amb aquesta expressió dels seus sentiments, el senyor Solomon Pell deixà tres targetetes escrites davant dels amics del senyor Weller, i, mirant una altra vegada el rellotge, digué que temia que era hora d’anar-se’n. En sentir aquesta insinuació el senyor Weller pagà la factura, i, tot sortint, el testamentari, el legatari, l’advocat i els àrbitres, dirigiren les seves passes cap a la City.

L’oficina de Wilkins Flasher, Esquire, de la Borsa, era en un primer pis d’unes dependències darrere del Banc d’Anglaterra; la casa de Wilkins Flasher, Esquire, era a Brixton, Surrey; el cavall i el carruatge Stanhope de Wilkins Flasher, Esquire, eren en una cavallerissa adjacent; el mosso de Wilkins Flasher, Esquire, es trobava de camí cap al West End per lliurar certa caça; el passant de Wilkins Flasher, Esquire, havia anat a sopar; i per això Wilkins Flasher, Esquire en persona cridà: «Endavant», quan el senyor Pell i els seus acompanyants trucaren a la porta del despatx.

—Bon dia, senyor —digué Pell, fent una reverència servil—. Volem fer una petita transferència, sisplau.

—Ah, passeu, sisplau —digué el senyor Flasher—. Seieu un moment; us atendré de seguida.

—Gràcies, senyor —digué Pell—, no hi ha cap pressa. Agafeu una cadira, senyor Weller.

El senyor Weller prengué una cadira, Sam una caixa i els àrbitres allò que pogueren, i miraren l’almanac i un o dos papers clavats a la paret, amb ulls tan oberts i tanta veneració com si fossin les millors obres dels antics mestres.

—I bé, m’hi jugo mitja dotzena d’ampolles de claret; vinga! —digué Wilkins Flasher, Esquire, reprenent la conversa que l’entrada del senyor Pell havia interromput momentàniament.

Aquestes paraules anaven adreçades a un jove molt elegant amb el barret a la patilla dreta, que gandulejava a l’altra banda de l’escriptori, matant mosques amb un regle. Wilkins Flasher, Esquire, feia equilibris sobre dues potes d’un tamboret d’oficina, traspassant una capsa de segells amb una navalla, que deixava caure de tant en tant amb gran destresa al centre mateix d’un petit segell vermell enganxat a fora. Tots dos duien armilles molt obertes, colls molt fluixos, botes molt petites, anells molt grans, rellotges molt petits amb cadenes molt grans, pantalons simètrics i mocadors de butxaca perfumats.

—Jo mai no aposto mitja dotzena! —digué l’altre—. N’acceptaré una dotzena.

—Fet, Simmery, fet! —digué Wilkins Flasher, Esquire.

—Per poders, ei —remarcà l’altre.

—Naturalment —respongué Wilkins Flasher, Esquire. Wilkins Flasher, Esquire, ho consignà en un llibret, amb un portamines daurat, i l’altre també, en un altre llibret amb un altre daurat portamines.

—Veig que aquest matí hi ha un anunci sobre Boffer —comentà el senyor Simmery—. Pobre diable, l’han fet fora de casa!

—M’hi jugo deu guinees contra cinc que es talla la gola —digué Wilkins Flasher, Esquire.

—Fet —respongué el senyor Simmery.

—Espereu! Em desdic —féu Wilkins Flasher, Esquire, pensatiu—. Potser es penjarà.

—Molt bé —respongué el senyor Simmery, traient novament el portamines daurat—. No tinc cap objecció a acceptar l’aposta en aquests termes. Diguem, que es liquida.

—Se suïcida, de fet —digué Wilkins Flasher, Esquire.

—Exactament —respongué el senyor Simmery, anotant-ho—. «Flasher… deu guinees contra cinc que Boffer se suïcida». En quant temps, diguem?

—Quinze dies? —proposà Wilkins Flasher, Esquire.

—Maleït siga, no —respongué el senyor Simmery, aturant-se per un instant a esclafar una mosca amb el regle—. Diguem una setmana.

—Partiu la diferència —digué Wilkins Flasher, Esquire—. Deixeu-ho en deu dies.

—Entesos; en deu dies —respongué el senyor Simmery.

Per tant quedà consignat en els llibrets que Boffer es mataria abans de deu dies, o Wilkins Flasher, Esquire, lliuraria a Frank Simmery, Esquire, la suma de deu guinees; i que, en canvi, si Boffer es matava en aquell temps, Frank Simmery, Esquire, pagaria a Wilkins Flasher, Esquire, cinc guinees.

—Em sap molt greu que hagi fet fallida —digué Wilkins Flasher, Esquire—. Feia uns sopars fabulosos.

—I tenia un porto magnífic —comentà el senyor Simmery—. Demà enviarem el nostre majordom a la subhasta, per comprar una mica d’aquell seixanta-quatre.

—Sou el diable! —digué Wilkins Flasher, Esquire—. El meu criat també hi anirà. Cinc guinees que el meu criat fa una oferta millor que el vostre.

—Fet.

Van fer una altra entrada als llibrets, amb els portamines daurats; i el senyor Simmery, que a hores d’ara ja havia mort totes les mosques i acceptat totes les apostes, se n’anà passejant cap a la Borsa per veure què hi passava.

Wilkins Flasher, Esquire, ara es dignà a rebre les instruccions del senyor Solomon Pell, i després d’omplir alguns formularis, pregà al grup que el seguissin fins al banc, cosa que ells van fer: el senyor Weller i els seus tres amics miraven tot el que tenien al davant enmig d’un astorament il·limitat, i Sam s’enfrontava a tot amb una fredor que res no podia alterar.

Travessant un pati que era tot soroll i enrenou, i passant pel costat d’un parell de conserges que semblaven vestits per fer joc amb el carro de bombers vermell aparcat en un racó, entraren en una oficina on havien de fer la seva gestió, i on Pell i el senyor Flasher els deixaren esperant uns moments, mentre pujaven a l’Oficina Testamentària.

—Quin lloc és aquest? —xiuxiuejà el cavaller de cara pigada al vell senyor Weller.

—L’oficina del Consell —respongué el testamentari amb un murmuri.

—Què són aquells homes asseguts darrere els taulells? —preguntà el cotxer ronc.

—Consolidats, suposo —respongué el senyor Weller—. No són els consolidats, Sammy?

—Ei, no deveu pas imaginar que els fons consolidats són vius, oi? —preguntà Sam, amb cert desdeny.

—Com vols que ho sàpiga? —replicà el senyor Weller—. M’ha semblat que en feien cara. Què són, doncs?

—Passants —respongué Sam.

—Per què mengen tots entrepans de pernil? —preguntà el seu pare.

—Perquè forma part de les seves obligacions, suposo —respongué Sam—, és part del sistema; és el que fan sempre, tot el sant dia! —El senyor Weller i els seus amics amb prou feines havien tingut un moment per reflexionar sobre les implicacions d’aquesta singular regulació sobre el sistema monetari del país, quan se’ls tornaren a reunir Pell i Wilkins Flasher, Esquire, que els dugueren a una part del taulell damunt de la qual hi havia una pissarra rodona amb una gran W.

—Què significa això, senyor? —preguntà el senyor Weller, dirigint l’atenció de Pell cap a l’objectiu en qüestió.

—La inicial del nom de la difunta —respongué Pell.

—D’això —digué el senyor Weller, girant-se cap als àrbitres—, aquí hi ha alguna cosa que no va a l’hora. La nostra lletra és la doble v… això no pot ser.

Els àrbitres immediatament es pronunciaren en el sentit que no es podia prosseguir legalment amb l’assumpte, sota la lletra W, i amb tota probabilitat s’hi haurien passat tot un dia, almenys, si no hagués estat per l’actuació ràpida, tot i que, a primera vista, desobedient, de Sam, que, agafant el seu pare pel faldó de la jaqueta, l’arrossegà cap al taulell i l’hi encastà fins que va haver estampat la seva signatura en un parell d’instruments; la qual cosa, a causa dels hàbits d’escriptura del senyor Weller, fou una tasca tan àrdua i llarga, que el passant en funcions pelà i es menjà tres pomes normandes mentre la realitzava.

Com que el vell senyor Weller insistia a vendre’s immediatament la seva part, es dirigiren des del banc cap a la porta de la Borsa, a la qual Wilkins Flasher, Esquire, després d’una breu absència, tornà amb un xec de Smith, Payne, & Smith per valor de cinc-centes trenta lliures; que eren els diners a què tenia dret el senyor Weller, al preu de mercat d’aquell dia, en consideració del balanç dels estalvis consolidats per la segona senyora Weller. Les dues-centes lliures de Sam quedaren transferides al seu nom, i Wilkins Flasher, Esquire, després de rebre la seva comissió, deixà caure indiferentment els diners a la butxaca de la jaqueta i tornà xano-xano cap a la seva oficina.

El senyor Weller al principi s’obstinava a no cobrar el xec en res que no fossin sobirans; però, en fer-li entendre els àrbitres que, si ho feia, incorreria en la despesa d’un saquet per transportar-los a casa, consentí a rebre la quantitat en bitllets de cinc lliures.

—El meu fill… —digué el senyor Weller, mentre sortien de l’oficina bancària— el meu fill i jo tenim un compromís molt particular aquesta tarda, i m’agradaria tenir aquest assumpte enllestit, així doncs anem ràpidament a algun lloc on puguem repassar els comptes.

Aviat trobaren una sala tranquil·la, i allà tragueren i verificaren els comptes. Sam comprovà la factura del senyor Pell, i els àrbitres refutaren alguns càrrecs; però, malgrat la declaració del senyor Pell, acompanyada de moltes solemnes afirmacions que realment eren massa durs amb ell, era amb molta diferència el millor encàrrec professional que havia tingut mai, que li pagà el menjar, l’allotjament i la neteja dels sis mesos següents.

Quan els àrbitres hagueren participat d’una beguda, encaixaren les mans i partiren, ja que aquella nit havien de marxar de la ciutat. El senyor Solomon Pell, en veure que no hi havia cap novetat, ni de menjar ni de beure, s’acomiadà cordialment, i Sam i el seu pare quedaren sols.

—Guaita! —digué el senyor Weller, entaforant la cartera a la butxaca lateral—. Entre els bitllets per l’arrendament, i això, hi ha mil cent vuitanta lliures aquí. Vinga, Sammy, fill meu, encara els cavalls cap al George i el Voltor!





LVI

Una important conferència té lloc

entre el senyor Pickwick i Samuel Weller,

a la qual assisteix el seu pare;

un vell cavaller amb un vestit de color rapè

arriba inesperadament.


El senyor Pickwick seia sol, meditant moltes coses, i pensant, entre altres consideracions com podria proveir millor per a la jove parella, l’actual condició inestable dels quals era per a ell matèria constant de recança i ansietat, quan Mary entrà lleugera a la sala i, avançant cap a la taula, digué, de manera força precipitada:

—Oh, sisplau, senyor, Samuel és a baix, i demana si el seu pare us pot veure.

—Esclar —respongué el senyor Pickwick.

—Gràcies, senyor —digué Mary, dirigint-se una altra vegada lleugerament cap a la porta.

—No fa pas gaire que Sam és aquí, oi? —preguntà el senyor Pickwick.

—No, i ara, senyor —respongué amb impaciència Mary—. Tot just acaba d’arribar. No us pensa pas demanar cap més permís, senyor, diu.

Qui sap si Mary era conscient que havia comunicat aquesta última clarícia amb més vehemència del que semblava estrictament necessari, o podria haver observat el somriure jovial amb què el senyor Pickwick l’observà quan acabà de parlar. El cert és que mantingué el cap abaixat, examinant la punta d’un davantalet molt elegant, amb més atenció del que semblava requerir l’ocasió.

—Digue’ls que poden pujar de seguida, i tant —digué el senyor Pickwick.

Mary, aparentment molt alleujada, s’acuità a marxar amb el missatge.

El senyor Pickwick féu dues o tres voltes amunt i avall per la sala; i, fregant-se mentrestant la barbeta amb la mà esquerra, semblava perdut en les seves cavil·lacions.

—Entesos, entesos —digué finalment el senyor Pickwick, en un to bondadós però una mica malencònic—, és la millor manera de recompensar-lo pel seu afecte i la seva fidelitat; que sigui així, en nom de Déu. És el destí d’un vell solitari, que aquells del seu voltant formin afectes nous i diferents i el deixin. No tinc dret a esperar que amb mi sigui altrament. No, no —afegí el senyor Pickwick més alegrement—, seria egoista i desagraït. Hauria d’estar feliç de tenir una oportunitat per proveir tan bé per a ell. I n’estic. I tant que n’estic.

El senyor Pickwick havia estat tan absort en aquestes reflexions, que un truc a la porta es repetí tres o quatre vegades abans que ell el sentís. Asseient-se precipitadament, i invocant el seu habitual aspecte agradable, donà el permís sol·licitat, i Sam Weller entrà, seguit del seu pare.

—M’alegro de tornar-te a veure, Sam —digué el senyor Pickwick—. Què tal, senyor Weller?

—Molt bé, gràcies, senyor —respongué el vidu—; espero que estigueu bé, senyor.

—Perfectament, gràcies —respongué el senyor Pickwick.

—Volia tenir una petita conversa amb vós, senyor —digué el senyor Weller—, si poguéssiu dedicar-me cinc minuts si fa no fa, senyor.

—I tant —respongué el senyor Pickwick—. Sam, dóna una cadira al teu pare.

—Gràcies, Sammy, aquí tinc una cadira —digué el senyor Weller, apropant-ne una tot parlant—; quin bo que ha fet tot avui! —afegí el vell, deixant el barret a terra mentre s’asseia.

—Moltíssim, i tant —respongué el senyor Pickwick—. Un temps molt agradable.

—El més agradable que he vist mai, senyor —respongué el senyor Weller. En aquest punt, el vell tingué un violent atac de tos, i, un cop conclòs, bellugà el cap, picà l’ullet i féu diversos gests de súplica i amenaça al seu fill, a tots els quals Sam Weller féu cas omís.

El senyor Pickwick, adonant-se que hi havia algun motiu de torbació per part del vell, fingí estar ocupat tallant els fulls d’un llibre que hi havia al seu costat, i esperà pacientment que el senyor Weller arribés a l’objectiu de la seva visita.

—Mai no he vist un nano tan emprenyador com tu, Sammy —digué el senyor Weller, mirant indignat el seu fill—; mai, des que vaig néixer.

—Què passa, senyor Weller? —preguntà el senyor Pickwick.

—Que no vol començar, senyor —respongué el senyor Weller—; sap que no em sé expressar quan cal fer alguna cosa particular, i tanmateix s’està allà mirant-me, deixant passar el temps i deixant que faci el ridícul, més que no pas ajudar-me amb una síl·laba. Això no és conducta filial, Sammy —digué el senyor Weller, eixugant-se el front—; ben al contrari.

—Heu dit que parlaríeu —respongué Sam—; com podia saber jo que quedaríeu mut de bon començament?

—Ja podries haver vist que no sabia per on començar —contestà el seu pare—; vaig contra direcció, a punt de fotre-me-la contra l’estacada, i tota mena de contratemps, i tu que no em dónes un cop de mà. Estic avergonyit de tu, Sammy.

—El fet és, senyor —digué Sam, amb una lleugera reverència—, que el pare ha anat a retirar els seus diners.

—Molt bé, Sammy, molt bé —digué el senyor Weller, assentint amb el cap amb aire satisfet—, no tenia intenció de parlar-te amb duresa, Sammy. Molt bé. Aquesta és la manera de començar. Vés immediatament al gra. Molt bé de debò, Sammy.

El senyor Weller assentí amb el cap un nombre extrordinari de vegades, en el seu excés de gratificació, i esperà en actitud d’escolta que Sam reprengués la seva declaració.

—Pots seure, Sam —digué el senyor Pickwick, sospitant que l’entrevista seria força més llarga del que havia previst.

Sam tornà a fer una reverència i s’assegué; el seu pare mirava al seu voltant, i ell continuà:

—El pare, senyor, n’ha tret cinc-centes trenta lliures.

—Fons consolidats —intervingué el senyor Weller, pare, en veu baixa.

—Tant se val si són fons consolidats o no —digué Sam—; cinc-centes trenta lliures és la suma, oi?

—Entesos, Sammy —respongué el senyor Weller.

—Suma a la qual ha afegit per la casa i el negoci…

—Per l’arrendament, la clientela, les existències i els mobles —interrompé el senyor Weller.

—Fins a un total —continuà Sam—, de mil cent vuitanta lliures.

—De debò! —digué el senyor Pickwick—. Estic encantat de sentir-ho. L’enhorabona, senyor Weller, per haver-ho sabut portar tan bé.

—Espereu un moment, senyor —digué el senyor Weller, alçant la mà amb desaprovació—. Continua, Sammy.

—Aquests diners —digué Sam, amb una petita vacil·lació—, està ansiós de posar-los en algun lloc, on sàpiga que estan segurs, i jo també, perquè si els guarda ell, els deixarà a algú, on invertirà en cavalls, o li caurà la cartera per algun lloc, o farà la mòmia egípcia d’alguna manera o altra.

—Molt bé, Sammy —remarcà el senyor Weller, tan complagut com si Sam hagués pronunciat els elogis més alts de la seva prudència i previsió—. Molt bé.

—Per aquestes raons… —continuà Sam, estirant-se nerviosament l’ala del barret— per aquestes raons, els ha retirat avui, i ha vingut aquí amb mi per dir, a almenys per oferir, o en altres paraules…

—Per dir que això —féu el vell senyor Weller amb impaciència—, això no m’és de cap utilitat. Penso continuar treballant de cotxer i no tinc enlloc on guardar-ho, a no ser que pagués un vigilant per encarregar-se’n o ficar-ho en una de les bosses del cotxe, i seria una temptació per als passatgers de dintre. Si us en voleu encarregar, senyor, us estaré molt agraït. Potser… —prosseguí el senyor Weller, apropant-se al senyor Pickwick i parlant-li a cau d’orella— potser podria contribuir a pagar les despeses d’aquella acusació. El que vull dir és, si me’ls podríeu guardar fins que us els tornés a demanar. —Amb aquestes paraules, el senyor Weller posà la cartera en mans del senyor Pickwick, recollí el barret i sortí corrents de la sala amb una celeritat que amb prou feines es podia esperar d’un individu tan corpulent.

—Atura’l, Sam! —exclamà seriosament el senyor Pickwick—. Atrapa’l; fes-lo tornar a l’acte! Senyor Weller… ei… torneu!

Sam s’adonà que no podia desobeir les ordres del seu amo; i, agafant el seu pare pel braç mentre aquest baixava les escales, el féu tornar per força a rossegons.

—El meu bon amic —digué el senyor Pickwick, agafant el vell de la mà—, la vostra sincera confiança m’aclapara.

—No veig cap motiu per res d’això, senyor —respongué Weller amb obstinació.

—Us asseguro, bon amic meu, que tinc més diners dels que puc necessitar mai; molts més dels que un home de la meva edat pot gastar en sa vida —digué el senyor Pickwick.

—Cap home sap quant pot gastar, fins que ho intenta —comentà el senyor Weller.

—Potser no —respongué el senyor Pickwick—; però com que no tinc intenció de fer cap experiment semblant, no és gens probable que caigui en la necessitat. Us haig de suplicar que torneu a agafar això, senyor Weller.

—Molt bé —digué el senyor Weller, amb una mirada de disgust—. Fixa’t bé, Sammy, faré alguna cosa insensata amb aquest patrimoni; alguna cosa insensata!

—Valdria més que no —respongué Sam.

El senyor Weller reflexionà durant un temps breu, i aleshores, cordant-se l’abric amb gran determinació, digué:

—Vigilaré una barrera de peatge.

—Què! —exclamà Sam.

—Una barrera de peatge! —respongué el senyor Weller, amb les dents serrades—; vigilaré una barrera de peatge. Digues adéu al teu pare, Sammy. Dedicaré la resta dels meus dies a una barrera de peatge.

Aquesta amenaça era tan espantosa, i al senyor Weller, a més de semblar plenament decidit a portar-la a la pràctica, se’l veia tan profundament mortificat per la negativa del senyor Pickwick, que aquest, després d’una breu reflexió, digué:

—Entesos, entesos, senyor Weller, guardaré els vostres diners. Puc treure’n més profit, potser, que vós.

—Exactament, i tant —digué el senyor Weller, animant-se—; esclar que sí, senyor.

—No en digueu res més —féu el senyor Pickwick, tancant la cartera a l’escriptori—; us estic sincerament agraït, amic meu. Ara torneu a seure. Vull demanar-vos consell.

La rialla interna causada per l’èxit triomfant de la seva visita, que havia convulsionat no tan sols el rostre del senyor Weller, sinó els seus braços, les cames, i també el cos, mentre la cartera quedava tancada amb pany i clau, de sobte donà pas a la gravetat més sublim en sentir aquestes paraules.

—Espera uns minuts a fora, vols, Sam? —sol·licità el senyor Pickwick.

Sam es retirà immediatament.

El senyor Weller semblà insòlitament assenyat i molt sorprès, quan el senyor Pickwick obrí el discurs dient:

—Crec que no sou un partidari del matrimoni, oi, senyor Weller?

El senyor Weller negà amb el cap. Era totalment incapaç de parlar; pensaments vagues sobre alguna vídua malvada que havia tingut èxit en les seves maquinacions contra el senyor Pickwick, li ennuegaven les paraules.

—Casualment heu vist una noia a baix quan heu entrat fa un moment amb el vostre fill? —preguntà el senyor Pickwick.

—Sí. He vist una noia —respongué lacònicament el senyor Weller.

—Què us ha semblat, doncs? Francament, senyor Weller, què us ha semblat?

—M’ha semblat força molsuda, i ben feta —digué el senyor Weller, amb aire crític.

—I ho és —digué el senyor Pickwick—, i ho és. Què us han semblat les seves maneres, pel que n’heu vist?

—Molt agradables —respongué el senyor Weller—. Molt agradables i conformables.

El significat precís que el senyor Weller atribuïa a aquest últim adjectiu, no era gens clar; però, com que era evident pel to amb què l’utilitzava que es tractava d’una expressió favorable, el senyor Pickwick quedà tan satisfet com si conegués el tema a fons.

—Hi tinc un gran interès, senyor Weller —digué el senyor Pickwick.

El senyor Weller tossí.

—Vull dir un interès a afavorir-la —continuà el senyor Pickwick—; un desig que pugui gaudir de comoditat i prosperitat. M’enteneu?

—Molt clarament —respongué el senyor Weller, que encara no havia entès res.

—Aquella jove persona —digué el senyor Pickwick—, n’està molt del vostre fill.

—De Sammy Weller! —exclamà el pare.

—Sí —respongué el senyor Pickwick.

—És natural —digué el senyor Weller, després de certa consideració—, natural, però força alarmant. Sammy haurà d’anar ull viu.

—Què voleu dir? —preguntà el senyor Pickwick.

—Haurà d’anar ull viu a no dir-li res —contestà el senyor Weller—. Ull viu a no deixar-se portar, en un moment innocent, a dir res que pugui conduir a una acusació per incompliment de compromís. Mai no estàs segur amb elles, senyor Pickwick, quan tenen plans sobre teu; no hi ha manera de saber què s’empescaran; i mentre tu t’ho rumies, ja et tenen. La primera vegada em vaig casar d’aquesta manera, senyor, i Sammy va ser la conseqüència de la maniobra.

—No m’animeu gaire a acabar el que haig de dir —indicà el senyor Pickwick—, però seria millor fer-ho immediatament. No tan sols aquesta jove persona n’està molt del vostre fill, senyor Weller, sinó que el vostre fill n’està molt d’ella.

—Vaja —digué el senyor Weller—, bona cosa a dir davant les orelles d’un pare, aquesta!

—Els he observat en diverses ocasions —digué el senyor Pickwick, sense fer cap comentari de les últimes paraules del senyor Weller—; i no en tinc absolutament cap dubte. Suposant que jo desitgés establir-los còmodament com a marit i muller en algun petit negoci o col·locació, on poguessin esperar de guanyar-se la vida respectablement, què en pensaríeu, senyor Weller?

Al principi, el senyor Weller rebé amb ganyotes una proposició que implicava el casament d’algú per qui tenia interès; però, a mesura que el senyor Pickwick raonava amb ell, i posava un gran èmfasi en el fet que Mary no era vídua, gradualment es tornà més tractable. El senyor Pickwick tenia una gran influència sobre ell, i havia quedat molt impressionat per l’aspecte de Mary; de fet, ja li havia dedicat unes quantes picades d’ullet molt poc paternals. Finalment digué que no era cosa d’ell oposar-se a les inclinacions del senyor Pickwick, i que estaria molt feliç de cedir al seu consell; en sentir-ho, el senyor Pickwick li prengué alegrement la paraula, i cridà a Sam que tornés a la sala.

—Sam —digué el senyor Pickwick, aclarint-se la gola—, el teu pare i jo hem tingut una certa conversa sobre tu.

—Sobre tu, Sammy —digué el senyor Weller, amb una veu condescendent i solemne.

—No sóc tan cec, Sam, com per no haver vist, des de fa molt temps, que tens alguna cosa més que un sentiment amistós envers la criada de la senyora Winkle —digué el senyor Pickwick.

—Ho sents això, Sammy? —digué el senyor Weller, en la mateixa parla judicial d’abans.

—Espero, senyor —respongué Sam, adreçant-se al seu amo—, espero que no hi hagi cap mal que un jove faci cas d’una noia indubtablement bella i de bona conducta.

—Esclar que no —digué el senyor Pickwick.

—Cap ni un —concedí el senyor Weller, afable però autoritari.

—Ben lluny de considerar que hi hagi res de dolent en una conducta tan natural —continuà el senyor Pickwick—, és el meu desig afavorir i fomentar els teus desigs en aquest respecte. Amb aquesta intenció, he tingut una petita conversa amb el teu pare; i veient que ell és de la meva opinió…

—I tenint en compte que la dama no és cap vídua —intervingué el senyor Weller a tall d’explicació.

—Tenint en compte que la dama no és cap vídua —digué el senyor Pickwick, somrient—. Voldria alliberar-te de la limitació que t’imposa la teva posició actual, i mostrar que sóc conscient de la teva fidelitat i de les moltes excel·lents qualitats que tens, fent possible que et casis immediatament amb aquesta noia i et guanyis la vida amb independència per a tu i la teva família. Estaré orgullós, Sam —digué el senyor Pickwick, la veu del qual fins aquell moment havia vacil·lat una mica, però ara reprengué el seu to acostumat—, orgullós i feliç de convertir les teves expectatives futures a la vida en la meva preocupació personal i agraïda.

Durant un temps breu hi hagué un silenci profund, i aleshores Sam digué, amb una veu baixa i rogallosa, però malgrat tot amb fermesa:

—Us estic molt agraït per la vostra bondat, senyor, que és ben pròpia de vós; però és impossible.

—Impossible! —exclamà el senyor Pickwick astorat.

—Sammy! —digué el senyor Weller, amb dignitat.

—Dic que és impossible —repetí Sam en un to més alt—. Què serà de vós, senyor?

—Amic meu —respongué el senyor Pickwick—, els canvis recents entre els meus amics modificaran totalment el meu estil de vida en el futur; a més, em faig vell, i necessito repòs i quietud. Les meves sortides, Sam, s’han acabat.

—Com ho puc saber, senyor? —argumentà Sam—. Ara ho penseu! Imagineu que canvieu d’opinió, que no és improbable, perquè encara teniu l’esperit d’algú de vint-i-cinc anys, què seria de vós sense mi? No pot ser, senyor, no pot ser.

—Molt bé, Sammy, quanta raó que tens —digué el senyor Weller, encoratjant-lo.

—Parlo després d’una llarga reflexió, Sam, i amb la certesa que mantindré la meva paraula —digué el senyor Pickwick, bellugant el cap—. Els nous escenaris m’han tancat les portes; les meves sortides han arribat al final.

—Molt bé —respongué Sam—. Llavors, aquesta és la mateixa raó per la qual sempre hauríeu de tenir algú al costat que us entengui, per cuidar-vos i vetllar per la vostra comoditat. Si voleu un paio més refinat, entesos, agafeu-lo; però amb salari o sense, tant si em feu cas com si no, amb la teca pagada o sense, amb allotjament o sense, Sam Weller, el que vau recollir de la vella fonda del Borough, segueix al vostre costat, passi el que passi; i encara que tot i tothom s’hi oposi amb tota la força, res no ho podrà impedir!

Al final d’aquesta declaració, que Sam féu amb gran emoció, el vell senyor Weller s’aixecà de la cadira, i, oblidant totes les consideracions de temps, lloc, o correcció, brandà el barret per damunt del cap i pronuncià tres aclamacions vehements.

—Amic meu —digué el senyor Pickwick, quan el senyor Weller s’hagué tornat a asseure, força avergonyit del seu propi entusiasme—, cal que també tinguis en compte la noia.

—Ja ho faig, senyor —respongué Sam—. Ja he tingut en compte la noia. He parlat amb ella. Li he dit quina era la meva situació; està disposada a esperar fins que jo estigui a punt, i crec que ho farà. Si no ho fa, no és la noia per qui la prenc, i la deixaré córrer sense pensar-hi. Ja em coneixeu, senyor. He pres una decisió, i res no la pot alterar.

Qui podria combatre aquesta resolució? No pas el senyor Pickwick. L’afecte desinteressat dels seus humils amics li suposava, en aquell moment, més orgull i riquesa de sentiment, del que deu mil declaracions dels homes vius més grans podrien haver despertat en el seu cor.

Mentre tenia lloc aquesta conversa a l’habitació del senyor Pickwick, un menut vell amb un conjunt de roba de color rapè, seguit d’un portamaletes amb un petit bagul, es presentà a baix; i, després d’encarregar un llit per passar la nit, preguntà al cambrer si una tal senyora Winkle s’allotjava allí, pregunta a la qual el cambrer naturalment respongué afirmativament.

—Està sola? —preguntà el vell.

—Crec que sí, senyor —respongué el cambrer—; puc cridar la seva criada, senyor, si…

—No, no hi vull parlar, amb ella —digué ràpidament el vell cavaller—. Acompanya’m a la seva cambra sense anunciar-me.

—Com, senyor? —digué el cambrer.

—Que ets sord? —preguntà el menut vell.

—No, senyor.

—Llavors escolta, sisplau. Pots sentir-me ara?

—Sí, senyor.

—Magnífic. Acompanya’m a l’habitació de la senyora Winkle, sense anunciar-me.

Mentre el menut vell pronunciava aquesta ordre, féu lliscar cinc xílings a la mà del cambrer i el mirà fixament.

—De debò, senyor —digué el cambrer—, no sé, senyor, si…

—Ah! Ho faràs, ja ho veig —digué el menut vell—. Seria millor que ho fessis de seguida. Estalviarem temps.

Hi havia alguna cosa tan freda i serena en les maneres del cavaller, que el cambrer es ficà els cinc xílings a la butxaca i l’acompanyà a dalt sense dir res més.

—Aquesta és l’habitació, oi? —digué el cavaller—. Ja te’n pots anar. —El cambrer obeí, preguntant-se qui podia ser el cavaller, i què volia; el menut vell, esperant fins que el perdé de vista, trucà a la porta.

—Endavant —digué Arabella.

—Ah, una veu bonica, si més no —murmurà el menut vell—; però això no vol dir res. —Tot dient això, obrí la porta i entrà. Arabella, asseguda a la feina, s’aixecà en veure un foraster, una mica confusa, però gens engavanyada.

—Sisplau, no us aixequeu, senyora —digué el desconegut, tot entrant i tancant la porta darrere seu—. La senyora Winkle, crec?

Arabella inclinà el cap.

—La senyora de Nathaniel Winkle, que es va casar amb el fill del vell de Birmingham? —digué el desconegut, ullant Arabella amb visible curiositat.

Una vegada més Arabella inclinà el cap i mirà intranquil·la al seu voltant, com si dubtés si li calia cridar demanant ajuda.

—Us sorprenc, pel que veig, senyora —digué el vell cavaller.

—Bastant, ho confesso —respongué Arabella, cada vegada més perplexa.

—Agafaré una cadira, si m’ho permeteu, senyora —digué el desconegut.

En prengué una; i agafant un estoig de la butxaca, en tragué pausadament unes ulleres, que s’acomodà al nas.

—No em coneixeu, senyora? —digué, mirant tan atentament Arabella que aquesta començà a alarmar-se.

—No, senyor —respongué tímidament.

—No —digué el cavaller, acariciant-se la cama esquerra—; no sé com em podríeu conèixer. Tot i que coneixeu el meu nom, senyora.

—Sí? —digué Arabella, tremolant, tot i que amb prou feines sabia per què—. Puc preguntar quin és?

—De seguida, senyora, de seguida —digué el desconegut, que encara no li havia apartat els ulls del rostre—. Us heu casat fa poc, senyora?

—Sí —respongué Arabella, en un to a penes audible, deixant de banda la feina, i presa d’una gran agitació a mesura que una idea, que ja li havia passat pel cap, guanyava força en la seva ment.

—Sense haver fet entendre al vostre marit la conveniència de consultar primer el seu pare, de qui depèn, crec? —digué el desconegut.

Arabella es portà el mocador als ulls.

—Sense ni tan sols un intent per comprovar, amb alguna petició indirecta, quins eren els sentiments del vell en un punt en què naturalment estava molt interessat? —féu el desconegut.

—No puc negar-ho, senyor —digué Arabella.

—I sense tenir propietats personals suficients per proporcionar al vostre marit cap ajuda permanent a canvi dels avantatges mundans que sabíeu que hauria aconseguit si s’hagués casat d’acord amb els desigs del seu pare? —digué el vell cavaller—. Això és el que nois i noies anomenen afecte desinteressat, fins que tenen fills propis, i llavors ho veuen amb una llum aspra i diferent!

Les llàgrimes d’Arabella fluïen ràpidament, mentre argüia l’atenuant que era jove i inexperta; que només el seu afecte l’havia induïda a fer aquell pas; i que s’havia vist privada del consell i el guiatge dels seus pares gairebé des de la infantesa.

—Va ser una equivocació —digué el vell en un to més suau—, una gran equivocació. Va ser romàntic, poc pràctic, imprudent.

—Va ser culpa meva; tot culpa meva, senyor —respongué la pobra Arabella, plorant.

—Ximpleries —digué el vell cavaller—; no va pas ser culpa vostra que ell s’enamorés de vós, suposo. Sí que ho va ser —digué el vell, mirant Arabella de manera bastant furtiva—. Va ser culpa vostra. Ell no podia pas evitar-ho.

Aquest petit compliment, o l’estranya manera del menut cavaller de fer-lo, o el seu aire alterat —molt més bondadós del que era al principi— o totes tres coses juntes, forçaren Arabella a somriure enmig de les llàgrimes.

—On és el vostre marit? —preguntà el vell, sobtadament; aturant un somriure que tot just començava a insinuar-se-li a la cara.

—L’espero en qualsevol moment, senyor —respongué Arabella—. L’he convençut que anés a fer un tomb aquest matí. Està molt abatut i infeliç per no tenir notícies del seu pare.

—Abatut, està? —digué el vell—. Li està molt bé!

—Em temo que n’està per mi —digué Arabella—; i certament, senyor, jo n’estic profundament per ell. Jo he estat l’única causa que l’ha portat a la seva situació actual.

—No pateixis per ell, estimada —digué el vell—. Ja li està bé. N’estic content… content de debò, pel que l’afecta a ell.

Amb prou feines aquelles paraules havien sortit dels llavis del vell, quan se sentiren passes pujant les escales, passes que ell i Arabella semblaren reconèixer alhora. El menut cavaller quedà pàl·lid; i, fent un gran esforç per semblar serè, s’aixecà, mentre el senyor Winkle entrava a la sala.

—Pare! —exclamà el senyor Winkle, reculant esbalaït.

—Sí, senyor —respongué el menut vell—. Bé, senyor, què m’heu de dir?

El senyor Winkle restà silenciós.

—Esteu avergonyit, espero, senyor? —digué el vell.

Però el senyor Winkle encara no deia res.

—Esteu avergonyit de vós mateix, senyor, o no n’esteu? —preguntà el vell.

—No, senyor —respongué el senyor Winkle, agafant Arabella de bracet—. No estic avergonyit de mi mateix, ni tampoc de la meva esposa.

—Paraula que…! —exclamà irònicament el vell.

—Em sap molt greu haver fet res que hagi fet minvar el vostre afecte per mi, senyor —digué el senyor Winkle—; però vull dir, al mateix temps, que no tinc cap raó per estar avergonyit de tenir aquesta dona per esposa, ni vós per tenir-la per filla.

—Dóna’m la mà, Nat —digué el vell cavaller, amb la veu alterada—. Fes-me un petó, estimada. Ets una jove encantadora, al capdavall!

Al cap de pocs minuts el senyor Winkle anà a buscar el senyor Pickwick, i tornant amb aquest cavaller, el presentà al seu pare, que féu amb ell una encaixada que durà cinc minuts sense parar.

—Senyor Pickwick, us agraeixo sincerament tota la vostra bondat amb el meu fill —digué el vell senyor Winkle, d’una manera brusca i planera—. Sóc un home arrauxat, i quan us vaig veure per darrera vegada, estava contrariat i sorprès. Ara he jutjat per mi mateix, i estic més que satisfet. Cal que em disculpi més, senyor Pickwick?

—No —respongué aquest—. Heu aconseguit l’únic que faltava per arrodonir la meva felicitat.

Després d’això hi hagué una altra encaixada de mans durant cinc minuts més, acompanyada d’un gran nombre de paraules elogioses, que, a més de ser-ho, tenien el mèrit addicional i ben original de ser sinceres.

Sam havia acompanyat respectuosament el seu pare a la Belle Sauvage, quan, en tornar, trobà el noi gras al pati, que havia rebut l’encàrrec de lliurar una nota d’Emily Wardle.

—D’això —digué Joe, que estava insòlitament loquaç—, quina noia tan bonica és Mary, oi? M’agrada tant, de veritat!

El senyor Weller no féu cap comentari verbal en resposta; però ullant el noi gras per un moment, esgarrifat davant la seva presumpció, el dugué agafat pel coll fins a la cantonada i el despatxà amb una puntada de peu inofensiva però cerimoniosa. Després d’allò, caminà cap a casa, xiulant.





LVII

On el club de Pickwick és finalment dissolt,

i tot conclou a satisfacció de tothom.


Durant tota una setmana després de la feliç arribada del senyor Winkle de Birmingham, el senyor Pickwick i Sam Weller sortiren de casa tot el dia, i només tornaren just a temps per sopar, amb un aire de misteri i importància força aliè al seu tarannà. Era evident que fets molt greus i memorables estaven en curs; però circulaven diverses hipòtesis en relació al seu caràcter concret. Alguns (entre els quals hi havia el senyor Tupman) estaven disposats a pensar que el senyor Pickwick projectava una aliança matrimonial; però les dames rebutjaven enèrgicament aquesta idea. Altres s’inclinaven més aviat cap a la creença que havia projectat algun viatge distant, i que es trobava en aquell moment ocupat efectuant els arranjaments preliminars; però això novament ho desmentia resoludament el mateix Sam, que havia manifestat inequívocament, en ser interrogat per Mary, que no s’emprendria cap nou viatge. Finalment, quan tot el grup s’havia regirat el cervell durant sis dies llargs amb especulacions inútils, decidiren unànimement que calia demanar al senyor Pickwick que expliqués la seva conducta i manifestés clarament per què havia evitat així de la societat dels seus admiradors amics.

Amb aquesta intenció, el senyor Wardle convidà tot el cercle a sopar als Adelphi; i quan els gerros hagueren fet tres rondes, encetà el tema.

—Tots estem ansiosos de saber —digué el vell cavaller—, què hem fet per ofendre-us, i per induir-vos a abandonar-nos i fer aquestes passejades solitàries.

—Sí? —digué el senyor Pickwick—. És prou curiós que jo tingués intenció d’oferir voluntàriament una explicació completa avui mateix; així doncs, si voleu donar-me una altra copa de vi, satisfaré la vostra curiositat.

Els gerros passaren de mà en mà amb una rapidesa inusitada, i el senyor Pickwick, mirant la cara dels seus amics amb un somriure alegre, continuà:

—Tots els canvis que han tingut lloc entre nosaltres —digué el senyor Pickwick—, vull dir el casament que ha tingut lloc, i el casament que tindrà lloc, amb els canvis que impliquen, m’han fet necessari pensar, serenament i de manera immediata, en els meus plans futurs. He decidit retirar-me a algun barri tranquil i bonic a les proximitats de Londres; he vist una casa que s’adeia exactament a les meves pretensions; l’he comprada i l’he moblada. Està plenament equipada per rebre’m, i penso instal·lar-m’hi de seguida, confiant de poder viure encara per passar molts anys tranquils en un retir pacífic, alegrat durant la vida per la companyia dels meus amics, i seguit en la mort pel seu afectuós record.

En aquest punt el senyor Pickwick féu una pausa, i un murmuri baix recorregué els que seien al voltant de la taula.

—La casa que he comprat —digué el senyor Pickwick—, és a Dulwich. Té un gran jardí, i està situada en un dels llocs més agradables a prop de Londres. Ha estat equipada amb totes les atencions al confort material; potser també amb una mica d’elegància; però això ja ho jutjareu vosaltres mateixos. Sam m’hi acompanya. He contractat, a través de Perker, una majordoma… molt vella… i tots aquells criats que ella considera que em faran falta. Proposo consagrar aquest petit refugi, fent una cerimònia en què tinc un gran interès i que realitzarem allí. Voldria, si el meu amic Wardle no hi té cap objecció, que la seva filla sortís casada de la meva casa nova, el dia que en prengui possessió. La felicitat dels joves —prosseguí el senyor Pickwick, una mica entendrit—, ha estat sempre el principal plaer de la meva vida. M’escalfarà el cor ser testimoni de la felicitat d’aquells amics que em són més cars, sota el meu propi sostre.

El senyor Pickwick tornà a fer una pausa; Emily i Arabella sanglotaven d’una manera audible.

—M’he posat en contacte, tant personalment com per carta, amb el club —continuà el senyor Pickwick—, per posar-los al corrent de la meva intenció. Durant la nostra llarga absència, ha patit molt a causa de dissensions internes; i la retirada del meu nom, juntament amb aquesta i altres circumstàncies, ha ocasionat la seva dissolució. El Club de Pickwick ja no existeix.

—Mai no lamentaré —digué el senyor Pickwick en veu baixa—, mai no lamentaré haver dedicat la major part de dos anys a barrejar-me amb diferents varietats i tipus de naturalesa humana, per molt frívola que la meva recerca de novetat pugui haver semblat a molts. Després de dedicar gairebé la totalitat de la meva vida anterior als negocis i a la recerca de riquesa, nombrosos escenaris dels quals no tenia cap noció prèvia han irromput a la meva consciència… espero que per eixamplar la meva ment, i per millorar el meu enteniment. Si malgrat tot he fet ben poc bé, confio haver fet encara menys mal, i que cap de les meves aventures sigui per a mi res més que una font de records divertits i agradables en l’ocàs de la vida. Que Déu us beneeixi a tots!

Amb aquestes paraules, el senyor Pickwick omplí i escurà una copa amb mà tremolosa; i els seus ulls se li humitejaren quan els seus amics s’aixecaren com una sola persona i brindaren per ell des del fons del cor.

Calgueren pocs preparatius per al casament del senyor Snodgrass. Com no que tenia ni pare ni mare, i havia estat en la seva infantesa un pupil del senyor Pickwick, aquell cavaller era perfectament coneixedor de les seves possessions i perspectives. La presentació que en féu fou enterament satisfactòria per a Wardle —com gairebé qualsevol altra presentació ho hauria estat, perquè el bon vell desbordava d’hilaritat i bondat— i després de concedir un dot generós a Emily, el casament quedà fixat per al quart dia a partir d’aquell moment —uns preparatius tan inesperats que portaren tres modistes i un sastre al caire de la follia.

Agafant cavalls de posta per al carruatge, el vell Wardle sortí, l’endemà, per portar la seva mare de tornada a ciutat. En comunicar la notícia a la vella dama amb una impetuositat característica, aquesta es desmaià a l’acte; però reviscolant-se ràpidament, ordenà que el vestit de seda amb brocat fos empaquetat immediatament, i procedí a narrar certes circumstàncies d’una naturalesa similar que feien referència al casament de la filla gran de lady Tollimglower, difunta, que ocuparen tres hores d’explicació, tot i que finalment no pogué arribar ni a la meitat.

Calia informar la senyora Trundle de tots els enormes preparatius que tenien lloc a Londres; i, com que tenia un estat de salut delicat, se la posà al corrent a través del senyor Trundle, per tal que la notícia no fos un cop excessiu per a ella; però no ho fou, donat que ella escrigué immediatament a Muggleton, per encarregar un capell nou i un vestit de setí negre, i d’altra banda confessà la seva determinació de ser present a la cerimònia. En conseqüència, el senyor Trundle avisà el metge, i el metge va dir que la senyora Trundle era qui millor sabia el que li convenia, a la qual cosa la senyora Trundle respongué que s’hi veia amb cor, i que ja tenia decidit anar-hi; davant d’allò el metge, que era un home savi i discret, i sabia el que li convenia a ell, a més de l’altra gent, digué que potser si la senyora Trundle es quedava a casa, patiria més per la recança que si hi anava, i que per tant potser seria millor fer-ho. I així ho féu; el metge amb gran atenció envià mitja dotzena de medicines, per prendre’s durant el trajecte.

A part d’aquests punts de confusió, Wardle rebé l’encàrrec de dues petites cartes per a dues joves menudes que havien de fer de dames d’honor; en rebre-les, les dues noies es veieren empeses a la desesperació pel fet de no tenir «res» a punt per a una ocasió tan important, ni temps per fer-s’ho —una circumstància que semblà proporcionar als dos respectables pares de les noies un sentiment de satisfacció més que no pas d’altra cosa. De totes maneres, s’arranjaren vestits vells, i es feren capells nous, i les joves dames quedaren tan bé com es podia esperar d’elles. I com que ploraren a la cerimònia posterior en els llocs escaients, i tremolaren en els moments oportuns, es feren perdonar davant l’admiració de tots els observadors. Com fou que els dos parents pobres arribaren a Londres, si caminant, o darrere de cotxes, o es feren carregar en carros, o si es portaren uns als altres per torns, és incert; però allí eren, davant de Wardle; i les primeres persones que trucaren a la porta de casa del senyor Pickwick, el matí de noces, foren els dos parents pobres, tot somriures i coll de camisa.

Però reberen una benvinguda cordial, perquè la riquesa o la pobresa no tenien gens d’influència sobre el senyor Pickwick; els criats nous mostraven una gran celeritat i diligència; Sam es trobava en un estat incomparable de bon humor i entusiasme; Mary estava radiant de bellesa i cintes elegants.

El nuvi, que s’havia allotjat a la casa durant els dos o tres dies previs, anà amb un aspecte imponent a l’església de Dulwich per reunir-se amb la núvia, acompanyat pel senyor Pickwick, Ben Allen, Bob Sawyer i el senyor Tupman; Sam Weller anava a fora, amb un plomall blanc al trau, regal de la seva estimada, i vestit amb un nou i sumptuós conjunt d’uniforme inventat per a l’ocasió. Foren rebuts pels Wardle, els Winkle, la núvia, les dames d’honor i els Trundle; i un cop acomplerta la cerimònia, els cotxes tornaren a casa del senyor Pickwick per esmorzar, on ja els esperava el menut senyor Perker.

Aquí, tots els núvols lleugers de la part més solemne dels fets s’esvaïren; tots els rostres brillaven d’alegria; i no se sentia res més que felicitacions i lloances. Tot era tan bell! La gespa al davant, el jardí al darrere, l’hivernacle en miniatura, el menjador, el saló, les habitacions, la sala de fumadors, i, sobretot, l’estudi, amb els seus quadres i butaques, els armaris rars, les taules singulars, llibres innombrables, amb una finestra gran i alegre que donava a una gespa agradable i dominava un bonic paisatge, puntejat aquí i allà de casetes gairebé amagades pels arbres; i a més les cortines, les catifes, les cadires i els sofàs! Tot era tan bell, tan sòlid, tan pulcre, i d’un gust tan exquisit, deia tothom, que realment no hi havia manera de decidir què admirar més.

I enmig de tot això hi havia el senyor Pickwick, amb el rostre il·luminat de somriures que el cor de cap home, dona ni infant no podia resistir: ell era el més feliç del grup: encaixava mans, una vegada i una altra, amb la mateixa gent, i quan les seves mans no tenien aquesta ocupació, se les fregava amb fruïció: es girava cap a una direcció diferent a cada nova expressió de gratificació o curiositat, i inspirava tothom amb les seves mirades de goig i alegria.

Anuncien l’esmorzar. El senyor Pickwick acompanya la vella dama (que ha estat molt eloqüent sobre el tema de Lady Tollimglower) fins al cap d’una taula llarga; Wardle pren l’extrem oposat; els amics es distribueixen a cada banda; Sam adopta la seva posició darrere de la cadira del seu amo; les rialles i les converses s’aturen; el senyor Pickwick, després de beneir la taula, fa un moment de pausa i mira al seu voltant. En fer-ho, les llàgrimes li rodolen per les galtes, per la plenitud de la seva joia.

Deixem el nostre vell amic en un d’aquells moments de pura felicitat, dels quals, si els cerquem, sempre n’hi ha alguns per alegrar la nostra existència passatgera. Hi ha ombres fosques a la terra, però les seves llums són més fortes pel contrast. Alguns homes, com rat-penats o mussols, tenen uns ulls millors per a la foscor que per a la llum. A nosaltres, que no tenim aquesta capacitat òptica, ens complau més dirigir la nostra última mirada de comiat als visionaris companys de moltes hores solitàries, quan la breu claror del sol del món els cau a sobre de ple.

És el destí de la major part dels homes que es barregen amb el món, i arriben fins i tot a la plenitud de la vida, fer molts amics reals, i perdre’ls amb el curs natural de les coses. El destí de tots els autors o cronistes és crear amics imaginaris, i perdre’ls amb el curs natural de l’art. I no és aquesta l’única de les seves desventures; perquè a més els cal proporcionar-ne una relació.

Obeint aquest costum —un de dolent, indubtablement— adjuntem unes notes biogràfiques, en relació al grup aplegat a casa del senyor Pickwick.

El senyor i la senyora Winkle, havent recuperat plenament el favor del vell cavaller, quedaren poc després instal·lats en una casa acabada de construir, a menys de mitja milla de casa del senyor Pickwick. El senyor Winkle, contractat a la City com a representant o corresponsal del seu pare, canvià el seu antic hàbit pel vestit habitual dels anglesos, i des d’aleshores presentà tota l’aparença externa d’un cristià civilitzat.

El senyor i la senyora Snodgrass s’instal·laren a Dingley Dell, on adquiriren i conrearen una petita granja, més per ocupació que pel benefici. El senyor Snodgrass, ocasionalment entotsolat i malenconiós, té reputació encara ara de gran poeta entre els amics i coneguts, tot i que no trobem que hagi escrit mai res que justifiqui aquesta opinió. Hi ha molts personatges cèlebres, literaris, filosòfics i d’altra mena, que gaudeixen d’una alta reputació sobre una base similar.

El senyor Tupman, quan els seus amics es casaren, i el senyor Pickwick s’instal·là, prengué un allotjament a Richmond, on ha residit d’aleshores ençà. Passeja constantment per la terrassa durant els mesos d’estiu, amb un aire jovenívol i confiat, que li ha procurat l’admiració de les nombroses senyores grans solteres que resideixen al veïnat. Mai no ha tornat a declarar-se.

El senyor Bob Sawyer, després de passar prèviament per la Gazette, continuà fins a Bengala, acompanyat del senyor Benjamin Allen; tots dos havien trobat col·locació com a metges a la Companyia de l’Índia Oriental. Tingueren cadascun la febre groga catorze vegades, llavors decidiren provar una mica d’abstinència; des d’aquell període, els ha anat bé.

La senyora Bardell llogà cambres a molts solters sociables, amb gran profit, però mai ha presentat cap més demanda per incompliment de promesa de matrimoni. Els seus advocats, els senyors Dodson & Fogg, continuen al negoci, d’on treuen grans ingressos, i en el qual són universalment reconeguts com els més astuts entre els astuts.

Sam Weller mantingué la paraula, i restà solter durant dos anys. Quan la vella majordoma morí al final d’aquest període, el senyor Pickwick ascendí Mary a aquesta categoria, a condició que es casés immediatament amb el senyor Weller, cosa que ella féu sense ni un murmuri. Com que s’han vist repetidament dos nens robusts a la porta del jardí posterior, hi ha raó per suposar que Sam té família.

El vell senyor Weller conduí un cotxe durant dotze mesos, però afectat de gota, es veié obligat a retirar-se. El contingut de la cartera havia estat tan ben invertit, però, pel senyor Pickwick, que disposava d’una considerable independència, de la qual encara viu en una taverna excel·lent prop de Shooter’s Hill, on és força venerat com a oracle, es vanta molt de la seva intimitat amb el senyor Pickwick i conserva una aversió invencible per les vídues.

El senyor Pickwick continuà residint a la seva casa nova, dedicant les hores de lleure a organitzar els apunts que després presentà al secretari del club en altres temps famós, o a sentir Sam Weller llegint en veu alta, amb comentaris que li passen pel cap, cosa que mai ha deixat de proporcionar al senyor Pickwick gran diversió. Al principi el van amoïnar molt les nombroses peticions fetes pel senyor Snodgrass, el senyor Winkle i el senyor Trundle perquè fes de padrí de la seva descendència; però ara ja s’hi ha acostumat, i ho fa com si res. Mai tingué ocasió de lamentar la seva generositat amb el senyor Jingle; perquè tant ell com Job Trotter esdevingueren, amb el temps, membres respectables de la societat, tot i que sempre han posat objeccions a tornar als escenaris de les seves velles malifetes i temptacions. El senyor Pickwick ara està una mica malalt; però conserva tota la seva antiga joventut d’esperit, i encara se’l pot veure sovint, contemplant els quadres de la Dulwich Gallery, o gaudint d’una passejada per l’agradable veïnat quan fa bon dia. És conegut per tots els pobres del voltant, que mai deixen de treure’s el barret, quan ell passa, amb gran respecte. La mainada l’idolatra, com de fet tot el barri. Cada any acudeix a una gran festa familiar a casa del senyor Wardle; en aquestes ocasions, com en totes, és atès invariablement pel fidel Sam, i entre ell i el seu amo existeix un afecte constant i recíproc que només acabarà amb la mort.





CHARLES JOHN HUFFAN DICKENS (Landport, Portsmouth, Anglaterra, 7 de febrer de 1812 – Gadshill Place, 8 de juny de 1870) és un dels escriptors britànics més coneguts, amb múltiples adaptacions al cinema de les seves obres i referències en la cultura popular.

Durant la seva carrera Dickens va escriure moltes novel·les que van ser molt populars i van desplegar la seva rica imaginació i la seva genial ironia. Ara és tractat com un dels novel·listes més grans de l’era victoriana i les seves obres són documents importants per conèixer la vida d’aquella època.

Els crítics han celebrat la seva mestria en la prosa, la seva capacitat d’inventar caràcters memorables i el seu poder de sensibilització socials. Tot i això, tot sovint ha rebut crítiques per l’excés de sentimentalisme, els esdeveniments improbables i els seus caràcters grotescos.

Algunes de les seves millors novel·les són: Els papers pòstums del Club de Pickwick (1836–1837), Oliver Twist (1837–1839), Nicholas Nickleby (1838–1839), David Copperfield (1849–1850), Casa inhòspita (1852–1853), Temps difícils (1854), La petita Dorrit (1855–1857), Una història de dues ciutats (1859) i Grans esperances (1860–1861).





Notes


[1] Prov. 22:6. [Torna]



[2] Peixos: peces d’os o ivori per substituir els diners en els jocs d’atzar. [Torna]



[3] El rei i la reina. [Torna]





