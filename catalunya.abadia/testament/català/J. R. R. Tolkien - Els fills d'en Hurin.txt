Els fills d’en Hurin és un dels grans relats que basteixen la història de la Terra Mitjana i se situa a la Primera Edat, quan els elfs, els homes i els nans ja havien viscut uns quants segles a la Terra. Amb el relat de Beren i Lúthien, aquest és el més citat a El Senyor dels Anells i El Silmaríl·lion com a referent de l’heroisme i la tragèdia en la lluita contra el Mal, que a la Primera Edat encarna la figura de Mórgoth.

Aquest llibre, recopilat pel fill d’en Tolkien i amb il·lustracions d’Alan Lee, és la història completa dels fills d’en Hurin, una història tràgica d’amors impossibles, passions incompreses i guerres sense quarter entre la Llum i la Foscor. Homes, elfs, nans, orcs i dracs lluiten pel domini de la Terra Mitjana.





J. R. R. Tolkien





Els fills d’en Hurin


Edició a cura de Christopher Tolkien



ePUB v2.0

Raticulina 11.03.15





Títol original: The Tale of the Children of Húrin

J. R. R. Tolkien, 2007

Traducció: Dolors Udina, 2007

Il·lustracions: Alan Lee

Edició digital: Raticulina (v1.0)

Segona edició: EpubCat (v2.0)

Digitalització: Raticulina

ePUBCat base r1.3





PREFACI


No hi ha dubte que un gran nombre de lectors d’El Senyor dels Anells ja coneixen les llegendes dels Dies de l’Antigor (tal com es van publicar de maneres diverses a El Silmaríl·lion, Els contes inacabats i La història de la Terra Mitjana), malgrat la reputació que tenen de ser estranyes i inaccessibles en forma i estil. Per aquesta raó, fa temps que penso que hi ha bons motius per presentar la versió llarga que va fer el meu pare de la llegenda dels Fills d’en Hurin com una obra independent, amb les seves cobertes pròpies, amb la mínima feina d’edició i, per damunt de tot, en una narració contínua sense buits ni interrupcions, si es podia fer sense distorsió ni invenció, malgrat l’estat inacabat en què va deixar-ne algunes parts.

He pensat que si la història del destí d’en Turin i la Níenor, els fills d’en Hurin i la Morwen, podia presentar-se d’aquesta manera, s’obriria una finestra a un escenari i una història d’una Terra Mitjana desconeguda que són vívides i immediates però concebudes com si vinguessin d’èpoques remotes: les terres inundades de l’oest més enllà de les Muntanyes Blaves on Barbarbrat va entrar a la seva joventut, i la vida d’en Turin Turàmbar, a Dor-lomin, Dòriath, Nargòthrond i el Bosc de Brethil.

Aquest llibre s’adreça, doncs, principalment, a lectors que potser recorden que la pell de l’Aranyerra tenia uns plecs tan odiosos que «no podien ser travessats per cap força humana ni hi havia elf o nan prou fort per forjar l’acer que acabés amb ella ni mà de Beren o de Turin per brandir-lo», i que N’Èlrond va citar en Turin a en Frodo a Rivendell com un dels «poderosos amics èlfics de l’antigor»; però no en saben res més.

Quan el meu pare era jove, durant els anys de la Primera Guerra Mundial i molt abans que hi hagués cap presagi de les històries que formarien el relat d’El hòbbit o El Senyor dels Anells, va començar a escriure una col·lecció d’històries que va anomenar The Book of host Tales [El llibre dels contes perduts]. Aquesta va ser la primera obra de literatura imaginativa, i una de ben substancial, perquè tot i quedar incompleta hi ha catorze contes acabats. Va ser en el Llibre dels contes perduts on van aparèixer per primer cop en una narració els Déus o els Vàlar; els Elfs i els Homes com a Fills de l’Ilúvatar (el Creador); Mélkor-Mórgoth el gran Enemic; Bàlrogs i Orcs; i les terres en què tenen lloc els contes: Vàlinor, «terra dels Déus», més enllà de l’oceà occidental, i les «Grans Terres» (anomenades després «Terra Mitjana», entre els mars de l’est i de l’oest).

Entre els Contes Perduts n’hi havia tres de més llargada i amplitud, i tots tres tractaven d’Homes i Elfs: hi ha La història de Tinúviel (que apareix en forma breu a El Senyor dels Anells com la història d’En Beren i Na Lúthien que l’Àragorn va explicar als hòbbits a la Pica del Temps; això ho va escriure el meu pare el 1917), Turàmbar i el Foalókë (En Turin Turàmbar i el Drac, que certament existia el 1919, si no abans), i La caiguda de Gondolin (1916-17). En un passatge citat tot sovint d’una llarga carta que el meu pare va escriure el 1951, tres anys abans de la publicació de La Germandat de l’Anell, en la qual descrivia la seva obra, parlava de quina era la seva primera ambició. «Fa molt temps (molt abans que em comencessin a caure els cabells) tenia pensat fer un cos de llegendes més o menys relacionades que anirien d’allò més gran i cosmogònic al nivell de la història de fades romàntica: que allò més gran es trobés en allò més petit en contacte amb la terra de manera que allò més petit tragués esplendor dels grans telons de fons […] Desenvoluparia plenament alguns dels grans contes i en deixaria molts només en esquema i apuntats».

Es pot veure en aquesta evocació que, des de feia molt temps, era part de la seva idea del que va acabar dient-se El Silmaríl·lion que alguns dels «contes» fossin explicats de manera més completa; i, de fet, en aquesta mateixa carta del 1951 es referia expressament a les tres històries que he esmentat abans i que eren les més llargues d’El llibre dels contes perduts. Aquí qualificava la història d’en Beren i la Lúthien com «la principal de les històries d’El Silmaríl·lion», i deia: «la història és una llegenda de fades heroica (em penso que bella i poderosa) que es pot llegir independentment amb només un vague coneixement, molt general, dels antecedents. Però també és una baula fonamental del cicle, que perd la seva significació plena si se la treu del seu lloc». «Hi ha altres històries amb un tractament també gairebé complet —continuava—, i també independent, i tanmateix vinculat a la història general»: són Els fills d’en Hurin i La caiguda de Góndolin.

Sembla, doncs, inqüestionable, per les mateixes paraules del meu pare, que si podia aconseguir unes narracions definitives i acabades a l’escala que ell desitjava, considerava que les tres «Grans Històries» dels Dies de l’Antigor (En Beren i Lúthien, Els Fills d’en Hurin i La Caiguda de Góndolin) eren obres prou completes en elles mateixes per no exigir coneixements del gran cos de llegendes conegut com El Silmaríl·lion. Per altra banda, com el meu pare va observar en el mateix lloc, la història dels Fills d’en Hurin és essencial per a la història dels Elfs i els Homes en els Dies de l’Antigor i hi ha, necessàriament, un bon munt de referències als esdeveniments i les circumstàncies en aquesta història més àmplia.

Seria totalment contrari a la idea d’aquest llibre carregar-ne la lectura amb una abundància de notes que donessin informació sobre persones i esdeveniments que, en tot cas, són d’una importància relativa en la narració immediata. Tanmateix, podria ser útil proporcionar aquesta assistència aquí i allà i, per això, a la Introducció, he fet un breu esbós de Belériand i els seus pobles cap al final dels Dies de l’Antigor, quan van néixer en Turin i la Níenor; i, a més a més d’un mapa de Belériand i de les terres cap al Nord, he inclòs una llista de tots els noms que surten al text amb indicacions molt concises pel que fa a cadascun i amb genealogies simplificades.

Al final del llibre hi ha un Apèndix amb dues parts: la primera part aborda els intents del meu pare d’aconseguir una forma final dels tres contes, i la segona, explica la composició del text tal com es presenta en aquest llibre, que difereix en molts aspectes dels Contes inacabats.





INTRODUCCIÓ


La Terra Mitjana en els Dies de l’Antigor

El personatge d’en Turin era de gran importància per al meu pare i, en el diàleg directe i immediat, va aconseguir un retrat punyent de la seva infantesa, essencial per al seu caràcter general: la severitat i manca d’alegria, el sentit de la justícia i la compassió; d’en Hurin també: ràpid, alegre i optimista; i el de la seva mare Morwen, reservada, valenta i orgullosa; i de la vida domèstica al fred país de Dor-lomin durant els anys, ja plens de temors, després que Mórgoth trenqués el Setge d’Àngband, abans que nasqués en Turin.

Però tot això va ser en els Dies de l’Antigor, a la Primera Edat del món, en un temps inimaginablement remot. La llunyania dels temps a què es remunta aquesta història va ser transmesa memorablement a El Senyor dels Anells. En el gran consell de Rivendell, N’Élrond va parlar de la Darrera Aliança d’Elfs i Homes i de la derrota d’en Sàuron al final de la Segona Edat, més de tres mil anys abans.

En arribar a aquest punt, N’Élrond va fer una pausa i sospirà:

—Recordo com si fos ara l’esplendor dels seus estendards —va dir—. Em recordà la glòria dels Dies de l’Antigor i els exercits de Belériand, de tants com eren els grans prínceps i capitans que s’hi havia aplegat. I, amb tot, no eren tants, ni tan bells, com quan Thangoròdrim fou destruïda i els elfs van creure que el mal era anorreat per sempre, i s’equivocaren.

—Ho recordeu? —va dir en Frodo, expressant en veu alta el seu pensament de tan astorat que estava—. Pensava —quequejà en veure que N’Élrond es girava envers ell—, pensava que la caiguda de Guil-galad fou fa molt, moltíssim temps.

—I ho fou —va respondre N’Élrond amb gravetat—. Però jo encara recordo, fins i tot, els Dies de l’Antigor. Eàrendil era el meu pare i havia nascut a Góndolin, abans de la seva caiguda; i la meva mare era Èlwing, filla de Dior, fill de Lúthien de Dòriath. He conegut tres edats a l’oest del món, i moltes desfetes, i moltes victòries eixorques.



Uns sis mil anys i mig abans que se celebrés el Consell de N’Élrond a Rivendell, en Turin va néixer a Dor-lomin, «a l’hivern de l’any», tal com consta als Annals of Beleriand [Annals de Belériand], «amb auguris de penes».

Però la tragèdia de la seva vida no comprèn exclusivament el retrat del seu personatge perquè va ser condemnat a viure atrapat en una maledicció de gran poder misteriós, la imprecació d’odi llançada per Mórgoth a en Hurin i la Morwen i els seus fills, perquè en Hurin el va desobeir i va rebutjar la seva voluntat. I Mélkor, l’Enemic Negre, tal com li deien, era el seu origen, com va declarar a en Hurin quan el van portar captiu davant seu; «Mélkor, el primer i més poderós dels Vàlar, que existia abans del món». Ara, encarnat permanentment en forma de rei gegantí i majestuós, per bé que terrible, al nord-oest de la Terra Mitjana, es trobava físicament present a la seva fortalesa immensa d’Àngband, l’Infern de Ferro: la negra fetor que sortia dels cims de Thangoròdrim, les muntanyes que s’enlairaven sobre Àngband, podien veure’s de lluny tacant el cel del nord. Diuen els Annals de Belériand que «les portes de Mórgoth eren a cent cinquanta llegües de distància del pont de Menegroth; lluny i tanmateix ben a prop». Aquestes paraules es refereixen al pont que duia a les estances del rei èlfic Thíngol, que va adoptar en Turin com a fill: el seu nom era Menegroth, les Mil Cavernes, molt més al sud i a l’est de Dor-lomin.

Però, ara que estava encarnat, Mórgoth tenia por. El meu pare va escriure d’ell: «A mesura que creixia en malícia i propagava des de dins seu el mal que concebia amb mentides i criatures de maldat, els traspassava el seu poder i el dispersava, i ell esdevenia cada cop més lligat a la terra, poc disposat a sortir de la seva fosca fortalesa». Així, quan En Fingolfin, Rei Suprem dels Elfs de Nóldor, es va dirigir tot sol a Àngband per desafiar en combat Mórgoth, va cridar a la porta: «Surt, rei covard, a lluitar amb la teva pròpia mà! Morador del cau, mer senyor d’esclaus, mentider i espia, enemic de Déus i d’Elfs, surt! Perquè vull veure el teu rostre covard». Llavors (diuen), «Mórgoth sortí. Perquè no podia defugir el repte davant dels seus capitans». Va combatre amb el gran martell Grond, que a cada cop obria un gran forat, i va abatre En Fingolfin; però, mentre moria, va tallar el peu de Mórgoth de soca-rel «i la sang que vessava negra i fumosa emplenà els forats fets pel Grond. Amb un sol peu va haver de caminar Mórgoth des d’aquell dia». Així doncs, quan en Beren i la Lúthien, en forma de llop i de rat-penat, van obrir-se camí fins a la cambra més profunda d’Àngband on seia Mórgoth, la Lúthien li insuflà un somni: i «caigué Mórgoth com l’allau d’una muntanya, recargolat com un tro, projectat del tron bocaterrós contra les flors de l’infern. La corona de ferro li caigué rodolant del cap».

La maledicció d’un ésser així, que es vantava que «l’ombra de la meva voluntat cau sobre Arda (la Terra) i tot el que conté s’inclina lentament i amb seguretat a la meva voluntat», és diferent de les malediccions o imprecacions de criatures amb molt menys poder. Mórgoth no «invoca» el mal o la calamitat sobre en Hurin i els seus fills, no «crida» un poder superior perquè sigui el seu agent: perquè ell, «Amo dels fats d’Arda», tal com es va anomenar ell mateix parlant amb en Hurin, pretén portar el seu enemic a la ruïna mitjançant la força de la seva voluntat gegantina. Així, «dissenya» el futur d’aquells a qui odia, i per això diu a en Hurin: «Sobre tots els que estimes el meu pensament pesarà com un núvol de Fatalitat i els enfonsarà en la foscor i la desesperació».

El turment que havia ideat per a en Hurin era «veure amb els ulls de Mórgoth». El meu pare va donar una definició de què significava això: si algú era obligat a mirar dins de l’ull de Mórgoth, «veuria» (o rebria en el seu pensament des del pensament de Mórgoth) una imatge convincentment creïble dels esdeveniments, deformada per la malícia sense fi de Mórgoth; i si realment hi havia algú que pogués rebutjar l’ordre de Mórgoth, no era pas en Hurin. Això, deia el meu pare, es devia en part al fet que l’amor pels seus i l’ansietat angoixosa el feia desitjar assabentar-se de tot el que pogués d’ells, fos quina fos la font; i en part era per orgull, perquè creia que havia derrotat Mórgoth en la discussió i que podia «suportar la mirada» de Mórgoth o, si més no, conservar la raó crítica per distingir entre fet i malícia.

En tota la vida d’en Turin des del moment que se’n va de Dor-lomin, i en la de la seva germana Níenor, que mai no va veure el seu pare, hi ha el destí d’en Hurin, assegut inamovible en un lloc alt de Thangoròdrim amb una amargor creixent inspirada pel seu turmentador.

En la història d’en Turin, que es feia dir Turàmbar, «Amo de la Fatalitat», la maledicció de Mórgoth sembla veure’s com un poder desfermat per fer el mal que cerca les seves víctimes; així, es diu que el mateix Vala caigut temia que en Turin «assolís tant poder que la maledicció que li havia formulat esdevingués buida i escapés del destí que li havia estat designat». I després, a Nargòthrond, en Turin va ocultar el seu nom veritable i, quan en Gwíndor el va revelar, ell es va empipar: «Però ara, amic, m’has fet mal fent públic el meu nom real i has llançat damunt meu el fat del qual fujo». Va ser en Gwíndor, que havia estat presoner a Àngband, qui havia parlat a en Turin del rumor que corria que Mórgoth havia llançat una maledicció contra en Hurin i tota la seva parentela. Però, en aquesta ocasió, va contestar a en Turin: «El fat és dins teu, no en el teu nom».

Aquesta complexa idea és tan essencial en la història que el meu pare fins i tot va proposar un títol alternatiu: Narn e.’Rach Morgoth, La història de la maledicció de Mórgoth. I es pot veure el seu punt de vista en aquestes paraules: «Així acabà la història de Turin el desafortunat; la pitjor de les obres de Mórgoth entre els Homes en el món antic».

Quan en Barbarbrat subjectava en Merry i en Pippin a la creuera de cada braç, els cantava sobre llocs que havia conegut en temps remots i sobre els arbres que hi creixien:

Pels salzars de Rasarínan caminava en primavera.

Quines olors, quines vistes, florien a Nan-tasàrion!

«Que n’és de plaent!», vaig dir.

A l’estiu vagarejava per omedes d’Ossíriand.

Quina llum, quina música, fan els set rius a Ossir!

«No hi ha res tan bo», pensí.

A les fagedes de Nèldoreth vaig arribar amb la tardor.

Quins vermells i quins daurats, quina remor el fullam,

La tardor a Taur-na-nèldor!

Més jo ja no desitjava.

A les pinedes més altes de Dorthónion pugí

Quan arribava l’hivern.

Quin vent i quina blancor i branques negres d’hivern

Amunt a Órod-na-Thôn!

S’enlairà la meva veu i cantà per tot el cel.

Ara totes eixes terres dormen sota les onades.

I jo vaig per Ambarona, Taurermorna i Aldalomë

I vaig per la meva terra, pel bosc anomenat Fàngorn,

On són llargues les arrels.

I mes espessos que fulles són els anys que van caient

Al meu Tauremornalomë.



El record d’en Barbarbrat que «els ents de terra tenen l’edat de les muntanyes» era realment antic. Recordava boscos antics en el gran país de Belériand, que va ser destruït en els tumults de la Gran Batalla en acabar els Dies de l’Antigor. El Gran Mar es va vessar i va inundar totes les terres a l’oest de les Muntanyes Blaves, anomenades Èred Luin i Èred Lindon: per això el mapa que acompanya El Silmaríl·lion acaba a l’est amb aquesta cadena muntanyosa, mentre que el mapa d’El Senyor dels Anells acaba a l’oest amb la mateixa serralada; i les terres costaneres més enllà de les muntanyes anomenades en aquell mapa Forlindon i Harlindon (Nord de Lindon i Sud de Lindon) eren tot el que quedava a la Tercera Edat del país anomenat Ossíriand, la Terra de Set Rius, i també Lindon, les omedes del qual havia recorregut en Barbarbrat en altres temps.

Va travessar també les grans pinedes de les terres altes de Dorthónion («Terra de Pins»), que després es van anomenar Taur-nu-Fuin, «el Bosc sota la Nit», quan Mórgoth ho va convertir en una «regió de temor i fosc encantament, de vagabundeig i desesperació»; i va arribar a Nèldoreth, el bosc del nord de Dòriath, reialme d’En Thíngol.

Va ser a Belériand i a les terres del nord on es va descloure el terrible destí d’en Turin; i, de fet, tant Dorthónion com Dòriath, per on caminava en Barbarbrat, van ser crucials a la seva vida. Va néixer en un món en guerra, tot i que encara era un nen quan es va lliurar la darrera batalla i la més gran de les guerres. Un esbós molt breu de com es va esdevenir respondrà les preguntes que es plantegin i les referències que s’hi fan en el curs de la narració.

Al nord, els límits de Belériand semblen estar formats per Èred Wethrin, les Muntanyes de l’Ombra, més enllà de les quals hi ha el país d’en Hurin, Dor-lomin, una part de Hithlum; mentre que, a l’est, Belériand s’estenia fins als peus de les Muntanyes Blaves. Més a l’est hi ha terres que a penes apareixen en la història dels Dies de l’Antigor, però els pobles que formaren la història van sortir de l’est pels passos de les Muntanyes Blaves.

Els Elfs van aparèixer a la terra per l’est llunyà, més enllà d’un llac anomenat Cuiviénen, «Aigua del Despertar»; i allà van rebre l’ordre dels Vàlar de deixar la Terra Mitjana i, travessant el Gran Mar, anar el «Reialme Benaventurat» d’Aman a l’oest del món, la terra dels Déus. Aquells qui van acceptar la crida van ser acomboiats pel Vala Oromë, el Caçador, en una gran marxa a través de la Terra Mitjana des de Cuiviénen i són anomenats els Èldar, els Elfs del Gran Viatge, els Elfs Antics: diferents dels qui, rebutjant la crida, van escollir la Terra Mitjana com la seva terra i el seu destí. Són els «Elfs menors», anomenats Àvari, «els Desinclinats».

Però no tots els Èldar, tot i haver creuat les Muntanyes Blaves, van creuar el Mar; i els que van romandre a Belériand són els Síndar, els Elfs Grisos. El seu rei suprem era En Thíngol (que vol dir «Capagrís»), que governava des de Menegroth, les Mil Cavernes, a Dòriath. I no tots els Èldar que van creuar el Gran Mar van romandre a la terra dels Vàlar; perquè uns dels seus grans parents, els Nóldor (els «Savis»), van tornar a la Terra Mitjana, i se’ls anomena «els Exiliats». El principal promotor de la rebel·lió contra els Vàlar va ser en Fèanor, «Esperit de Foc»: era el fill gran d’En Finwë, que havia dirigit la host dels Nóldor des de Cuiviénen, però ja havia mort. L’esdeveniment fonamental en la història dels Elfs va ser, doncs, breument transmès pel meu pare a l’Apèndix A d’El Senyor dels Anells:

En Fèanor fou el més gran dels Èldar en arts i coneixements, però també el més orgullós i voluntariós. Va forjar les Tres Joies, els Silmarils, i les omplí de la resplendor dels Dos Arbres, Telpèrion i Làurelin, que donaren llum a la terra dels Vàlar. Les Joies eren cobejades per Mórgoth l’Enemic, que les robà i, després de destruir els Arbres, les portà a la Terra Mitjana i les guardà a la seva gran fortalesa de Thangoròdrim [les muntanyes damunt d’Àngband]. Contra la voluntat dels Vàlar, en Fèanor va abandonar el Reialme Benaventurat i s’exilià a la Terra Mitjana, acompanyat de gran part del seu poble; perquè, orgullós com era, es proposava recuperar les Joies de Mórgoth per la força. Després va venir la guerra sense esperança dels Èldar i els Edain contra Thangoròdrim, on finalment van ser derrotats.



En Fèanor caigué mort en batalla després del retorn dels Nóldor a la Terra Mitjana i els seus set fills tenien grans terres a l’est de Belériand, entre Dorthónion (Taur-nu-Fuin) i les Muntanyes Blaves; però el seu poder quedà destruït a la terrible Batalla de les Llàgrimes Incomptables que es descriu a Els fills d’en Hurin, i després de la qual els «Fills d’En Fèanor vagaven com fulles a l’encalç del vent».

El segon fill d’En Finwë era En Fingolfin (mig germà de Fèanor), que era el senyor de tots els Nóldor; i ell, amb el seu fill Fingon, governava Hithlum, que es trobava al nord i l’oest de la gran cadena d’Èred Wethrin, les Muntanyes de l’Ombra. En Fingolfin vivia a Mithrim, a la vora del llac del mateix nom, mentre En Fingon governava Dor-lomin, al sud de Hithlum. La seva principal fortalesa era Bàrad Eíthel (la Torre de la Font), a Eíthel Sírion (la Torre de Sírion), on el riu Sírion naixia a la cara oriental de les Muntanyes de l’Ombra: Sàdor, servent de Hurin i Morwen, hi va servir molts anys, com va dir a en Turin. Després de la mort d’En Fingolfin en combat singular amb Mórgoth, En Fingon va esdevenir Rei Suprem dels Nóldor. En Turin el va veure en una ocasió, quan ell «i molts dels seus senyors van travessar Dor-lomin i van passar pel pont de Nen Lalaith, resplendents d’argent i de blanc».

El segon fill d’En Fingolfin era en Turgon. Al començament, després del retorn dels Nóldor, vivia en la casa anomenada Vinyamar, vora del mar a la regió de Nevrast, a l’oest de Dor-lomin; però va construir en secret la ciutat oculta de Góndolin, que s’alçava sobre un pujol al bell mig de la plana anomenada Túmladen, totalment envoltada de les Muntanyes Circumdants, a l’est del riu Sírion. Quan Góndolin fou construïda, després de molts anys de feina, En Turgon s’hi va traslladar des de Vinyamar i visqué amb el seu poble, format tant pels Nóldor com pels Síndar, a Góndolin; i durant segles aquest reducte èlfic de gran bellesa fou conservat en el més estricte secret, amb una única entrada impossible de descobrir i fortament protegida per tal que no hi pogués penetrar cap desconegut. Fins a la Batalla de les Llàgrimes Incomptables, quan havien passat més de tres-cents anys des que deixà Vinyamar, no va sortir En Turgon de Góndolin amb el seu gran exèrcit.

El tercer fill d’En Finwë, el germà d’En Fingolfin i mig germà d’En Fèanor, era En Finarfin. Ell no va tornar a la Terra Mitjana, però els seus fills i filla hi anaren amb la host de Fingolfin i els seus fills. El fill gran d’En Finarfin era En Fínrod, el qual, inspirat per la magnificència i bellesa de Menegroth a Dòriath, fundà la fortalesa subterrània de Nargòthrond, per la qual fou anomenat Fèlagund, que s’interpreta com «Senyor de les Coves» o «Excavador de Coves» en la llengua dels Nans. Les portes de Nargòthrond s’obrien a la gorja del riu Nàrog a l’oest de Belériand, on el riu corria entre les altes muntanyes anomenades Taur-en-Fàroth, o l’Alt Fàroth; però el reialme de Fínrod s’estenia a dreta i esquerra, a l’est fins al riu Sírion, i a l’oest fins al riu Nènning, que desembocava al mar al port d’Èglarest. Però En Fínrod fou mort a les masmorres d’en Sàuron, el principal servent de Mórgoth, i Oròdreth, el segon fill d’En Finarfin, va heretar la corona de Nargòthrond: això s’esdevingué l’any següent del naixement d’en Turin a Dor-lomin.

Els altres fills d’En Finarfin, Àngrod i Aegnor, vassalls del seu germà Fínrod, vivien a Dorthónion, mirant cap al nord a través de la immensa plana d’Ard-galen. La Galàdriel, germana d’En Fínrod, visqué molt temps a Dòriath amb la reina Mèlian. Na Mèlian era una Maia, un esperit de gran poder que va adoptar forma humana i vivia en els boscos de Belériand amb el rei En Thíngol: era la mare de la Lúthien i avantpassada de l’Élrond. Poc abans de la tornada dels Nóldor d’Aman, quan grans exèrcits que sortien d’Àngband es dirigien cap al sud a Belériand, Na Mèlian (en paraules d’El Silmaríl·lion) «exercí els seus poders per encerclar tot aquell domini amb un mur invisible d’ombra i de desconcert: el Cinturó de Na Mèlian, una tanca que ningú no podia travessar contra la voluntat d’ella o contra la voluntat del rei En Thíngol, llevat que fos algú amb un poder superior al de Na Mèlian la Maia». Des de llavors, la terra fou anomenada Dòriath, «Terra de la Tanca».

El seixantè any després del retorn dels Nóldor, posant fi a molts anys de pau, una gran host d’Orcs va baixar d’Àngband, però fou derrotada i destruïda pels Nóldor. Aquella va ser la Dàgor Aglareb, la «Batalla Gloriosa»; però els senyors èlfics en van prendre nota i van bastir el Setge d’Àngband, que va durar gairebé quatre-cents anys.

Deien que els Homes (als quals els Elfs anomenaven Atani «el Segon Poble» i Híldor «Els Reravinguts») s’alçaren lluny a l’est de la Terra Mitjana cap al final dels Dies de l’Antigor; però de la seva història anterior, els Homes que havien entrat a Belériand en els dies de la Llarga Pau, quan Àngband fou assetjada i les portes tancades, no en parlaven mai. El cap d’aquests primers Homes que creuaren les Muntanyes Blaves es deia Bëor el Vell; i a En Fínrod Felagund, rei de Nargòthrond, que fou el primer que els va trobar, declarà En Bëor: «Portem una foscor al darrere i li hem girat l’espatlla, i no desitgem tornar-hi ni de pensament. Els nostres cors ens fan anar cap a l’oest i creiem que allà hi trobarem Llum». Sàdor, el vell servent d’en Hurin, parlà de la mateixa manera a en Turin en la seva infantesa. Però es va dir després que quan Mórgoth s’assabentà de l’alçament dels Homes va sortir d’Àngband per darrera vegada i es va dirigir cap a l’Est; i que els primers Homes que van entrar a Belériand «s’havien penedit i rebel·lat contra el Poder Fosc i foren cruelment perseguits i oprimits per aquells que l’adoraven i els seus servents».

Aquests homes pertanyien a tres Cases, conegudes com la Casa d’En Bëor, la Casa d’En Hàdor i la Casa de Na Hàleth. El pare d’en Hurin, Gàldor l’Alt, era de la Casa d’En Hàdor, de qui de fet era fill; però la seva mare era de la Casa de Na Hàleth, mentre que la seva esposa Morwen era de la Casa d’En Bëor i estava emparentada amb en Beren.

Els pobles de les Tres Cases eren els Edain (la forma síndarin d’Atani) i se’ls anomenava Amics dels Elfs. En Hàdor vivia a Hithlum i li fou concedit el senyoriu de Dor-lomin pel Rei Fingolfin; el poble d’En Bëor s’establí a Dorthónion; i el poble de Na Hàleth en aquell temps vivia al Bosc de Brethil. Després de la fi del Setge d’Àngband, Homes d’una mena diferent van travessar les muntanyes; s’hi referien correntment com a Orientalencs i alguns d’ells van tenir un paper important a la història d’en Turin.

El Setge d’Àngband va acabar amb terrible brusquedat (per bé que després de llarga preparació) una nit d’hivern, 395 anys després d’haver començat. Mórgoth va desfermar rius de foc que baixaren de Thangoròdrim i que van transformar la gran plana verda d’Ard-galen que s’estenia al nord de la terra alta de Dorthónion en un camp sec i àrid, conegut després amb un nom canviat, Anfàuglith, la Pols Ofegadora.

Aquest atac catastròfic va rebre el nom de Dàgor Bragollach, «la Batalla de la Flama Sobtada». Glàurung, el Pare dels Dracs, va sortir d’Àngband per primer cop en la plenitud del seu poder, grans exèrcits d’Orcs es dirigiren cap al sud i els senyors èlfics de Dorthónion van caure morts, com una gran part dels guerrers del poble d’En Bëor. El Rei Fingolfin i el seu fill Fingon van ser empesos amb els guerrers de Hithlum cap a la fortalesa d’Eíthel Sírion, a la cara oriental de les Muntanyes de l’Ombra, en la defensa de la qual fou mort en Hàdor Capdaurat. Aleshores en Gàldor, el pare d’en Hurin, va esdevenir senyor de Dor-lomin; perquè per la barrera de les Muntanyes de l’Ombra va aturar els torrents de foc i Hithlum i Dor-lomin no van ser conquerides.

Va ser l’any després de la Bragollach que en Fingolfin, enfurit de desesperació, cavalcà fins a Àngband i desafià Mórgoth. Dos anys després en Hurin i en Huor van anar a Góndolin. Després de quatre anys més, en un atac renovat a Hithlum, en Gàldor, el pare d’en Hurin, fou mort a la fortalesa d’Eíthel Sírion: Sàdor hi era, com explicà a en Turin, i va veure com en Hurin (llavors un jove de vint-i-un anys) «se’n feia l’amo i ocupava el comandament».

Totes aquestes coses estaven fresques a la memòria de Dor-lomin quan va néixer en Turin, nou anys després de la Batalla de la Flama Sobtada.





NOTA SOBRE LA PRONUNCIACIÓ


La nota següent pretén aclarir unes quantes característiques de la pronunciació dels noms:

CONSONANTS

C sempre té el valor de k, mai de s; així doncs, Cèlebros és «Kelebros», no «Selebros».

CH sempre té el valor de ch del loch escocès o del buch alemany, en són exemples Anach, Chîn Hurin.

DH sempre s’utilitza per representar el so d’una th sonora («suau») en anglès, que és la th de then, no la th de thin. En són exemples Glóredhel, Eledhwen, Maedhkos.

G sempre té el so de la ge de got; així, Région no es pronuncia com regió en català, i la primera síl·laba de Ginglith és com begin en anglès, és a dir, Guínglith en català.

VOCALS

AI té el so de l’anglès eye; així, la segona síl·laba d’Edain és com l’anglès dine, no Dane.

AU té el valor de ow a town en anglès; així, la primera vocal de Sàuron és com sour en anglès, no sore.

EI com a Tèiglin, té el so de grey anglès.

IE no s’ha de pronunciar com a piece en anglès, sinó que han de dir-se les vocals i i e seguides; així, Níenor, no «Neenor».

AE com a Aegnor, Nirnaeth, és una combinació de les vocals individuals a-e, però es pot pronunciar com ai.

EA o EO no formen una síl·laba sinó dues; aquestes combinacions s’escriuen ëa i ëo, com a Bëor, o al començament dels noms Eä, Eö.

U en noms com Hurin, Turin, s’ha de pronunciar tal com sona.

IR, UR abans d’una consonant (com a Círdam, Gurthang) s’ha de pronunciar tal com sona.

E al final de paraules sempre es pronuncia com a vocal distintiva i en aquesta posició s’escriu ë. Sempre es pronuncia quan és enmig d’una paraula com Cèlebros, Menegroth.





NARN I CHÎN HURIN

La història dels fills d’en Hurin





I

La infantesa d’en Turin




Hàdor Capdaurat era senyor dels Edain i molt estimat pels Èldar. Visqué mentre duraren els seus dies sota el senyoriu d’En Fingolfin, que li va concedir grans terres en aquella regió de Hithlum que s’anomenava Dor-lomin. La seva filla Glóredhel es va casar amb en Hàldir, fill d’en Hàlmir, senyor dels Homes de Brethil; i en la mateixa festa el seu fill Gàldor l’Alt es va casar amb la Hàreth, filla d’en Hàlmir.

En Gàldor i la Hàreth van tenir dos fills, en Hurin i en Huor. En Hurin era tres anys més gran, però més baix en estatura que altres homes de la seva raça; en això s’assemblava al poble de la seva mare, però en tota la resta era com Hàdor, el seu avi, fort de cos i de caràcter vehement. Però dins seu cremava un foc constant i tenia una gran força de voluntat. De tots els Homes del Nord, els que coneixia millor eren els consellers dels Nóldor. El seu germà Huor era alt, el més alt dels Edain tret només del seu fill Tuor, i un gran corredor; però si la cursa era llarga i dura, en Hurin arribava el primer, perquè corria amb tanta força al final de la cursa com al començament. Hi havia molt amor entre els germans, i poques vegades se separaren en la seva joventut.

En Hurin es casà amb la Morwen, filla d’en Bàragund, fill d’en Brègolas de la Casa d’En Bëor; i era, per tant, parenta propera d’en Beren el Manc. La Morwen tenia els cabells negres i era alta i, per la llum del seu esguard i la bellesa del seu rostre, els homes li deien Eledhwen, resplendor èlfica; però era més aviat severa i orgullosa. Les penes de la Casa d’En Bëor li entristien el cor, perquè va arribar com a exiliada a Dor-lomin des de Dorthónion després de la ruïna de la Bragollach.

En Turin era el nom del fill més gran d’en Hurin i la Morwen, i va néixer el mateix any en què en Beren va anar a Dòriath i hi va trobar la Lúthien Tinúviel, filla d’En Thíngol. La Morwen també va donar una filla a en Hurin, a qui van posar el nom d’Urwen; però tots els qui la van conèixer en la seva curta vida li deien Lalaith, que vol dir Rialla.

En Huor es va casar amb la Ríam, cosina de la Morwen i filla d’en Bélegund, fill d’en Brègolas. Dur fou el destí que la va fer néixer en aquells dies, perquè era de cor amable i no li agradava ni la caça ni la guerra. Oferia el seu amor als arbres i a les flors del bosc, i cantava i componia cançons. Només feia dos mesos que s’havia casat amb en Huor quan va anar amb el seu germà a la Nirnaeth Arnoediad i mai més ningú no la va veure.

Però ara la història torna a en Hurin i en Huor en els dies de la seva joventut. Diuen que durant un temps els fills d’en Gàldor visqueren a Brethil com a fills adoptius d’en Hàldir, el seu oncle, seguint el costum dels homes del Nord en aquells temps. Anaven sovint a lluitar amb els Homes de Brethil contra els Orcs, que ara atacaven les fronteres del nord de la seva terra; perquè en Hurin, tot i tenir només disset anys, era fort, i en Huor, el més jove, ja era tan alt com la majoria dels homes adults d’aquell poble.

Una vegada que en Hurin i en Huor anaven amb una companyia d’exploradors, els Orcs els van parar una emboscada, es van separar i van ser perseguits fins al gual del Bríthiac, on haurien estat empresonats o morts si no els hagués assistit el poder de l’Ulmo, que encara era molt fort a les aigües del Sírion; i diuen que el riu exhalà una boira que els ocultà als enemics i escaparen pel Bríthiac cap a Dímbar. Caminaren entre les muntanyes sota els espadats de Crissàegrim, fins que les trampes d’aquella terra els confongueren i no sabien trobar el camí per continuar endavant o per tornar. En Thoròndor, que els espiava, els envià dues àguiles per ajudar-los i les àguiles els enlairaren i els transportaren més enllà de les Muntanyes Circumdants, a la vall secreta de Túmladen i la ciutat oculta de Góndolin que cap Home encara no havia vist mai.

Allà en Turgon, el rei, els va rebre molt bé en assabentar-se de quin llinatge eren; perquè en Hàdor era amic dels Elfs i, a més a més, Ulmo havia aconsellat En Turgon que tractés amb amabilitat els fills d’aquella Casa, que li oferirien ajuda en cas de necessitat. En Hurin i en Huor visqueren a la casa del rei com a hostes ben bé un any; i diuen que, en aquest temps, en Hurin, que era de ment ràpida i amatent, aprengué moltes cròniques dels Elfs i també comprengué algun aspecte dels judicis i propòsits del rei. Perquè En Turgon sentia molt afecte pels fills d’en Gàldor, i parlava molt amb ells; i en veritat desitjava que es quedessin a Góndolin, per amor més que no pas per la llei que deia que cap estranger, tant si era Elf com Home, que trobava el camí d’entrada al regne secret i contemplava la ciutat, no podia tornar a sortir-ne mai més fins al dia que el rei obrís la tanca per deixar-ne sortir tots els ocults.

Però en Hurin i en Huor desitjaven tornar amb la seva gent per compartir amb ells les guerres i misèries que els afectaven. I en Hurin digué a En Turgon:

—Senyor, nosaltres som Homes mortals i diferents dels Èldar. Ells poden esperar molt de temps per entrar en batalla contra els enemics algun dia llunyà; però, per a nosaltres, el temps és curt i l’esperança i la força ben aviat se’ns marceixen. A més a més, nosaltres no trobàrem el camí a Góndolin i, de fet, no sabem ben bé on cau, perquè ens hi portaren embasardits i meravellats pels alts camins de l’aire i, misericordiosament, ens velaren els ulls.

En Turgon escoltà el prec i digué:

—Teniu permís per marxar pel mateix camí que vinguéreu, si Thoròndor ho vol. Em sap greu que marxeu; però, d’aquí a poc temps, tal com el compten els Èldar, podrem tornar a trobar-nos.

Tanmateix a en Màeglin, el fill de la germana del rei, que era poderós a Góndolin, no li sabia gens de greu que marxessin, tot i que envejava el tracte de favor que els dispensava el rei, perquè no sentia gens d’amor per ningú del llinatge dels Homes; i va dir a en Hurin:

—La gràcia del rei és més gran del que et penses i la llei ha esdevingut menys severa que abans; altrament no tindríeu més opció que viure aquí fins a la fi de la vostra vida.

I en Hurin li respongué:

—Sens dubte la gràcia del rei és gran; però, si la nostra promesa no és prou, et farem a tu el jurament.

I els germans juraren no revelar mai les paraules d’En Turgon i mantenir en secret tot el que havien vist en el seu reialme. Després s’acomiadaren i, a la nit, les àguiles se’ls endugueren i els deixaren a Dor-lomin abans de l’alba. Els seus parents s’alegraren molt de veure’ls, perquè els missatgers de Brethil els havien comunicat que s’havien perdut; però ells no declararen ni al seu pare on havien estat, només que les àguiles els havien rescatat del desert i els havien dut a casa.

Però en Gàldor digué:

—Així doncs, heu estat vivint tot un any al desert? O us allotjaren les àguiles en els seus caus? Tanmateix, vau trobar aliments i bona roba perquè torneu com prínceps i no com criatures abandonades al bosc.

I en Hurin respongué:

—Acontenteu-vos que haguem tornat, pare, perquè únicament ens fou permès mitjançant un jurament de silenci.

Aleshores en Gàldor ja no els féu més preguntes, però ell i molts d’altres esbrinaren la veritat, perquè deduïren que tant el jurament de silenci com les àguiles apuntaven a en Turgon.

Van anar passant, doncs, els dies i l’ombra del temor de Mórgoth s’allargava. Però en els quatre-cents seixanta-nou anys després del retorn dels Nóldor a la Terra Mitjana hi hagué indicis d’esperança entre els Elfs i els Homes; perquè entre ells corrien rumors dels actes d’en Beren i la Lúthien, i de la humiliació de Mórgoth en el seu tron d’Àngband, i alguns deien que en Beren i la Lúthien encara vivien, o que havien tornat d’entre els Morts. Aquell any també van quedar gairebé completats els grans consells d’en Maedhros i, amb la força renaixent dels Èldar i els Edain, van aturar l’avançament de Mórgoth i els Orcs van ser expulsats de Belériand. Alguns van començar llavors a parlar de victòries futures i de redreçar la Batalla de Bragollach, quan en Maedhros dirigiria les hosts unides, enviaria Mórgoth sota terra i segellaria les Portes d’Àngband.

Però els més savis continuaven inquiets, temorosos que en Maedhros revelés massa aviat la seva força creixent i que Mórgoth tingués temps de demanar consell contra ell. «Sempre s’ordirà algun mal nou a Àngband que Elfs i Homes no es podran afigurar», deien. I a la tardor d’aquell any, com corroborant aquelles paraules, arribà un mal vent del Nord sota uns cels de plom. Vent Maligne, en van dir, perquè era pestilent; i molts emmalaltiren i moriren en acabar l’any a les terres del nord que limitaven amb l’Anfàuglith, i la major part eren els nens o els joves que creixien a les cases dels Homes.

Aquell any en Turin, fill d’en Hurin, encara tenia només cinc anys, i la seva germana Urwen en tenia tres en començar la primavera. Tenia els cabells com els lliris grocs de l’herba quan corria pels camps i la seva rialla era com el so del rierol alegre que baixava de les muntanyes pel costat dels murs de la casa del seu pare. Nen Lalaith, l’anomenaven, i tothom de la casa deia Lalaith a la nena, i els seus cors estaven alegres mentre ella va ser amb ells.

En Turin no era tan estimat com ella. Era de cabells negres com la seva mare i prometia assemblar-se-li també de caràcter; perquè no era alegre, i parlava poc, tot i que aprengué a enraonar aviat i sempre semblava més gran del que era. En Turin necessitava temps per perdonar la injustícia o la burla; però també duia a dins el foc del seu pare, i podia ser ràpid i ferotge. Tot i això, no li costava mostrar compassió, i les ferides o la tristesa dels éssers vius li podien provocar llàgrimes; i també en això era com el seu pare, perquè la Morwen era tan severa amb els altres com amb ella mateixa. Ell estimava la seva mare, perquè li parlava amb sinceritat i senzillesa; però al pare el veia poc, perquè en Hurin tot sovint era lluny de casa amb la host d’En Fingon que vigilava les fronteres orientals i, quan tornava, la seva manera ràpida de parlar, plena de paraules estranyes, bromes i mig sentits, desconcertava el noi i l’incomodava. En aquell temps, l’escalfor del cor d’en Turin era per a la seva germana Lalaith; però rarament jugava amb ella i preferia custodiar-la sense ser vist i mirar com corria per l’herba o com s’aturava sota un arbre per cantar aquelles cançons que els fills dels Edain havien compost temps enrere quan la llengua dels Elfs encara era fresca en els seus llavis.

«Bella com un Elf és Lalaith —va dir en Hurin a la Morwen—, però més breu, ai las! I per això més bella, o potser més amada». I en Turin, en sentir aquestes paraules les va meditar, però no les va entendre. Perquè no havia vist mai els fills dels Elfs. En aquell temps cap dels Èldar no vivia a les terres del seu pare i només els havia vistos un cop, quan el Rei Fingon i molts dels seus senyors van travessar Dor-lomin i van passar pel pont de Nen Lalaith, resplendents d’argent i de blanc.

Però abans d’acabar l’any es va demostrar la veritat de les paraules del seu pare; perquè el Vent Maligne va arribar a Dor-lomin i en Turin va caure malalt i va jeure molt temps afectat de febre i d’un somni fosc. I, quan es va guarir, perquè aquest era el seu destí i la força de la vida que tenia a dins, va preguntar per la Lalaith. Però la infermera li respongué:

—No parleu més de la Lalaith, fill de Hurin; i de la vostra germana Urwen n’haureu de demanar noves a la vostra mare.

I quan la Morwen el va anar a veure, en Turin li va dir:

—Ja no estic malalt i m’agradaria veure la Urwen; però, per què no puc dir Lalaith mai més?

—Perquè la Urwen és morta i la rialla ha quedat glaçada a casa nostra —respongué—. Però tu vius, fill de Morwen; i també viu l’Enemic que ens ha fet això.

No va mirar de consolar-lo a ell, com no s’havia consolat ella mateixa; perquè enfrontava el dolor en silenci i amb el cor fred. En canvi en Hurin la plorava sense amagar-se’n i va agafar l’arpa per fer-li una cançó de lamentació; però no va poder i va trencar l’arpa i, sortint a fora, va alçar la mà cap al Nord tot cridant: «Destructor de la Terra Mitjana, tant de bo et veiés cara a cara per destruir-te com va fer el meu senyor Fingolfin!».

A la nit, tot sol, en Turin va plorar amargament, però mai més no va dir davant la Morwen el nom de la seva germana. A un amic només va recórrer en aquell moment per parlar-li del seu dolor i de la buidor de la casa. Aquest amic era en Sàdor, un home al servei d’en Hurin; era coix i de poca categoria. Havia estat fuster i, per mala fortuna i mal maneig de la destral, s’havia tallat el peu dret i la cama sense peu se li havia encongit; i en Turin li deia Làbadal, que vol dir «Peucoix», però el nom no desplaïa en Sàdor, perquè sabia que l’hi deia per compassió i no per sorna. En Sàdor treballava a les dependències de fora per fer o arreglar coses de poc valor que es necessitaven a la casa, perquè tenia certa habilitat per treballar la fusta; i en Turin li anava a buscar el que li calia perquè no hagués de fer servir la cama, i de vegades s’enduia secretament alguna eina o algun tros de fusta que trobava abandonats si li semblava que podia ser útil per al seu amic. En Sàdor somreia, però li deia que ho tornés al lloc on ho havia trobat: «Dóna amb generositat, però només el que sigui teu», li deia. Ell recompensava com podia l’amabilitat del noi i li esculpia figures d’homes i bèsties; però en Turin es delia sobretot amb les històries que li explicava en Sàdor, perquè l’època de la seva joventut era la dels dies de la Bragollach i ara gaudia de pensar en els curts dies de virilitat plena abans de la mutilació.

—Va ser una gran batalla, diuen, fill d’en Hurin. Vaig haver de deixar la meva feina al bosc per la necessitat d’aquells anys; però no vaig ser a la Bragollach, on potser hauria estat ferit amb més honor. Perquè hi arribàrem massa tard i només vam poder carregar el baiard del vell senyor Hàdor, que va caure quan custodiava el rei Fingolfin. Després em vaig fer soldat i vaig ser a Eíthel Sírion, el gran gual dels reis dels Elfs, durant molts anys; o això és el que em sembla ara, i els grisos anys viscuts des de llavors tenen poc a remarcar. Em trobava a Eíthel Sírion quan el Rei Negre va atacar, i en Gàldor, el pare del teu pare, n’era capità en nom del Rei. Caigué mort en aquell atac, i vaig veure com el teu pare se’n feia l’amo i ocupava el comandament, per bé que feia ben poc que era adult. Deia que tenia un foc a dins que escalfava l’espasa que duia a la mà. Al seu darrere, vam empènyer els Orcs cap a la sorra i des de llavors no han gosat acostar-se a les envistes dels murs. Però el meu amor per la batalla va quedar sadollat, perquè havia vist vessar molta sang i greus ferides, i vaig demanar permís per tornar als boscos que enyorava. I allí em vaig ferir, perquè un home que fuig d’allò que li fa por es pot trobar que no ha fet sinó trobar una drecera per arribar-hi.

D’aquesta manera parlava en Sàdor a en Turin quan era petit; i en Turin va començar a fer moltes preguntes que en Sàdor trobava difícils de respondre, pensant que era tasca de parents més propers instruir-lo. I un dia en Turin li va dir:

—És veritat que la Lalaith era com una nena èlfica, com va dir el meu pare? I què volia dir, quan va dir que era més breu?

—Molt semblant —va dir en Sàdor—, perquè en la primera joventut els fills dels Homes i els Elfs semblen parents. Però els fills dels Homes creixen més de pressa i la seva joventut passa aviat; és el nostre destí.

—Què és el destí? —preguntà llavors en Turin.

—Pel que fa al destí dels homes —va dir en Sàdor—, has de preguntar a algú més savi que en Làbadal. Però, com pot veure tothom, ens cansem aviat i morim; i per desgràcia alguns troben la mort encara més d’hora. En canvi els Elfs no es cansen, i no moren si no és d’una gran ferida. De ferides i mals que matarien els Homes, ells se’n poden guarir; i diuen que, encara que els seus cossos s’espatllin, poden tornar. No és així amb nosaltres.

—Llavors la Lalaith no tornarà mai? —digué en Turin—. On se n’ha anat?

—No tornarà —digué en Sàdor—. Però on ha anat ningú no ho sap; jo com a mínim.

—Sempre ha estat així? O és que sofrim alguna maledicció del rei malvat, potser, com el Vent Maligne?

—No ho sé. Tenim una foscor al darrere i ens n’arriben poques històries. Els pares dels nostres pares potser tenien coses a dir, però no les van dir. Fins i tot n’hem oblidat els noms. Les Muntanyes s’erigeixen entre nosaltres i la vida de què venim, fugint de qui sap què.

—Tenien por? —va preguntar en Turin.

—Pot ser —contestà en Sàdor—. Potser fugien de la por de la Foscor, només per trobar-la aquí davant nostre, i sense cap altre lloc on anar volant tret del Mar.

—Ja no tenim por —va dir en Turin—, no tots. El meu pare no té por, i jo no en tindré; o, si més no, com la meva mare, tindré por però no ho revelaré.

Llavors en Sàdor va tenir la sensació que els ulls d’en Turin no eren els ulls d’un nen, i va pensar: «La pena és una pedra d’afilar per a una ment aguda».

—Fill d’en Hurin i la Morwen —va dir en veu alta—, com serà el teu cor no ho pot endevinar en Làbadal; però poques vegades i a ben pocs ensenyes què hi tens.

—Potser és millor no dir què desitges, si no pots tenir-ho —va dir llavors en Turin—. Però m’agradaria, Làbadal, ser un Èldar. Així la Lalaith podria tornar i em trobaria aquí, encara que fes molt temps que se n’hagués anat. Aniré de soldat d’un rei dels Elfs així que pugui, com vas fer tu, Làbadal.

—En pots aprendre molt, d’ells —va dir en Sàdor, i sospirà—. Són un poble bell i meravellós i tenen poder sobre els cors dels Homes. I, tanmateix, de vegades penso que m’hauria anat millor no haver-los conegut i haver recorregut camins més baixos. Perquè ells tenen un coneixement antic, i són orgullosos i soferts. A la seva llum som dèbils o ens cremem amb una flama massa ràpida i el pes del nostre destí cau damunt nostre amb més pesadesa.

—Però el meu pare els estima —digué en Turin—, i no és feliç sense ells. Diu que hem après pràcticament tot el que sabem d’ells i que això ens ha fet un poble més noble; i diu que els Homes que han arribat fa poc a través de les muntanyes a penes són millors que els Orcs.

—Això és veritat —va respondre en Sàdor—, almenys pel que fa a alguns de nosaltres. Però el camí de pujada és dolorós i dels llocs alts és més fàcil caure.

En aquell moment, en Turin tenia gairebé vuit anys, en el mes de Gwaeron segons el còmput dels Edain, l’any que no pot ser oblidat. Ja hi havia rumors entre els seus majors d’una gran assemblea i recollida d’armes, de les quals en Turin no havia sentit res; malgrat tot, era conscient que el seu pare tot sovint se’l mirava fixament, d’aquella manera que un home mira algú estimat quan s’ha de separar d’ell.

En Hurin, conscient de la valentia i la discreció de la Morwen, li parlava tot sovint dels designis dels reis dels Elfs i del que es podia esdevenir, si anaven bé o malament. Tenia el cor ple d’esperança, i molt poc temor del resultat de la batalla; perquè no li semblava que cap força de la Terra Mitjana pogués vèncer el poder i l’esplendor dels Èldar. «Ells han vist la Llum a Occident —deia—, i al final la Foscor ha de fugir de les seves cares». La Morwen no el contradeia; perquè en companyia de Hurin allò esperançador sempre semblava el més probable. Però la seva raça també tenia coneixement de les tradicions èlfiques, i a ella mateixa es deia: «I tanmateix, no van deixar la Llum i no hi viuen ara d’esquena? Pot ser que els Senyors d’Occident se’ls hagin tret del pensament; i, si es així, com podran llavors els Fills dels Primogènits superar cap d’aquests Poders?».

No semblava haver-hi cap ombra de dubte en Hurin Thàlion; tot i així, un matí de la primavera d’aquell any, va despertar aclaparat com després d’un son inquiet i aquell dia un núvol enterbolia la seva claredat; i al vespre va dir de cop i volta:

—Quan em cridin, Morwen Eledhwen, deixaré l’hereu de la Casa d’En Hàdor sota la teva protecció. Les vides dels Homes són curtes i estan sotmeses a molts perills, fins i tot en temps de pau.

—Sempre ha estat així —respongué ella—. Però què s’amaga sota les teves paraules?

—Prudència, sens dubte —digué en Hurin; tanmateix, semblava preocupat—. Però qui mira endavant ha de veure que les coses no continuaran com eren. Hi haurà una gran batussa i un bàndol ha de caure més avall d’on és ara. Si són els Reis dels Elfs els qui cauen, tot anirà malament per als Edain; i nosaltres som els que vivim més a la vora de l’Enemic. Aquesta terra podria passar sota el seu domini. Però, si les coses van malament, no et diré «No tinguis por!», perquè tu temeràs el que s’ha de témer i només això, i el temor no et consternarà. Sinó que et diré: «No esperis! Tornaré així que pugui, però no m’esperis! Vés cap al sud tan ràpid com puguis: si visc, et seguiré i et trobaré, encara que hagi de recórrer tot Belériand».

—Belériand és gran i no hi ha cases per a exiliats —va dir la Morwen—. On he de fugir, amb pocs o amb molts?

Aleshores en Hurin va pensar una estona en silenci.

—A Brethil hi ha la parentela de la meva mare —va dir—. Són unes trenta llegües, a vol d’àguila.

—Si realment arriba aquest temps de mals, quina ajuda trobaré en els Homes? —digué la Morwen—. La Casa d’En Bëor ha caigut. Si la gran Casa d’En Hàdor cau, en quins forats s’arraulirà el petit Poble de Na Hàleth?

—En els que puguin trobar —digué en Hurin—. Però no dubtis del seu valor, encara que siguin pocs i poc coneixedors. On més hi ha esperança?

—No parles de Góndolin —va dir la Morwen.

—No, perquè aquest nom mai no ha sortit de la meva boca —digué en Hurin—. Tanmateix, és veritat el que has sentit: hi he estat. Però et dic ara sincerament, com no he dit mai a ningú ni ho faré: no sé on es troba.

—Però ho intueixes, i no t’equivoques, em penso —va dir la Morwen.

—Potser sí —va dir en Hurin—. Però mentre en Turgon en persona no m’alliberi del meu jurament, no podré expressar aquesta intuïció, ni tan sols a tu; i per tant la teva cerca seria vana. Però si per a vergonya meva arribés a parlar, en el millor dels casos no faries sinó arribar a una porta tancada; perquè si En Turgon no surt a la guerra (i encara no se n’ha sentit res i no s’espera que ho faci) no hi entrarà ningú.

—Aleshores, si els teus parents no són prometedors i els teus amics et neguen —va dir la Morwen—, m’hauré d’aconsellar tota sola; i em ve ara al cap la idea de Dòriath.

—Sempre has aspirat alt —va dir en Hurin.

—Massa alt, vols dir? —digué la Morwen—. Crec que l’última de les defenses que es trencarà serà el Cinturó de Na Mèlian; i la Casa d’En Bëor no serà menyspreada a Dòriath. Que no sóc parenta del rei ara? Perquè Beren fill de Bàrahir era nét de Brègor, com també ho era el meu pare.

—El meu cor no té cap inclinació envers En Thíngol —va dir en Hurin—. No va enviar cap ajut al rei Fingon; i no sé quina ombra embolcalla el meu esperit quan sento el nom de Dòriath.

—El nom de Brethil també enfosqueix el meu cor —va dir la Morwen.

Llavors, sobtadament, en Hurin va esclafir a riure i va dir:

—Aquí ens trobem debatent coses que superen el nostre abast i veiem sortir ombres del somni. Les coses no aniran tan malament; però, si hi van, tot queda sotmès al teu coratge i consideració. Fes el que et digui el cor, però fes-ho de pressa. I si aconseguim els nostres objectius, els reis dels Elfs estan decidits a tornar tots els feus de la Casa d’En Bëor al seu hereu; i l’hereu ets tu, Morwen, filla de Bàragund. Grans senyorius tindrem llavors, i el nostre fill rebrà una gran herència. Sense la malícia al Nord, reunirà una gran riquesa i serà rei entre els homes.

—Hurin Thàlion —va dir la Morwen—, més cert em sembla dir el següent: que tu mires cap amunt, però jo temo caure baix.

—Això en el pitjor dels casos no ho has de témer —va dir en Hurin.

Aquella nit en Turin es va mig despertar i li va semblar que el seu pare i la seva mare eren al costat del seu llit i se’l miraven a la llum de les espelmes que sostenien; però no els va poder veure la cara.

Al matí de l’aniversari d’en Turin, en Hurin li va fer un regal: un ganivet forjat pels Elfs amb el mànec i la beina de plata i negra; i li va dir:

—Hereu de la Casa d’En Hàdor, aquí tens un regal per al dia d’avui. Però vés amb compte! És una fulla amarga i l’acer serveix només per als qui poden brandar-lo. Et tallarà de tan bon grat la mà com qualsevol altra cosa. —I tot apujant en Turin a una taula, el va besar i li va dir—: Ara ets més alt que jo, fill de Morwen: ben aviat seràs alt com jo quan estiguis dret. Aquell dia molts temeran la teva fulla.

Llavors en Turin va sortir corrent de l’habitació i se’n va anar tot sol, amb una escalfor al cor que era com el sol que escalfa la terra freda i propicia el creixement. Es repetia les paraules del seu pare: Hereu de la Casa d’En Hàdor. Però també li venien al cap altres paraules: dóna amb mà generosa, però només el que és teu. I va anar a veure en Sàdor i li va dir:

—Làbadal, és el meu aniversari, l’aniversari de l’hereu de la Casa d’En Hàdor! I t’he portat un regal per celebrar-ho. Aquí tens un ganivet com el que necessites; tallarà tot allò que vulguis, i ho deixarà fi com un cabell.

Aleshores en Sàdor es va preocupar, perquè sabia molt bé que en Turin havia rebut el ganivet com a regal aquell mateix dia; però els homes deien que era ofensiu rebutjar un regal que algú t’ofereix lliurement. Li va parlar amb gravetat:

—Ets d’una família generosa, Turin, fill de Hurin. Jo no he fet res per merèixer el teu regal i no puc confiar a fer res millor en els dies que em queden; però el que pugui fer, ho faré. —I aleshores va treure el ganivet de la beina i va dir—: Això és un regal, certament: una fulla d’acer èlfic. Molt de temps n’he enyorat el tacte.

En Hurin es va adonar de seguida que en Turin no duia el ganivet i li va preguntar si era que el seu advertiment li havia fet agafar por. En Turin va respondre:

—No, l’he donat a en Sàdor, el llenyataire.

—Vol dir que menysprees el regal del teu pare? —va dir la Morwen.

—No, però estimo en Sàdor i em fa llàstima —va respondre en Turin.

Aleshores digué en Hurin:

—Els tres dons eren teus per donar, Turin: amor, compassió i, el menor, el ganivet.

—Tanmateix, dubto que en Sàdor els mereixi —va dir la Morwen—. Està mig tolit per la seva manca d’habilitat i és lent en les seves tasques perquè dedica massa temps a nicieses.

—De totes maneres se l’ha de compadir —va dir en Hurin—. Una mà honesta i un cor veritable poden errar; i el mal pot ser més difícil de suportar que l’obra d’un enemic.

—Però ara hauràs d’esperar per tenir una altra fulla —va dir la Morwen—. Així el regal serà un veritable regal al teu propi cost.

Tot i així, en Turin es va adonar que des d’aquell moment en Sàdor era tractat amb més amabilitat i li van encarregar que fes un gran tron per a la sala del senyor.

Va arribar un clar matí del mes de Lothron en què en Turin va ser despertat per trompetes sobtades; i, corrent cap a les portes, va veure al pati una gran reunió d’homes a peu i a cavall, i tots estaven plenament armats com per a la guerra. També hi era en Hurin, que va parlar als homes i els va donar ordres; i en Turin s’assabentà que aquell dia partien cap a Bàrad Eíthel. Aquells eren els guàrdies i el personal de la casa, però van ser convocats tots els homes de la terra de què es podia prescindir. Alguns ja havien anat amb en Huor, germà del seu pare; i molts altres s’unirien al Senyor de Dor-lomin pel camí i seguirien el seu estendard cap a la gran congregació del rei.

Aleshores la Morwen va acomiadar-se d’en Hurin sense llàgrimes; i li va dir:

—Protegiré el que deixes al meu càrrec, tant el que és com el que serà.

I en Hurin va contestar:

—Adéu, Senyora de Dor-lomin; ara marxem amb més esperances de les que hem tingut mai. Pensem que la festa d’hivern serà més feliç que en tots els anys passats i després tindrem una primavera sense temors! —A continuació es va posar en Turin sobre les espatlles i va cridar als seus homes—: Que l’hereu de la Casa d’En Hàdor vegi la llum de les vostres espases! —I el sol va resplendir en cinquanta fulles que s’enlairaren, i va ressonar al pati el crit de batalla dels Edain del Nord: Lacho calad! Drego morn! «Llum Encén-te! Nit Fuig!».

Finalment, en Hurin va pujar a la sella i el seu estendard d’or va ser desplegat, i les trompetes van tornar a sonar al matí; i així en Hurin Thàlion va cavalcar cap a la Nirnaeth Arnoediad.

Però la Morwen i en Turin van romandre quiets a les portes, fins que a la llunyania van sentir la crida apagada d’un sol corn al vent: en Hurin havia tramuntat la carena, més enllà de la qual ja no podia veure la casa.





II

La Batalla de les Llàgrimes Incomptables




Els Elfs encara canten moltes cançons i expliquen moltes històries de la Nirnaeth Arnoediad, la Batalla de les Llàgrimes Incomptables, en la qual caigué En Fingon i es marcí la flor dels Èldar. Si ara s’hagués d’explicar sencera, no bastaria la vida d’un home per escoltar-la. Així doncs, aquí s’explicaran només aquells fets que tenen relació amb el destí de la Casa d’En Hàdor i els fills d’en Hurin el Resolut.

Per fi en Maedhros, havent reunit tota la força possible, va fixar el dia: el matí del solstici d’estiu. Aquell dia les trompetes dels Èldar van saludar la sortida del Sol i a l’est va alçar-se l’estendard dels fills d’En Fèanor i a l’oest l’estendard d’En Fingon, Rei dels Nóldor.

Llavors En Fingon esguardà des dels murs d’Eíthel Sírion i veié la seva host desplegada a les valls i els boscos a l’est d’Èred Wethrin, ben oculta als ulls de l’Enemic; però sabia que era una gran força. Perquè hi eren reunits tots els Nóldor de Hithlum, i a ells s’afegirien molts Elfs dels Falas i de Nargòthrond; i disposava també d’una gran força d’Homes. A la dreta hi havia apostada la host de Dor-lomin i tot el coratge d’en Hurin i del seu germà Huor, als quals s’havia ajuntat en Hàldir de Brethil, parent seu, amb molts homes dels boscos.

Aleshores En Fingon mirà cap a l’est i, en veure a la llunyania amb la seva vista èlfica la polseguera i el reflex de l’acer com estrelles en la boira, s’adonà que en Maedhros havia partit i se n’alegrà. Després va mirar cap a Thangoròdrim, i al damunt hi planava un núvol fosc i un fum negre que s’enfilava; hi copsà que la ira de Mórgoth estava encesa i que acceptava el seu repte, i una ombra de dubte li aclaparà el cor. Però en aquell moment se sentí un xiscle que el vent del sud escampà de vall a vall, i Elfs i Homes alçaren la veu astorats i feliços. Perquè En Turgon, sense previ avís i desatès, havia obert la tanca de Góndolin i avançava com un bosc amb un exèrcit de deu mil soldats guarnits amb lluents cotes de malla, llances i espases llargues. Quan En Fingon sentí a la llunyania la gran trompeta d’En Turgon, s’esvaní l’ombra que li aclaparava el cor i cridà en veu molt alta:

—Utulie’n aure! Aiya Eldalië ar Atanatarni, utulie’n aure! «Ha arribat el dia! Esguardeu, poble dels Èldar i Pares dels Homes, ha arribat el dia!».

I tots els qui sentiren ressonar aquella veu a les muntanyes respongueren a cor:

—Auta i lome! «La nit s’acaba!».

No va trigar gaire a entaular-se la gran batalla. Perquè Mórgoth estava al corrent del que feien i preparaven els seus enemics i ell mateix havia fet plans per a l’hora de l’atac. Ja s’acostava a Hithlum una gran força d’Àngband, mentre una altra de més gran es dirigia cap a on era en Maedhros per impedir la unió dels poders dels reis. I els que anaven contra En Fingon anaven abillats de gris fosc i no deixaven relluir cap acer, i per això havien avançat un bon tros per les arenes d’Anfàuglith abans que els veiessin.

Els cors dels Nóldor s’escalfaren en veure’ls i els seus capitans frisaven per atacar els seus enemics a la plana; però En Fingon s’hi oposà.

—Compte amb l’astúcia de Mórgoth, senyors! —els digué—. La seva força és més gran del que aparenta i el seu objectiu sempre diferent del revelat. No reveleu la vostra pròpia força, i deixeu que l’enemic es descompongui en l’atac a les muntanyes.

Perquè el designi dels reis era que en Maedhros avancés en lluita oberta per Anfàuglith amb tota la seva força, composta d’Elfs, Homes i Nans; i quan, com esperava, els principals exèrcits de Mórgoth sortissin per respondre l’atac, En Fingon sortiria de l’Oest i d’aquesta manera el poder de Mórgoth quedaria enxampat entre l’enclusa i el martell i el farien miques; i el senyal havia de ser la crema d’una gran alimara a Dorthónion.

Però el Capità de Mórgoth a l’oest tenia ordres de fer sortir En Fingon dels seus turons, pel mitjà que fos. Així doncs, avançà fins que l’avantguarda del seu exèrcit arribà davant del corrent del Sírion, des de les murades de Bàrad Eíthel al Marjal de Serech; i els destacaments d’En Fingon podien veure els ulls dels seus enemics. Però aquell repte no tingué resposta i el sarcasme dels Orcs trontollà quan contemplaren els silenciosos murs i l’amenaça oculta a les muntanyes.

Aleshores el Capità de Mórgoth envià genets amb senyals de negociació als bastiments exteriors de Bàrad Eíthel. Amb ells duien en Gèlmir, fill d’en Guilin, el senyor de Nargòthrond, al qual havien capturat a la Bragollach, i l’havien deixat cec; i els heralds el mostraren tot cridant:

—A casa en tenim molts com aquest, però us haureu d’afanyar si voleu trobar-los, perquè quan tornem els eliminarem tots.

I tallaren les mans i els peus a en Gèlmir i el deixaren estès a terra.

La mala sort féu que en aquell punt dels bastiments exteriors hi hagués en Gwíndor, fill d’en Guilin, amb molta gent de Nargòthrond; i havia marxat cap a la guerra amb tota la força que havia pogut aplegar a causa del dolor per l’apressament del seu germà. Se li encengué la ira com una flama i saltà endavant a llom del cavall amb molts genets al darrere; i encalçaren els heralds d’Àngband i els mataren; i tot el poble de Nargòthrond els seguí i s’endinsaren entre les files d’Àngband. I, en veure-ho, tot l’exèrcit dels Nóldor s’inflamà, En Fingon es posà l’elm blanc i féu sonar les trompetes, i tota la seva host sortí de les muntanyes en furiosa envestida.

La llum de les espases desembeinades dels Nóldor era com un foc en un camp de canyís; i l’envestida fou tan ferotge i sobtada que va estar a punt d’esguerrar els designis de Mórgoth. L’exèrcit que havia enviat cap a l’oest quedà totalment desllorigat abans que tingués temps de recompondre’l i els estendards d’En Fingon travessaren Anfàuglith i s’alçaren davant dels murs d’Àngband.

A l’avantguarda d’aquell exèrcit hi anava en Gwíndor i el poble de Nargòthrond, i no hi hagué manera de retenir-los; irromperen per les portes de fora i mataren els guàrdies ben endins dels patis d’Àngband; i Mórgoth tremolà assegut en el seu setial profund en sentir els cops a les portes. Però foren atrapats i moriren tots, tret d’en Gwíndor, que va ser agafat viu; perquè En Fingon no pogué acudir a ajudar-los. Per moltes portes secretes de Thangoròdrim, Mórgoth havia fet sortir la seva host principal, que estava a l’aguait, i En Fingon hagué d’enretirar-se de les murades d’Àngband amb moltes pèrdues.

Aleshores, a la plana d’Anfàuglith, el quart dia de la guerra, començà la Nirnaeth Arnoediad, tot el dolor de la qual no hi ha conte que pugui contenir. De tot el que s’esdevingué a la batalla cap a l’est; de la derrota del Glàurung el Drac pels Nans de Bélegost; de la traïció dels Orientalencs i l’ensulsiada de la host d’en Maedhros i la fugida dels fills d’En Fèanor, no en direm res més aquí. A l’oest, la host d’En Fingon s’enretirà a les arenes i caigué en Hàldir, fill de Hàlmir, i la majoria dels Homes de Brethil. Però el cinquè dia, en fer-se de nit, quan encara eren lluny d’Èred Wethrin, els exèrcits d’Àngband encerclaren l’exèrcit d’En Fingon i lluitaren fins a despuntar el dia arraconant-los cada cop més. Amb el matí despuntà l’esperança; perquè En Turgon s’havia aturat al sud per vigilar el Pas del Sírion i havia aconseguit contenir la major part de la seva gent de l’envestida sobtada. Ara s’apressava per ajudar el seu germà; i els Nóldor de Góndolin eren forts i les seves files resplendien com un riu d’acer al sol, perquè l’espasa i els arreus dels guerrers d’En Turgon tenien un valor més alt que el rescat de qualsevol rei entre els Homes.

La falange de la guàrdia del Rei irrompia entre les files dels Orcs i En Turgon s’obria camí fins al seu germà. I diuen que la trobada d’En Turgon i en Hurin, que era al costat d’En Fingon, fou una alegria enmig de la batalla. Durant una estona, les hosts d’Àngband van ser contingudes i En Fingon va començar novament la retirada. Però havent derrotat en Maedhros a l’est, Mórgoth tenia grans forces per utilitzar, i abans que En Fingon i En Turgon poguessin arribar a les muntanyes, van ser atacats per una onada d’enemics tres vegades superior a la força que els quedava a ells. Arribà Gòthmog, gran capità d’Àngband; i obrí un obscur tascó entre les hosts èlfiques envoltant el rei Fingon i desviant En Turgon i en Hurin cap al Marjal de Serech. Llavors es va dirigir cap a En Fingon. Fou un llòbrec encontre. En Fingon quedà finalment sol amb la guàrdia morta al seu costat i lluità amb el Gòthmog fins que s’acostà un altre Bàlrog per darrere i li llançà una llengua de foc al damunt. Llavors el Gòthmog el partí amb la seva destral negra i de l’elm s’enlairà una flama blanca. Així caigué el Rei Suprem dels Nóldor; i el colpejaren amb les maces fins a esmicolar-lo i amb els peus fonyaren el seu estendard blau i argentat amb el fang ensangonat.

El camp era perdut; però en Hurin i en Huor i la resta de la Casa d’En Hàdor encara es mantenien ferms amb En Turgon de Góndolin; i les hosts de Mórgoth encara no havien pogut guanyar el Pas del Sírion. Llavors en Hurin parlà amb En Turgon per dir-li:

—Marxeu ara que encara hi som a temps, senyor! Perquè sou el darrer de la Casa d’En Fingolfin i en vós viu la darrera esperança dels Èldar. Mentre Góndolin resisteixi, hi haurà temor en el cor de Mórgoth.

—Ara Góndolin ja no pot ocultar-se més i, com que ha estat descobert, ha de caure.

—Però si resistís encara que fos un temps més —va dir en Huor—, de la vostra casa en sortiria l’esperança d’Elfs i Homes. Us dic això, senyor, amb els ulls de la mort; encara que ens separem per sempre i jo no torni a veure mai més els vostres murs blancs, de vós i de mi en naixerà un nou estel. Adéu!

En Màeglin, fill de la germana d’En Turgon, que era a la vora, sentí aquestes paraules i no les oblidà.

Llavors En Turgon seguí el consell d’en Hurin i en Huor i donà ordres a la seva host de començar la retirada cap al Pas del Sírion; i els seus capitans Ecthèlion i Glorfíndel protegien els flancs de la dreta i de l’esquerra per tal que no hi pogués passar cap enemic, perquè l’única ruta en aquella regió era estreta i corria per la riba occidental del corrent creixent del Sírion. Però els Homes de Dor-lomin tenien la rereguarda, com volien en Hurin i en Huor, perquè en el fons dels seus cors no volien fugir de les Terres del Nord; i, si no podien tornar a casa victoriosos, preferien quedar-s’hi fins a la fi. Així fou, doncs, com En Turgon s’obrí camí cap al sud fins que, protegit per la guàrdia d’en Hurin i en Huor, creuà el Sírion i fugí; i s’esvaní muntanyes endins i restà ocult als ulls de Mórgoth. Però els germans reuniren la resta dels Homes de la Casa d’En Hàdor i, pam a pam, van anar reculant fins que van arribar darrere el Marjal de Serech, amb el corrent del Rivil al davant. S’hi aturaren i ja no cediren més terreny.

Totes les hosts d’Àngband formiguejaren llavors contra ells i, amb els seus morts, feren un pont per passar el riu i encerclaren les restes de Hithlum com una onada que s’agombolés contra una roca. Allí, quan es ponia el Sol i les ombres d’Èred Wethrin s’enfosquien, en Huor caigué amb l’ull traspassat per una fletxa enverinada i tots els valents homes de Hàdor foren morts i quedaren amuntegats al seu costat; i els Orcs els tallaren el cap i els apilaren com un túmul d’or a l’ocàs.

Únicament en Hurin quedà dret. En aquell moment es tragué l’escut i empunyà una destral d’un capità dels orcs i la brandà amb les dues mans; i diu la cançó que la destral fumejava la sang negra de la guàrdia de gnoms del Gòthmog fins que el deixà sec i, cada vegada que feia un cop de destral, en Hurin cridava: «Aurë entuluva! Tornarà a fer-se de dia!». Setanta vegades proferí aquest crit; però a la fi l’agafaren viu, per ordre de Mórgoth, que pensava que això li fària més mal que la mort. Els Orcs l’aferraren amb les seves mans, que continuaven clavades a ell després que ell les separés dels braços amb la destral; altres mans s’hi aferraren fins que a la fi l’ofegaren. Llavors el Gòthmog el lligà i l’arrossegà a Àngband sense deixar de mofar-se’n.

Així acabà la Nirnaeth Arnoediad, quan el Sol es ponia més enllà del mar. La nit s’emparà de Hithlum i arribà una gran tempesta de vent d’Occident.

Gran fou el triomf de Mórgoth, tot i que no s’havien complert els seus designis de malícia. Un pensament el torbava profundament i tenyia la victòria d’inquietud: En Turgon havia fugit de la xarxa que havia estès i, de tots els seus enemics, era qui més desitjava agafar o destruir. Perquè En Turgon, de la poderosa Casa d’En Fingolfin, era el veritable Rei de tots els Nóldor; i Mórgoth temia i odiava la casa d’En Fingolfin, perquè l’havien ridiculitzat a Vàlinor i comptaven amb l’amistat d’Ulmo; i per les ferides que En Fingolfin li havia infligit en batalla. I, per damunt de tots, Mórgoth temia En Turgon, perquè feia molt temps, a Vàlinor, l’ull d’En Turgon s’havia clavat en ell i sempre que el tenia a prop una ombra li embolcallava l’esperit, amb el presagi que, algun dia encara incert, En Turgon el duria a la ruïna.





III

Les paraules d’en Hurin i Mórgoth




Per ordre de Mórgoth, els Orcs recolliren amb molts treballs tots els cossos dels seus enemics, juntament amb els estris i les armes, i els apilaren en un gran túmul al bell mig de la plana d’Anfàuglith, i era com una muntanya que es veia de lluny i a la qual els Èldar digueren Haudh-en-Nirnaeth. Però hi brollà un herbei que cresqué abrinat i verd, com en cap altre lloc del desert; i cap servent de Mórgoth no tornà a trepitjar la terra sota la qual es desfeien rovellades les espases dels Èldar i dels Edain. El reialme d’En Fingon havia deixat d’existir, i els Fills d’En Fèanor vagaven com fulles a l’encalç del vent. Cap dels Homes de la Casa d’En Hàdor no tornà mai a Hithlum, ni tampoc no hi arribaren notícies de la batalla i del destí dels seus senyors. Però Mórgoth hi envià Homes que estaven sota els seus dominis, Orientalencs de pell bruna, i els tancà en aquella terra i els prohibí de sortir-ne. Això va ser tot el que els va donar de les generoses recompenses que els havia promès per la seva traïció a en Maedhros, consistent a saquejar i fustigar els vells, els nens i les dones del poble d’En Hàdor. La resta dels Èldar de Hithlum, tots els que no van fugir cap al desert i les muntanyes, se’ls va endur a les mines d’Àngband i esdevingueren esclaus seus. Però els Orcs erraven lliurement per tot el Nord i avançaven cada cop més pel sud de Belériand. Encara existien Dòriath i Nargòthrond; però Mórgoth no hi parà esment, potser perquè no en sabia gaire cosa o potser perquè encara no els havia arribat l’hora en els designis de la seva malícia. Però no deixava de pensar mai en En Turgon.

Així doncs, en Hurin fou portat davant de Mórgoth, perquè Mórgoth sabia per les seves arts i pels seus espies que en Hurin tenia amistat amb el rei i volia intimidar-lo amb els seus ulls. Però en Hurin no podia encara ser intimidat, i desafià Mórgoth. Com a conseqüència, Mórgoth el va fer encadenar per sotmetre’l a un lent turment; però un temps després l’anà a veure i li oferí la possibilitat de sortir lliure i anar on volgués, o rebre poder i rang com el més gran dels capitans de Mórgoth, si li revelava on tenia En Turgon la seva fortalesa i tot el que sabés dels consells del rei. Però en Hurin el Resolut se’n va riure i li va dir:

—Ets cec, Mórgoth Bàuglir, i sempre ho seràs, només veuràs foscor. No saps què governa el cor dels Homes i, si ho sabessis, no podries donar-ho. Però és foll qui accepti el que ofereix Mórgoth. Primer agafaries el premi i després retiraries la promesa; i jo només aconseguiria la mort, si et digués el que em preguntes.

—La mort podries implorar-me com a favor —respongué Mórgoth rient. Llavors va portar en Hurin a Haudh-en-Nirnaeth, i tot era construït de nou i destil·lava fetor de mort; i Mórgoth hi va posar en Hurin al capdamunt i li va dir que mirés a l’oest, cap a Hithlum, i pensés en la seva dona i el seu fill i altres parents—. Perquè viuen ara en el meu reialme i són a la meva mercè —digué Mórgoth.

—No en tens de mercè —respongué en Hurin—. Però no arribaràs a En Turgon a través d’ells; perquè ells no coneixen els seus secrets.

La ira s’ensenyorí llavors de Mórgoth, i va dir:

—I tanmateix puc arribar a tu i a tota la teva casa maleïda; i us trencaré sota la meva voluntat encara que estigueu tots fets d’acer. —I va agafar una llarga espasa que jeia allí estesa i la trencà davant dels ulls d’en Hurin, i una esquerda li va ferir la cara; però en Hurin no s’immutà. Llavors Mórgoth, allargant el seu llarg braç cap a Dor-lomin va maleir en Hurin i la Morwen i la seva descendència tot dient—: Mireu! L’ombra del meu pensament caurà sobre d’ells allà on vagin i el meu odi els perseguirà fins als confins del món.

—Parles en va —respongué en Hurin—. Perquè no els pots veure ni governar des de lluny; no podràs mentre mantinguis aquesta forma i el desig de ser un rei visible a la terra.

Llavors Mórgoth es va girar cap a en Hurin i li digué:

—Boig, ets petit entre els Homes, i ells són els que menys dret tenen a parlar! Has vist els Vàlar o has mesurat el poder de Manwë i Varda? Coneixes l’abast del seu pensament? O penses potser que és en tu que pensen i que poden protegir-te de lluny?

—No ho sé —digué en Hurin—. Tanmateix podrien fer-ho, si volguessin. Perquè el Rei Antic no serà destronat mentre Arda resisteixi.

—Tu ho has dit —digué Mórgoth—. Jo sóc el Rei Antic: Mélkor, el primer i més poderós dels Vàlar, que existia abans del món i el féu. L’ombra del meu objectiu jeu sobre Arda i tot el que hi és s’inclina lentament i sense remei a la meva voluntat. Però, sobre tots aquells que tu estimes, el meu pensament pesarà com un núvol de Fatalitat i els sumirà tots en la foscor i la desesperació. Vagin on vagin, trobaran el mal. Sempre que parlin, les seves paraules oferiran mal consell. Tot allò que facin es girarà contra seu. Moriran sense esperança, maleint tant la vida com la mort.

Però en Hurin li contestà:

—Potser has oblidat amb qui parles? Aquestes coses ja les vas dir fa molt als nostres pares; però hem escapat de la teva ombra. I ara et coneixem bé, perquè hem mirat les cares que han vist la Llum i hem sentit veus que han parlat amb Manwë. Existies abans d’Arda, però d’altres també; i tu no vas fer el món. Tampoc no ets el més poderós; perquè has dedicat la teva força a tu mateix i l’has malbaratada amb la teva buidor. No ets res més que un esclau fugit dels Vàlar, i encara t’espera la seva cadena.

—Has après les lliçons dels teus amos al peu de la lletra —digué Mórgoth—. Però aquestes tradicions infantils no t’ajudaran, ja han desaparegut.

—Una última cosa et diré, esclau Mórgoth —va dir en Hurin—, i no ve de la saviesa dels Èldar sinó que m’ha nascut al cor en aquest instant. No ets el Senyor dels Homes i no ho seràs mai, encara que tot Arda i Menel caiguin sota el seu domini. Més enllà dels Cercles del Món no perseguiràs aquells que et rebutgen.

—Més enllà dels Cercles del Món no els perseguiré —digué Mórgoth—. Perquè més enllà dels Cercles del Mon hi ha el No-res. Però, dins d’ells, no se m’escaparan, encara que entrin en el No-res.

—Menteixes —digué en Hurin.

—Veuràs i confessaràs que no menteixo —digué Mórgoth.

I tot fent tornar Hurin a Àngband el va asseure en un alterós setial de pedra de Thangoròdrim, des d’on podia veure al lluny la terra de Hithlum a l’oest i les terres de Béleriand al sud. Hi fou lligat pel poder de Mórgoth; i Mórgoth, dret al seu costat, el va tornar a maleir i amb els seus poders va fer que no es pogués moure d’aquell lloc ni morir fins que ell mateix l’alliberés.

—Seu aquí i contempla les terres on el mal i la desesperació visitaran els que m’has lliurat. Perquè has gosat riure’t de mi i has qüestionat el poder de Mélkor, Amo dels destins d’Arda. Per tant, amb els meus ulls veuràs i amb les meves orelles sentiràs, i res no et serà amagat.





IV

La partida d’en Turin




Només tres homes van trobar el camí de retorn a Brethil a través de Taur-nu-Fuin, un mal camí; i quan la Glóredhel filla d’En Hàdor s’assabentà de la caiguda d’en Hàldir, s’afligí i morí.

No arribaven noves a Dor-lomin. La Ríam, esposa d’en Huor, fugí desesperada cap als boscos, on va rebre l’ajut dels Elfs Grisos de Mithrim i, quan va néixer el seu fill, Tuor, en prengueren cura. Però la Ríam s’encaminà al Haudh-en-Nirnaeth, s’hi ajagué i morí.

La Morwen Eledhwen romania a Hithlum, muda de dolor. El seu fill Turin només tenia nou anys i ella tornava a estar encinta. Dolents eren els seus temps. Els Orientalencs arribaven a aquella terra en gran nombre i tractaven amb crueltat el poble d’En Hàdor, els robaven tot el que posseïen i els esclavitzaven. Tota la gent de les terres d’en Hurin que podia treballar o servir per alguna cosa se l’emportaven, fins i tot noies i nois joves, i els vells els mataven o els deixaven morir de fam. Però encara no gosaven posar les mans sobre la Senyora de Dor-lomin, ni treure-la de casa seva; perquè corria entre ells el rumor que era una bruixa perillosa i que tenia tractes amb els dimonis blancs: perquè així anomenaven els Elfs, amb odi, però més encara amb temor. Per aquesta raó també temien i evitaven les muntanyes, en les quals s’havien refugiat molts dels Èldar, especialment al sud de la terra; i després de saquejar i devastar, els Orientalencs van tornar cap al nord. Perquè la casa d’en Hurin era al sud-est de Dor-lomin i tenia les muntanyes a la vora; Nen Lalaith baixava d’una font sota l’ombra d’Àmon Dàrthir, al cim del qual hi havia un pas escarpat. Per aquest pas els més agosarats podien creuar l’Èred Wethrin i baixar per les fonts del Glithui fins a Belériand. Però això els Orientalencs no ho sabien, i Mórgoth encara tampoc; perquè tot aquell país, mentre es mantingués la Casa d’En Fingolfin, li estava tancat i cap dels servents de Mórgoth no hi havia anat mai. Es creia que l’Èred Wethrin era un mur infranquejable, tant per fugir pel nord com per un atac des del sud; i, de fet, no hi havia cap altre pas per als que no tenien ales, entre Serech i l’oest llunyà on Dor-lomin limitava amb Nevrast.

Així s’esdevingué que, després de les primeres incursions, van deixar la Morwen en pau, tot i que hi havia homes a l’aguait als boscos de la vora i era perillós endinsar-s’hi massa. Encara vivien sota el sostre de la Morwen Sàdor el fuster i uns quants homes i dones grans, i en Turin, a qui no deixava sortir del jardí. Però la casa d’en Hurin ben aviat començà a decaure i, tot i que la Morwen treballava molt, era pobra i s’hauria mort de gana si no hagués rebut el socors de l’Aerin, parenta d’en Hurin, a qui un tal Brodda, un dels Orientalencs, havia obligat per força a ser la seva esposa. Amarg era per a la Morwen rebre almoines, però les acceptava per en Turin i pel fill encara per néixer, i perquè, com deia ella, ho feia de bon grat. Era aquest Brodda qui s’havia apoderat de la gent, els béns i el bestiar de les terres d’en Hurin i se’ls havia emportat als seus habitatges. Era un home valent, però poc considerat entre els seus pobles abans d’anar a Hithlum; i així, cercant la riquesa, estava disposat a fer-se amb terres que altres de la seva mena no cobejaven. La Morwen l’havia vista un sol cop, quan cavalcava cap a casa seva en una ràtzia; però l’havia embargat un gran temor d’ella. Li va semblar que havia mirat dins dels ulls ferotges d’un diable blanc i el va envair un temor mortal que li esdevingués algun mal; i no va escorcollar la casa, ni va descobrir en Turin, altrament la vida de l’hereu del veritable senyor hauria estat ben curta.

En Brodda va fer esclaus els Capsdepalla, com anomenava el poble d’En Hàdor, i els feu construir una sala de fusta a la terra cap al nord de la casa d’en Hurin; i dins d’una estacada ficaren els esclaus apilats com bestiar en un estable, però mal vigilats. Entre ells n’hi havia que encara no s’havien esporuguit i estaven disposats, malgrat el risc, a ajudar la Senyora de Dor-lomin; i d’ells arribaven secretament noves de la terra a la Morwen, tot i que hi havia poques esperances en les notícies que portaven. Però en Brodda va prendre l’Aerin com a esposa i no com a esclava, perquè hi havia poques dones entre el seu seguici, i cap d’elles comparable a les filles dels Edain; i confiava fer-se senyor d’aquell país i tenir un hereu que el posseís després d’ell.

D’allò que s’havia esdevingut i d’allò que podia esdevenir-se en els dies futurs, poc digué la Morwen a en Turin; i ell tenia por de trencar el silenci amb preguntes. Quan els Orientalencs van arribar per primer cop a Dor-lomin, en Turin va dir a la seva mare:

—Quan tornarà el pare per fer fora aquests lladres horribles? Per què no torna?

—No ho sé, fill —respongué la Morwen—. Pot ser que l’hagin mort o que l’hagin fet captiu; o també podria ser que hagués hagut d’anar molt lluny i que no pugui tornar a través dels enemics que ens envolten.

—Llavors em penso que és mort —va dir en Turin i, davant la seva mare, es va empassar les llàgrimes—; perquè res no podria impedir-li de tornar a ajudar-nos si fos viu.

—No crec que sigui certa ni una cosa ni l’altra, fill meu —digué la Morwen.

A mesura que anava passant el temps, el cor de la Morwen s’anà enfosquint de basarda pel seu fill Turin, hereu de Dor-lomin i de Ladros; perquè no li veia més esperança que esdevenir esclau dels Orientalencs abans de créixer molt més. Així doncs, recordà la seva conversa amb en Hurin i el seu pensament es girà novament cap a Dòriath; i a la fi resolgué enviar-hi en Turin en secret, si podia, i demanar al rei En Thíngol que en prengués cura. I mentre rumiava com podia fer-ho, va sentir clarament al seu cap la veu d’en Hurin que li deia: «Marxeu tot d’una! No m’espereu!». Però s’acostava l’hora del naixement del seu fill, i el camí era dur i perillós; com més s’entretinguessin, menys esperances tindrien d’escapar. I el seu cor encara l’enganyava amb esperances inconfessables; pressentia en el fons del cor que en Hurin no era mort, i les nits de vetlla afilava l’oïda per sentir-ne les passes o es despertava convençuda d’haver sentit el renill del seu cavall Arroch al pati. A més a més, tot i que acceptava que el seu fill fos educat en els habitatges d’altri, d’acord amb el costum de l’època, era una humiliació per al seu orgull viure d’almoines, encara que vinguessin d’un rei. Així doncs, la veu d’en Hurin, o el record de la seva veu, fou rebutjada, i així es teixí el primer fil del fat d’en Turin.

S’acostava la tardor de l’Any de Lamentació quan per fi la Morwen es decidí, i aleshores ho hagué de fer amb presses, perquè el temps per viatjar era curt, però temia que en Turin fos empresonat si esperava l’hivern. Els Orientalencs rondaven pel jardí, espiaven la casa. Fou per això que li va dir sobtadament a en Turin:

—El teu pare no torna. Així doncs, has de marxar, i aviat. És el que ell voldria.

—Marxar? —exclamà en Turin—. I a on anirem? Més enllà de les muntanyes?

—Sí —digué la Morwen—, més enllà de les muntanyes, cap al sud. Al sud… allà pot haver-hi alguna esperança. Però no he dit nosaltres, fill meu. Tu has de marxar, però jo restaré aquí.

—No puc marxar tot sol! —va dir en Turin—. No et deixaré. Per què no podem marxar plegats?

—Jo no puc marxar —va dir la Morwen—. Però no hi aniràs tot sol. Faré que t’acompanyi en Gèthron, i potser també en Gríthnir.

—No faràs venir en Làbadal? —va dir en Turin.

—No, perquè en Sàdor és coix —va dir la Morwen—, i el camí és molt dur. I com que tu ets el meu fill i vivim dies tenebrosos, parlaré sense embuts: podria ser que morissis pel camí. L’any ja és avançat, Però si et quedes, tindràs un final pitjor: seràs un esclau. Si vols ser un home, quan t’arribi l’edat de ser-ho, faràs el que jo et dic, amb valentia.

—Però et deixaré sola amb en Sàdor, el cec Ràgnir i les dones velles —va dir en Turin—. No va dir el meu pare que jo sóc l’hereu d’En Hàdor? L’hereu hauria de romandre a la Casa d’En Hàdor per defensar-la. Tant de bo tingués encara el meu ganivet!

—L’hereu hi hauria de romandre, però no pot —va dir la Morwen—. Però potser un dia tornarà. Ara fes el cor fort! Si les coses empitjoren, jo et seguiré, si puc.

—Però com em trobaràs, perdut pels boscos? —va dir en Turin, i de cop i volta li defallí l’ànim i va esclafir en plors.

—Si gemegues, d’altres criatures et trobaran primer que jo —va dir la Morwen—. Però jo sé on vas i, si t’hi quedes, allí et trobaré, si puc. Perquè t’envio al rei En Thíngol, a Dòriath. No prefereixes ser hoste d’un rei que no pas esclau?

—No ho sé —va dir en Turin—. No sé què és un esclau.

—Et faig marxar perquè no ho hagis d’aprendre —respongué la Morwen. Aleshores va posar en Turin davant seu i va afitorar-li els ulls, com si mirés de llegir-ne algun enigma—. És dur, Turin, fill meu —va dir en acabat—. No tan sols per a tu. És difícil per a mi, en temps de mal, jutjar què és millor. Però faig el que em sembla correcte; per què sinó em separaria de la cosa més preuada que em queda?

No en van parlar més, i en Turin estava afligit i atordit. Al matí va anar a trobar en Sàdor, que estava tallant branquillons per al foc perquè no els en quedaven gaires i no gosaven endinsar-se als boscos; ara, recolzat a la crossa, es mirava la gran cadira d’en Hurin, que havia quedat inacabada en un racó.

—L’haurem de fer servir —va dir—, perquè en aquests dies només poden atendre’s les necessitats més bàsiques.

—No la trenquis encara —digué en Turin—. Potser tornarà i, en aquest cas, li plaurà de veure el que has fet per ell mentre era fora.

—Les falses esperances són més perilloses que els temors —va dir en Sàdor—, i no ens mantindran l’escalfor aquest hivern. —Va passar el dit per la fusta cisellada de la cadira i sospirà—. He perdut el temps, tot i que les hores semblaven plàcides. Però totes aquestes coses són de curta vida, i suposo que la joia de fer-les és l’únic objectiu veritable. I ara també podria tornar-te el teu regal.

En Turin va allargar la mà, però l’enretirà de seguida.

—Un home no ha d’acceptar mai un regal que ha fet ell —va dir.

—Però si és meu, no puc donar-lo quan em plagui? —va dir en Sàdor.

—Sí —va dir en Turin—, a qualsevol menys a mi. Però per què hauries de voler donar-lo?

—No tinc esperances de fer-lo servir per res valuós —va dir en Sàdor—. No hi haurà més treball per a en Làbadal en els dies a venir que la feina d’esclau?

—Què és un esclau? —va preguntar en Turin.

—Un home que era un home però que és tractat com una bèstia —respongué en Sàdor—. Alimentat només per mantenir-lo viu, mantingut viu només per treballar, treballar només per por del dolor o de la mort. I aquests lladres poden infligir-li el dolor o la mort només per diversió. He sentit dir que agafen els de peus més lleugers i els donen encalç amb gossos perdiguers. Han après més de pressa dels Orcs que no pas nosaltres del Poble Noble.

—Ara ho entenc tot millor —digué en Turin.

—És una vergonya que hagis d’entendre aquestes coses tan aviat —va dir en Sàdor; i en veure l’estranya expressió de la cara d’en Turin—: Què és el que entens ara?

—Perquè la meva mare m’envia lluny —va dir en Turin, i se li van omplir els ulls de llàgrimes.

—Ah! —va dir en Sàdor, i mormolà per a ell—: Però per què ho ha retardat tant? —Després, girant-se cap a en Turin, va dir—: No em sembla que sigui una notícia per vessar llàgrimes. Però no hauries de parlar dels designis de la teva mare ni amb en Làbadal ni amb ningú. Les parets i les tanques tenen orelles avui dia, orelles que no creixen en caps nobles.

—Però n’haig de parlar amb algú! —va dir en Turin—. Sempre t’ho he explicat tot. No et vull deixar, Làbadal. No vull deixar aquesta casa ni la meva mare.

—Però si no ho fas —digué en Sàdor—, ben aviat serà la fi de la Casa d’En Hàdor per sempre, com ja deus haver entès. En Làbadal no vol que te’n vagis; però en Sàdor servent d’en Hurin serà més feliç quan el fill d’en Hurin sigui lluny de l’abast dels Orientalencs. Bé, doncs, no s’hi pot fer res: ens hem d’acomiadar. De debò no vols acceptar el meu ganivet com a regal de comiat?

—No! —digué en Turin—. Diu la meva mare que me’n vaig amb els Elfs, amb el rei de Dòriath. Allí hi haurà coses com aquesta. Però no et podré enviar cap regal, Làbadal. Seré molt lluny, i tot sol. —Aleshores en Turin esclafí en plors; però en Sàdor li va dir—: Ep, va! On és el fill d’en Hurin? Perquè no fa gaire li vaig sentir dir: «Partiré a fer de soldat amb un Rei Elf, tan aviat com pugui».

Llavors en Turin s’eixugà les llàgrimes i va dir:

—Molt bé: si aquestes van ser les paraules del fill d’en Hurin, ha de mantenir-les i marxar. Però sempre que dic faré això o allò, té un caire molt diferent quan arriba el moment. Ara ho faré a contracor. Haig d’anar amb compte de no tornar a dir mai més coses així.

—Fóra millor, certament —digué en Sàdor—. Això ensenyen molts homes, i pocs ho aprenen. Deixem en pau els dies a venir. Amb avui ja en tenim prou.

En Turin es preparà per al viatge, s’acomiadà de la seva mare i partí en secret amb els seus dos acompanyants. Però quan li digueren que mirés enrere per veure la casa del seu pare, l’angoixa de la partida el ferí com una espasa i exclamà: «Morwen, Morwen, quan et tornaré a veure?». Però la Morwen, dreta a la llinda, va sentir el ressò d’aquell crit a les muntanyes boscoses i engrapà la porta fins que se li trencaren els dits. Aquesta fou la primera de les penes d’en Turin.

A la primeria de l’any següent a la partida d’en Turin, la Morwen donà a llum la seva filla i li posà el nom de Níenor, que vol dir Dol; però en Turin ja era molt lluny quan ella va néixer. Llarg i dolent era el seu camí, perquè el poder de Mórgoth arribava molt lluny; però tenia com a guies en Gèthron i en Gríthnir, que havien estat joves en els temps d’En Hàdor i, encara que ja eren vells, eren valents i coneixien molt bé les terres, perquè havien recorregut sovint Belériand en temps antics. Així, per destí i amb coratge creuaren les Muntanyes Obagues i, tot baixant a la Vall del Sírion, s’endinsaren en el Bosc de Brethil; i a la fi, esgotats i macilents, arribaren als confins de Dòriath. Però allà els entrà el desconcert i quedaren enganxats en els laberints de la reina i caminaren perduts entre els arbres sense camins fins que se’ls acabà el menjar. A la vora de la mort estigueren, perquè l’hivern venia fred del nord; però no era pas tan lleuger el destí d’en Turin. Estaven ajaguts, desesperats, quan sentiren sonar un corn. En Béleg l’Arcferm estava caçant a la regió, perquè vivia sobre les fronteres de Dòriath i era el més gran dels boscaters. Sentí els seus crits i s’hi acostà i, després de donar-los menjar i beure, s’assabentà dels seus noms i d’on venien, i l’embargà la meravella i la compassió. I es mirà en Turin amb simpatia, perquè tenia la bellesa de la seva mare i els ulls del seu pare, i era fort i robust.

—Quin do demanaràs al rei En Thíngol? —preguntà en Béleg al noi.

—Ser un dels seus cavallers, cavalcar contra Mórgoth i venjar el meu pare —digué en Turin.

—Això podrà ser quan els anys t’hagin fet créixer —va dir en Béleg—. Perquè si bé encara ets petit, tens maneres d’home abrivat, digne de ser fill d’en Hurin el Resolut, si això fos possible.

Perquè el nom d’en Hurin era molt honorat en totes les terres dels Elfs. Així doncs, en Béleg guià delerós els caminants i els portà a un habitatge on vivia en aquella època amb d’altres caçadors, i els donaren allotjament mentre un missatger anava a Menegroth. I quan arribà la veu que En Thíngol i Na Mèlian rebrien el fill d’en Hurin i els seus guardians, en Béleg els portà per camins secrets fins al Regnat Ocult.

Així arribà en Turin al gran pont sobre l’Esgàlduin i creuà les portes dels estatges d’En Thíngol; i com un nen contemplà les meravelles de Menegroth, mai no vistes abans per un home mortal, tret d’en Beren. Llavors en Gèthron comunicà el missatge de la Morwen davant d’En Thíngol i Na Mèlian; i En Thíngol el rebé amablement i col·locà en Turin sobre els seus genolls en honor d’en Hurin, el més poderós dels Homes, i d’en Beren, el seu parent. I aquells que ho veieren se’n meravellaren, perquè era un senyal que En Thíngol acceptava en Turin com a fill; i això no era cosa que fessin els reis en aquells temps, ni tampoc abans un senyor dels Elfs havia afillat un home. Aleshores En Thíngol li va dir:

—Aquí, fill d’en Hurin, serà casa teva; i tota la vida seràs considerat com el meu fill, encara que siguis Home. Se t’impartirà una saviesa superior a la dels Homes mortals i se’t posaran a les mans les armes dels Elfs. Potser arribarà el dia que podràs recuperar les terres del teu pare a Hithlum; però ara viu aquí amb amor.

Així començà l’estada d’en Turin a Dòriath. Amb ell van estar-se un temps en Gèthron i en Gríthnir, els seus guardians, per bé que es delien per tornar amb la seva senyora de Dor-lomin. Després, els anys i la malaltia marciren en Gríthnir, que restà al costat d’en Turin fins que morí; però en Gèthron partí, i En Thíngol li posà una escolta per guiar-lo i protegir-lo que portava un missatge d’En Thíngol a la Morwen. Quan finalment arribaren a la casa d’en Hurin i la Morwen s’assabentà que en Turin havia estat rebut amb honors als estatges d’En Thíngol, se li alleugerí el dolor; i els Elfs li portaren generosos regals de Na Mèlian, i un missatge que l’animava a tornar amb els enviats d’En Thíngol a Dòriath. Perquè Na Mèlian era sàvia i previsora i confiava evitar així el mal que s’estava preparant en el magí de Mórgoth. Però la Morwen no volia marxar de casa seva, perquè encara tenia el cor sencer i el seu orgull era alt; a més a més, la Níenor era encara un infant. Acomiadà, doncs, els Elfs de Dòriath tot donant-los les gràcies i els oferí com a regal els darrers objectes d’or que li quedaven, per ocultar la seva pobresa, i els demanà que donessin a En Thíngol l’Elm d’En Hàdor. Però en Turin esperava el retorn dels missatgers i, quan els veié tornar sols, s’endinsà en els boscos i plorà, perquè sabia el consell de Na Mèlian i havia esperat que la Morwen tornés amb ells. Aquesta fou la segona de les penes d’en Turin. Quan els missatgers trameteren la resposta de la Morwen, Na Mèlian se sentí plena de llàstima perquè percebia el seu pensament; i s’adonà que no era fàcil bandejar el destí que ella preveia.

L’Elm d’En Hàdor arribà a les mans d’En Thíngol. Aquell elm era fet d’acer gris adornat amb or i duia gravades unes runes de victòria. Tenia el poder de preservar aquell que el portés de la ferida o de la mort, perquè l’espasa que el tocava es trencava i el dard que el copejava hi rebotava. Fou forjat per en Tèlchar, el ferrer de Nogrod, les obres del qual tenien molta anomenada. Duia incorporada una visera (a la manera de les que utilitzaven els nans a les seves forges per protegir-se els ulls), i la cara d’aquell que el portava infonia temor en els cors de tots els que la contemplaven, i estava a resguard del dard i del foc. A la cresta hi havia col·locada amb provocació una imatge daurada del cap del drac Glàurung, perquè havia estat fet poc abans que sortís de les portes de Mórgoth. Tot sovint en Hàdor, i en Gàldor després d’ell, l’havien portat en la guerra; i els cors de la host de Hithlum s’enlairaven quan el veien alçat enmig de la batalla i cridaven: «Més valor té el Drac de Dor-lomin que el cuc d’or d’Àngband!». Però en Hurin no se sentia còmode amb l’elm del Drac i, en tot cas, no el feia servir, perquè deia: «Prefereixo mirar els meus enemics amb la meva cara real». Tot i això, considerava que l’elm era una de les relíquies més grans de casa seva.

Ara bé, En Thíngol tenia fondes armeries a Menegroth plenes de gran quantitat d’armes: metall forjat com escates de peix i resplendent com l’aigua a la lluna; espases i destrals, escuts i elms, forjats per en Tèlchar o pel seu mestre Gàmil Zirak el vell, o per forjadors elfs encara més hàbils. Perquè alguns dels objectes que li havien regalat venien de Vàlinor i havien estat forjats per En Fèanor, mestre l’art del qual no ha estat mai superat en tots els dies del món. Tanmateix En Thíngol tractava l’Elm d’En Hàdor com si el seu tresor fos escàs i deia paraules solemnes com: «Orgullós aquell el cap del qual sostingui aquest elm, l’elm que portaren els pares d’en Hurin».

Llavors se li va acudir una idea, i convocà en Turin i li explicà que la Morwen havia enviat al seu fill una cosa molt poderosa, l’herència dels seus pares.

—Agafa ara el Cap de Drac del Nord —li va dir— i, quan arribi el moment, posa-te’l.

Però en Turin era encara massa jove per aixecar l’elm i no en va fer cas, perquè tenia el cor ple de pena.





V

En Turin a Dòriath




En els anys de la seva infantesa en el regne de Dòriath, en Turin era vigilat per Na Mèlian, tot i que ell la veia molt poc. Però hi havia una donzella que es deia Nel·las i vivia en els boscos que, per encàrrec de la reina, seguia en Turin quan s’endinsava en el bosc i tot sovint se’l trobava com si fos per casualitat. Llavors jugaven plegats o caminaven agafats de la mà; perquè ell creixia ràpid, mentre que ella semblava una donzella de l’edat d’ell, i així va ser durant tots els seus anys èlfics. De la Nel·las n’aprengué molt en Turin sobre els camins i les coses estranyes de Dòriath, i li va ensenyar a parlar el síndarin tal com ho feien en el reialme antic, més noble i més refinat, i més ple de paraules boniques. Així, durant un temps se li alleugerí l’humor, fins que tornà a caure sota l’ombra i aquesta amistat passà com un matí de primavera. Perquè la Nel·las no anava a Menegroth i no estava disposada a caminar sota sostres de pedra; de manera que, quan en Turin deixà enrere l’adolescència i dedicà els seus pensaments als actes dels homes, cada cop la veia menys sovint i a la fi ja no la cercà més. Però ella el continuava vigilant, per bé que ara ho feia d’amagat.

Nou anys visqué en Turin en els habitatges de Menegroth. Sempre tenia el cor i el pensament en els seus, i de vegades en tenia noves que el conhortaven. Perquè En Thíngol enviava missatgers a la Morwen tan sovint com podia, i ella els deia paraules per al seu fill; així s’assabentà en Turin que la seva germana Níenor era cada cop més bella, una flor en el gris nord. I en Turin va créixer en estatura fins que esdevingué alt entre els Homes i superà l’estatura dels Elfs de Dòriath, i la seva força i temeritat gaudien de molt renom en el reialme d’En Thíngol. En aquells anys aprengué moltes tradicions i escoltava amb deler les històries dels temps antics; i esdevingué pensarós i de poc parlar. Tot sovint en Béleg Arcferm anava a Menegroth a cercar-lo i el duia ben lluny, per iniciar-lo en l’art dels boscos i del tir a l’arc i (el que més li agradava) en l’esgrima d’espases; però en el treball d’artesania era menys hàbil, perquè no era capaç de mesurar les seves forces i tot sovint malbaratava el que havia fet d’un sol cop sobtat. En d’altres afers tampoc no semblava ser-li favorable la fortuna i, tot sovint, allò que ell dissenyava es posava de través i no assolia allò que desitjava; tampoc no feia amics amb facilitat, perquè no era alegre i reia molt poc, i hi havia una ombra sobre la seva joventut. Tanmateix, era estimat i apreciat per aquells que el coneixien bé, i rebia els honors com a fill adoptiu del rei.

Però n’hi havia un a Dòriath que li tenia enveja, i més encara quan en Turin s’acostava a la maduresa: Sàeros era el seu nom. Era orgullós, tractava amb duresa aquells que considerava de menor condició i de menys valor que ell. Es féu amic d’en Dàeron, el joglar, perquè ell també sabia cantar; i no estimava els Homes, i menys que cap els parents d’en Beren Erchàmion.

—No és estrany —deia—, que aquesta terra hagi de ser oberta a un altre membre d’aquesta raça infeliç? No va fer l’altre prou mal a Dòriath?

Per això mirava en Turin i tot el que feia amb desconfiança i en deia tot el mal que podia; però era astut amb les paraules i ocultava la malícia. Si es trobava en Turin tot sol, li parlava amb arrogància i li mostrava clarament el seu menyspreu; i en Turin se n’atipà, tot i que durant molt temps corresponia a les males paraules amb el silenci, perquè en Sàeros era gran entre el poble de Dòriath i conseller del rei. Però el silenci d’en Turin molestava tant en Sàeros com les seves paraules.

L’any que en Turin va fer disset anys se li reviscolà la pena; perquè havien deixat d’arribar noves de casa seva. El poder de Mórgoth creixia cada any i tot Hithlum era ara sota la seva ombra. Era indubtable que sabia moltes coses de la raça d’en Hurin i no els havia importunat per poder aconseguir la realització del seu pla; però ara, amb aquest propòsit, establí una guàrdia ferma sobre tots els passos de les Muntanyes Obagues, per tal que ningú no pogués sortir de Hithlum, ni entrar-hi, sense gran risc, i les fonts del Nàrog i del Tèiglin i les aigües altes del Sírion estaven farcides d’Orcs. Així arribà un temps en què els missatgers d’En Thíngol ja no tornaven i, en conseqüència, deixà d’enviar-ne. Res no li recava més que perdre algú més enllà de les fronteres, i en res no havia mostrat més bona voluntat envers en Hurin i els seus que enviant la seva gent a Dor-lomin per camins perillosos amb missatges per a la Morwen.

En Turin, ignorant del nou mal que s’acostava i temorós que la Morwen i la Níenor haguessin tingut un destí fatal, sentia el cor feixuc; i es va estar molts dies assegut en silenci rumiant sobre la caiguda de la Casa d’En Hàdor i els Homes del nord. Després s’aixecà i anà a cercar En Thíngol, i el trobà assegut amb Na Mèlian sota el Hírilorn, el gran faig de Menegroth.

En Thíngol fità en Turin meravellat en veure tot d’una davant d’ell, en comptes del seu fill adoptiu, un Home i un estrany, alt, de cabells bruns, que el mirava amb uns ulls profunds en una cara blanca, sever i orgullós, però sense dir res.

—Què desitges, fill adoptiu? —va dir En Thíngol, i es va imaginar que no demanaria res petit.

—Cota de malles, espasa i un escut de la meva estatura, senyor —va respondre en Turin—. També amb el vostre permís us reclamaré ara l’Elm-Drac dels meus parents.

—T’ho donaré —va dir En Thíngol—. Però quina necessitat tens d’aquestes armes?

—La necessitat d’un home i d’un fill que té família per recordar —va dir en Turin—. I també necessitaré companys valents amb les armes.

—T’oferiré un lloc entre els meus cavallers de l’espasa, perquè l’espasa serà sempre la teva arma —va dir En Thíngol—. Amb ells pots ensinistrar-te en la guerra a les fronteres, si ho desitges.

—Més enllà de les fronteres de Dòriath em fa anar el cor —va dir en Turin—. Em deleixo per atacar el nostre enemic, més que per defensar-me.

—Aleshores hi hauràs d’anar tot sol —va dir En Thíngol—. El paper de la meva gent a la guerra contra Àngband el decideixo al meu arbitri, Turin fill d’en Hurin. No enviaré cap força armada des de Dòriath, ni ara ni mai, tal com ho preveig.

—Ets lliure d’anar-te’n quan vulguis, fill de la Morwen —va dir Na Mèlian—. El Cinturó de Na Mèlian no impedeix la partida d’aquells que hi entraren amb el nostre permís.

—Si no és que un consell assenyat et refrena —va dir En Thíngol.

—Quin és el vostre consell, senyor? —va dir en Turin.

—Sembles un Home per l’estatura i, certament, ja ets molt més alt que molts —respongué En Thíngol—, però tanmateix no has arribat a la maduresa total. Quan arribi aquest moment, hauràs de ser pacient i posar a prova i exercitar la teva força. Després, potser, podràs recordar la teva gent; però hi ha poca esperança que un Home sol pugui fer més contra el Senyor Fosc que ajudar els senyors dels Elfs en la seva defensa, per més que pugui durar.

Aleshores en Turin digué:

—El meu parent Beren va fer més.

—En Beren i la Lúthien —va dir Na Mèlian—. Però ets molt agosarat de parlar així al pare de la Lúthien. El teu destí no és tan alt, em penso, Turin, fill de la Morwen, tot i que el teu fat, per bé o per mal, està lligat al del poble dels Elfs. Vés amb compte que no sigui per mal. —Llavors, després d’un silenci, tornà a parlar per dir-li—: Vés-te’n ara, fill adoptiu, i accepta el consell del rei, que sempre serà més prudent que el teu. Tanmateix no crec que visquis gaire temps amb nosaltres a Dòriath quan arribis a la maduresa. Si en dies venidors recordes les paraules de Na Mèlian, serà pel teu bé: tem tant l’escalfor com el fred del teu cor, i cultiva la paciència, si pots.

Llavors en Turin els féu una reverència i marxà. I poc després es posà l’Elm-Drac, agafà les armes i partí cap a les fronteres del nord, on se li uniren els guerrers èlfics que hi lliuraven una guerra incessant contra els Orcs i tots els servents i criatures de Mórgoth. Així, tot just deixada enrere l’adolescència, va haver de provar en Turin la seva força i el seu coratge; i, sense oblidar els errors dels seus parents, era sempre el primer en les accions agosarades i rebé moltes ferides de llança i de fletxa, i de les retorçades fulles dels Orcs.

Però el destí l’alliberà de la mort; i en els boscos corria el rumor, que s’escampà molt més enllà de Dòriath, que l’Elm-Drac de Dor-lomin havia estat vist de nou. I molts hi rumiaren, tot dient: «Pot l’esperit de cap home tornar dels morts, o és que en Hurin de Hithlum ha escapat dels abismes de l’Infern?».

En aquella època només n’hi havia un de més poderós amb les armes entre els guardians de la frontera d’En Thíngol que en Turin, i era en Béleg Arcferm; i en Béleg i en Turin eren companys d’aventures i van recórrer plegats els boscos salvatges al llarg i a l’ample.

Així passaren tres anys, i en tot aquest temps en Turin a penes entrà mai al palau d’En Thíngol; i ja no el preocupava el seu aspecte ni el seu abillament, sinó que duia els cabells despentinats i la cota de malles coberta amb una capa grisa plena de taques. Però s’esdevingué en el tercer estiu, quan en Turin tenia vint anys, que desitjós de descansar i amb la necessitat que un ferrer li reparés les armes, una nit arribà sense ser vist a Menegroth i entrà a les sales del palau. En Thíngol no hi era, perquè havia sortit als boscos amb Na Mèlian, com es delia de fer de vegades en ple estiu. En Turin, que estava esgotat i molt encaboriat, es dirigí a un seient sense parar esment a res; i per mala sort anà a seure a una taula entre els més vells del regne, justament en el lloc on acostumava a seure en Sàeros. En Sàeros entrà més tard i, tot creient que en Turin li havia pres el lloc per arrogància, s’empipà i decidí encarar-s’hi; no li assuaujà la ràbia veure que els que seien a la taula no havien ignorat en Turin, sinó que li havien donat la benvinguda com si fos digne de seure entre ells.

Durant una estona en Sàeros tractà de fer com ells i ocupà un altre seient, davant d’en Turin, a l’altra banda de la taula.

—Ben poques vegades el guardià de la frontera ens afavoreix amb la seva companyia —va dir—; i de bon grat cedeixo el meu lloc habitual per tenir l’oportunitat de parlar amb ell.

Però en Turin, que estava conversant amb Màblung el Caçador, no es va aixecar i va dir només amb sequedat:

—Gràcies.

Llavors en Sàeros el va marejar amb preguntes sobre les noves de les fronteres i els seus actes en els boscos, però encara que les paraules semblaven sinceres, la sorna de la seva veu era evident. En Turin se’n cansà, mirà al seu voltant i conegué l’amargor de l’exili; i, malgrat la llum i les rialles dels habitatges dels Elfs, el seu pensament volà cap a en Béleg i la vida als boscos, i d’allí, més lluny encara, cap a la Morwen a Dor-lomin, a la casa del seu pare; i la foscor dels seus pensaments li va fer arrufar les celles i no respongué res a en Sàeros. I així, creient que l’arrufament de celles anava dirigit a ell, en Sàeros deixà de contenir la ràbia i, tot traient una pinta d’or, la posà davant d’en Turin i li va dir:

—És indubtable, Home de Hithlum, que has vingut amb pressa a la taula i se’t pot excusar la capa esparracada; però tampoc no cal que et deixis els cabells com si fossin un esbarzer. Potser, si portessis les orelles al descobert, sentiries millor les coses que et diuen.

En Turin no va dir res, però va clavar els ulls en el seu interlocutor, i hi havia una resplendor en la seva foscor. Però en Sàeros no hi parà esment i li tornà la mirada amb burla tot dient perquè ho sentís tothom:

—Si els Homes de Hithlum són tan ferotges i salvatges, com no seran les dones d’aquella terra? Corren com cérvols amb els cabells com a únic abillament?

En Turin agafà llavors una gerra i la hi llançà a la cara, i el cop el féu caure enrere; i desembeinà l’espasa i l’hauria atacat si en Màblung no li ho hagués impedit. Llavors en Sàeros s’aixecà i escopí la sang a la taula i, amb la boca partida, va dir:

—Quant de temps haurem d’allotjar aquest salvatge dels boscos? Qui mana aquesta nit aquí? La llei del rei és dura amb aquells que fereixen un vassall dins les seves sales; i per a aquells que hi branden l’espasa, la mínima condemna és la proscripció. Fora de la sala et podria respondre, Salvatge dels boscos!

Però quan en Turin veié la sang sobre la taula es quedà glaçat; i, tot alliberant-se de la mà d’en Màblung, abandonà la sala sense dir res.

Llavors en Màblung va dir a en Sàeros:

—Què et passa, aquesta nit? Perquè d’aquest mal te’n faig responsable; i podria ser que la llei del rei jutgés que una boca trencada és el preu just pels teus insults.

—Si el cadell té algun greuge, que el porti a judici del rei —respongué en Sàeros—. Però no és excusa per esgrimir espases aquí dins. Si aquest salvatge se m’acosta a fora, el mataré.

—Bé podria ser a la inversa —va dir en Màblung—. Però si cap dels dos mor serà un acte malvat, més propi d’Àngband que de Dòriath, i engendrarà més mals. És evident que aquesta nit ens ha donat encalç una ombra del nord. Vés amb compte, Sàeros, fill d’Ithilbor, no fos cas que el teu orgull et portés a fer la voluntat de Mórgoth, i recorda que ets de la raça dels Èldar.

—No ho oblido —digué en Sàeros, però no li minvà la ràbia i, al llarg de la nit, tot acaronant-se la ferida, li anà creixent la malícia.

Al matí, quan en Turin sortia de Menegroth per tornar a les fronteres, li va sortir al pas. En Turin havia recorregut una mica de camí quan en Sàeros s’hi va acostar per darrere amb l’espasa desembeinada i l’escut al braç. Però en Turin, ensinistrat en els boscos a cavalcar amb recel, el veié de cua d’ull i, tot fent un salt, desembeinà i es girà cap al seu enemic.

—Morwen —cridà—, qui de tu se n’ha burlat pagarà el seu menyspreu! —I clavà l’espasa a l’escut d’en Sàeros i lluitaren l’un contra l’altre amb fulles rabents. Però en Turin feia molt temps que practicava en una escola dura i havia esdevingut més àgil que cap Elf, i també més fort. Ben aviat el dominà i, després de ferir-li el braç de l’espasa, el va tenir a la seva mercè. Aleshores va posar el peu sobre l’espasa que en Sàeros havia deixat caure.

—Sàeros —li va dir—, tens una llarga cursa per davant i la roba et serà un destorb; amb els cabells et bastarà. —I llançant-lo tot d’una a terra li esquinçà la roba, i en Sàeros sentí la gran força d’en Turin i s’esporuguí. Però en Turin el féu alçar, i després li cridà—: Corre! Corre! I a menys que siguis ràpid com un cérvol, jo et burxaré des del darrere. —I en Sàeros s’endinsà en els boscos aterrit demanant ajut com foll; però en Turin li anava al darrere com un perdiguer i, per molt que corria, o que mirava d’esquivar-la, l’espasa no deixava d’atiar-lo.

Els crits d’en Sàeros atragueren molts altres a la cacera, i els seguien de la vora, però només els més veloços podien mantenir el ritme dels corredors. En Màblung, que era el cap del grup, estava amoïnat, perquè si bé els insults li havien semblat molt malament, «la malícia que desperta de matí és una alegria per a Mórgoth abans de la nit»; i a més a més es considerava un greuge humiliar, per voluntat pròpia, a qualsevol del poble èlfic sense haver portat l’assumpte a judici. Ningú no sabia en aquell moment que en Turin havia estat atacat en primer lloc per en Sàeros, qui l’hauria mort sense contemplacions.

—Prou, prou, Turin! —cridava—. Això és feina dels Orcs dels boscos!

Però en Turin respongué:

—Feina d’Orcs era abans; ara ja només és joc d’Orcs!

Abans que en Màblung parlés havia estat a punt de deixar-ho córrer, però ara, amb un crit, va tornar a empaitar en Sàeros, i aquest, desesperant de rebre ajut i pensant que tenia la mort a la vora, va continuar corrent fins que arribà a una profunda clivella entre altes roques produïda per un corrent que alimentava l’Esgàlduin, i era massa ampla per saltar-la. En Sàeros, espantat com estava, intentà fer un salt; però li fallà el peu a l’altra banda, caigué enrere amb un crit i va topar amb una gran pedra a l’aigua. Així acabà la seva vida a Dòriath; i molt de temps el retindria Mandos.

En Turin contemplà el cos que s’enduia l’aigua i pensà:

—Ximple infeliç! D’aquí l’hauria deixat tornar a Menegroth. Ara m’ha carregat amb una culpa immerescuda. —I es girà i mirà obscurament en Màblung i els seus companys, que s’havien apropat i eren drets al seu costat. Llavors, després d’un silenci, en Màblung va dir amb severitat:

—Ai las! Torna ara amb nosaltres, Turin, perquè el rei ha de jutjar aquests fets.

Però en Turin va dir:

—Si el rei fos just, em declararia innocent. Però no era ell un dels seus consellers? Com és que un rei just va escollir un cor maliciós com a amic? Renuncio a la seva llei i al seu judici.

—Dius paraules massa orgulloses —va dir en Màblung, per bé que es compadia d’en Turin—. Aprèn a ser prudent! No et convertiràs en fugitiu. Et demano que tornis amb mi, com a amic. I hi ha d’altres testimonis. Quan el rei sàpiga la veritat, pots confiar en el seu perdó.

Però en Turin tenia por de les sales èlfiques i temia que el fessin captiu.

—Rebutjo la teva ordre —va dir a en Màblung—. No cercaré el perdó del rei En Thíngol; i ara aniré on el seu veredicte no pugui afectar-me. Tens dues opcions: deixar-me marxar, o matar-me, si així escau a la teva llei. Perquè sou molt pocs per portar-m’hi viu.

Com que van veure en el foc dels seus ulls que allò era cert, el deixaren passar.

—Amb una mort ja n’hi ha prou —va dir en Màblung.

—Jo no la volia, però no me’n dolc —va dir en Turin—. Potser Mandos el jutjarà amb justícia; i si mai torna a les terres dels vius, potser serà més assenyat. Adéu!

—Vés lliure! —va dir en Màblung—, si aquest és el teu desig. Desitjar-te bon viatge fóra inútil, si emprens aquest camí. Tens uns ombra al cor. Que no s’hagi enfosquit més encara quan ens tornem a veure.

En Turin no respongué res, però els deixà i marxà lleuger, tot sol, ningú no sap cap a on.

Diuen que com que en Turin no tornava de les fronteres del nord de Dòriath i no se’n sabia cap nova, en Béleg Arcferm anà a Menegroth a cercar-lo; i amb el cor feixuc s’assabentà dels actes i de la fugida d’en Turin. Poc després En Thíngol i Na Mèlian tornaren als seus habitatges, perquè l’estiu s’acabava; i quan el rei fou informat d’allò que s’havia esdevingut, digué:

—Això és un assumpte greu del qual ho he de saber tot. Encara que en Sàeros, el meu conseller, sigui mort, i el meu fill adoptiu Turin hagi fugit, demà seuré en el tron del judici i ho tornaré a escoltar tot en l’ordre que correspon per tal de donar el meu veredicte.

L’endemà el rei s’assegué al tron en el seu tribunal i envoltat de tots els caps i ancians de Dòriath. A continuació se sentiren molts testimonis i, d’ells, en Màblung parlà més i amb més claredat. I, quan parlava de la baralla a la taula, li semblà al rei que el cor d’en Màblung s’inclinava cap a en Turin.

—Parles com a amic d’en Turin fill d’en Hurin? —preguntà En Thíngol.

—Ho era, però he estimat més temps i estimo més la veritat —respongué en Màblung—. Escolteu-me fins al final, senyor!

Quan va estar tot dit, fins i tot les paraules de comiat d’en Turin, En Thíngol sospirà; i va mirar els que seien al seu voltant i va dir:

—Ai! Veig una ombra a les vostres cares. Com ha entrat en el meu reialme? Això és obra del mal. Jo tenia en Sàeros per fidel i per savi; però, si visqués, sentiria ara la meva ràbia, perquè els seus insults foren malvats i el considero culpable de tot allò que s’esdevingué a la sala. Fins aquí en Turin té el meu perdó. Però la humiliació d’en Sàeros i l’encalç fins a la mort són mals més grans que l’ofensa. Mostren un cor dur i orgullós.

Llavors En Thíngol medità una estona i finalment parlà amb tristor.

—És un fill adoptiu desagraït i un home massa orgullós per a la seva condició. Com puc acollir algú que em menysprea a mi i la meva llei o perdonar aquell que no es penedeix? Aquest serà el meu veredicte. Bandejaré en Turin de Dòriath. Si mira d’entrar-hi serà portat a judici al meu davant; i, fins que no demani perdó als meus peus, no serà el meu fill. Si algú dels presents ho considera injust, que parli ara!

Es va fer el silenci a la sala i En Thíngol alçà el braç per pronunciar la sentència. Però en aquell moment entrà en Béleg a tota pressa i digué:

—Senyor, encara puc parlar?

—Arribes tard —va dir En Thíngol—. No estaves convocat amb els altres?

—Certament, senyor —va respondre en Béleg—, però m’he retardat; cercava algú que coneixia. Us l’he portat com a testimoni que hauria de ser sentit abans que pronuncieu la sentència.

—Tots els que tenien alguna cosa a dir han estat convocats —va dir el rei—. Què ens pot dir ara que tingui més pes que el que han dit els que hem escoltat?

—Ho jutjareu quan ho hàgiu sentit —va dir en Béleg—. Concediu-me aquest favor, si mai n’he merescut cap.

—Te’l concedeixo —va dir En Thíngol. Llavors en Béleg sortí i tornà a entrar de la mà de la donzella Nel·las, que vivia en els boscos i mai no anava a Menegroth; i estava atemorida, tant per la sala de grans columnes com pel sostre de pedra i per la companyia de molts ulls que l’observaven. I quan En Thíngol li ordenà que parlés, va dir:

—Senyor, jo era asseguda sota un arbre —però llavors li fallà la veu per respecte al rei i no fou capaç de dir res més.

I el rei va somriure i va dir:

—N’hi ha d’altres que també ho han fet, però no han sentit la necessitat de venir a dir-m’ho.

—D’altres certament —va dir ella, encoratjada pel somriure—. Fins i tot la Lúthien! I en ella pensava aquest matí, i en l’home Beren.

Res no va dir En Thíngol després d’això, i ja no somreia, però esperà que la Nel·las tornés a parlar.

—Perquè en Turin em recordava en Beren —va dir finalment—. Són parents, segons m’han dit, i alguns hi poden veure el parentiu: alguns que miren de prop.

En Thíngol s’estava impacientant.

—Podria ser —va dir—. Però en Turin fill d’en Hurin ha marxat amb gran desconsideració envers mi i no el veuràs més per llegir el seu parentiu. Perquè ara pronunciaré la sentència.

—Senyor Rei —va cridar ella—. Suporteu-me i deixeu-me parlar primer. Era asseguda en un arbre per veure com marxava en Turin i he vist que en Sàeros sortia dels matolls proveït d’espasa i d’escut i saltava sobre en Turin d’improvís.

S’alçà un murmuri a la sala després d’aquestes paraules, i el rei va alçar la mà i va dir:

—Em portes noves més greus que no em pensava. Para esment a tot allò que diguis, perquè ens trobem en un tribunal de justícia.

—Això m’ha dit en Béleg —va contestar ella—, i només per això he gosat venir, perquè en Turin no sigui mal jutjat. És abrivat, però clement. Van lluitar, senyor, tots dos, fins que en Turin va desposseir en Sàeros d’escut i d’espasa; però no el matà. Per això no crec que desitgés la seva mort. Si en Sàeros fou sotmès a un deshonor, era un deshonor merescut.

—Sóc jo qui ho ha de jutjar —va dir En Thíngol—. Però el que tu has dit governarà el judici. —Després interrogà la Nel·las atentament; i en acabat es girà cap a en Màblung tot dient—: És estrany que en Turin no et digués res de tot això.

—Però no ho va fer —va dir en Màblung—, perquè si ho hagués fet, ho hauria explicat. I altres haurien estat les meves paraules en acomiadar-nos.

—I altre serà ara el meu veredicte —va dir En Thíngol—. Escolteu-me! La falta que va poder cometre en Turin ara la perdono, perquè el considero agreujat i provocat. I com que, certament, com va dir ell, fou un del meu consell qui el provocà, no ha de cercar ell el perdó sinó que l’hi faré arribar allà on el puguem trobar; i el convocaré amb honors als meus estatges.

Però quan la sentència fou pronunciada, la Nel·las esclafí de sobte en plors.

—On el podem trobar? —va preguntar—. Ha deixat la nostra terra i el món és gran.

—Serà cercat —va dir En Thíngol. Després s’aixecà i en Béleg s’emportà la Nel·las fora de Menegroth i li va dir:

—No ploris, perquè si en Turin encara viu o camina per les terres, el trobaré, encara que altres no puguin.

L’endemà, en Béleg es presentà davant d’En Thíngol i Na Mèlian, i el Rei li va dir:

—Aconsella’m, Béleg, car estic afligit. Vaig prendre el fill d’en Hurin com a fill meu, i així serà sempre si no és que en Hurin torna de les ombres per reclamar allò que és seu. No voldria que ningú digués que en Turin fou bandejat injustament, i veuria amb alegria el seu retorn; perquè l’estimava molt.

—Doneu-me permís, senyor —va dir en Béleg—, i en el vostre nom redreçaré aquest mal, si puc. Perquè una humanitat com la que ell prometia no ha de perdre’s inútilment en solitud. Dòriath el necessita, i encara el necessitarà més. I jo també l’estimo.

Aleshores En Thíngol va dir a en Béleg:

—La cerca em fa concebre esperances! Vés amb la meva vènia i, si el trobes, protegeix-lo i guia’l com puguis. Béleg Cúthalion, molt temps has destacat en la defensa de Dòriath i per molts actes de valor i de saviesa t’has guanyat el meu agraïment, però més gran que cap serà que trobis en Turin. En aquest comiat, demana’m el do que vulguis, que no te’l negaré.

—Demano, doncs, una espasa valuosa —va dir en Béleg—, perquè ara els Orcs vénen molt junts i massa sovint per fer-los front amb un simple arc i la fulla que tinc jo no és al nivell de les seves armadures.

—Escull-ne una de les meves —va dir En Thíngol—, llevat de l’Aranruth, que m’està reservada.

En Béleg escollí l’Ànglachel, que era una espasa de molt valor, que es deia així perquè era feta d’un ferro caigut del cel com un estel encès i podia esberlar tot el ferro de la terra. Una sola espasa com aquella hi havia a la Terra Mitjana. Aquesta espasa no forma part d’aquesta història, per bé que el ferro de què fou feta era de la mateixa veta i pel mateix ferrer; i el ferrer era l’Eöl, l’Elf Fosc, que prengué per esposa l’Àredhel, germana de Turgon. Havia donat l’Ànglachel a En Thíngol com a pagament, que lamentà, pel permís de viure a Nan Élmoth; però l’altra espasa, l’Ànguirel, la seva parella, la guardà fins que fou robada per en Màeglin, el seu fill.

Però quan En Thíngol oferí el puny de l’Ànglachel a en Béleg, Na Mèlian mirà la fulla i va dir:

—Aquesta espasa té malícia. El cor del ferrer encara hi viu, i era un cor fosc. No estimarà la mà que serveix ni tampoc restarà amb tu gaire temps.

—Nogensmenys, l’empunyaré mentre pugui —va dir en Béleg; i, donant les gràcies al rei, agafa l’espasa i partí. Lluny de Belériand cercà debades notícies d’en Turin, esquivant molts perills; i passà aquell hivern, i la primavera següent.





VI

En Turin entre els proscrits




Ara la història torna a en Turin, el qual, creient-se un proscrit perseguit pel rei, no va tornar amb en Béleg a les fronteres del nord de Dòriath sinó que s’encaminà cap a l’oest i, tot sortint en secret del Reialme Protegit, s’endinsà en els boscos al sud del Tèiglin. Allí havien viscut abans de la Nirnaeth molts homes en masos escampats; la majoria eren del poble de Na Hàleth, però no tenien senyor i vivien de la caça i de l’agricultura, criant porcs en els camps de glans i formant clarianes en els boscos que separaven de les terres salvatges amb tanques. Però ara la majoria havien estat exterminats o havien fugit cap a Brethil, i tota aquella regió vivia sota el temor dels Orcs i dels proscrits. Perquè en aquell temps de ruïna, els homes sense llar i desesperats, sobrevivents de batalles i derrotes i de terres arrasades, anaven perduts, i n’hi havia que eren homes expulsats als boscos per males accions. Caçaven i reunien tot el menjar que podien, però molts es dedicaven a robar i esdevenien cruels quan els guiava la gana i altres necessitats. A l’hivern eren més temibles que els llops i aquells que encara defensaven les seves cases els deien Gàurwaith, homes llop. Uns seixanta homes d’aquests s’havien unit en un grup que caminava pels boscos més enllà de les fronteres occidentals de Dòriath; i eren poc menys odiats que els Orcs, perquè entre ells hi havia proscrits de cor dur que mostraven ressentiment contra la seva pròpia gent.

El més malcarat de tots era un de nom Androg, perseguit a Dor-lomin per la mort d’una dona; i d’altres també venien d’aquella terra: el vell Àlgund, el més vell de la companyia, que havia fugit de la Nirnaeth, i en Fórweg, com es deia ell mateix, un home de cabells rossos i d’ulls resplendents i bellugadissos, gros i valent, però molt allunyat de les maneres dels Edain i del poble d’En Hàdor. Tot i així, a vegades encara podia ser savi i generós, i era el capità de la banda. Ara s’havien reduït a uns cinquanta homes, per mort en contratemps o en baralles, i havien esdevingut molt cautelosos i sempre tenien exploradors o guàrdies al seu costat, tant si avançaven com si descansaven. Així s’adonaren tot d’una que en Turin vagarejava pels seus caus. El seguiren i l’encerclaren; i, de cop i volta, quan sortia a una clariana al costat d’un rierol, es trobà dins d’un cercle d’homes amb l’arc atesat i l’espasa desembeinada.

Llavors en Turin s’aturà, però no mostrà cap temor.

—Qui sou? —va dir—. Creia que només els Orcs atacaven els Homes; però ja veig que anava errat.

—Podries lamentar el teu error —va dir en Fórweg—, perquè aquests són els nostres caus i no permetem que hi entrin d’altres homes. Prenem les seves vides com a penyores, si no es que poden pagar el rescat.

En Turin es posà a riure amargament.

—No obtindreu cap rescat de mi, un pària i un proscrit. Podeu escorcollar-me quan sigui mort, però us costarà molt car veure que les meves paraules són veritat. És molt probable que molts de vosaltres moriu abans.

Tanmateix semblava tenir la mort a la vora, perquè moltes fletxes fregaven les cordes en espera de l’ordre del capità i, encara que en Turin duia cota de malles èlfica sota la túnica i la capa grises, alguns hi trobarien un blanc mortal. Cap dels seus enemics no era a l’abast de la seva espasa amb un salt. Però de cop i volta en Turin s’inclinà, perquè havia vist unes pedres a la vora del rierol que tenia als peus, i en aquell moment un proscrit, empipat per les paraules orgulloses que havia dit, va deixar anar la fletxa apuntant-li a la cara; però li passà pel damunt i ell es va incorporar com si fos la corda d’un arc deixada anar i va llançar una pedra a l’home de l’arc amb gran força i bona punteria: l’home va caure a terra amb el cap trencat.

—Jo us podria fer més servei viu, en el lloc d’aquest home desafortunat —va dir en Turin; i tot girant-se cap a en Fórweg va dir—: Si ets el capità, no hauries de permetre que els teus homes disparessin sense haver-ne rebut l’ordre.

—No ho permeto —va dir en Fórweg—, però ha estat replicat prou ràpid. T’admetré en el seu lloc, si pares més esment a les teves paraules.

—Ho faré —va dir en Turin—, sempre que siguis capità i en tot el que pertany a un capità. Però em penso que l’elecció d’un home nou per a un grup no és només del capità. S’haurien de sentir totes les veus. N’hi ha cap aquí que no accepti la meva presència?

Aleshores dos dels proscrits parlaren contra ell; i un d’ells era amic de l’home caigut. Úlrad, es deia.

—Estranya manera de guanyar-se l’ingrés en una companyia —va dir l’Úlrad—: matant-ne un dels millors.

—No sense ser desafiat —va dir en Turin—. Però veniu, doncs! Us faré front a tots dos, amb armes o només amb la força. Així veureu si sóc capaç de substituir un dels vostres millors homes. Però si hem de fer aquesta prova amb arcs, jo també en vull un.

Aleshores avançà cap a ells; però l’Úlrad es féu enrere i no va lluitar. L’altre va tirar a terra l’arc i avançà cap a en Turin. Aquest home era l’Androg, de Dor-lomin. Es va quedar davant d’en Turin i el va mirar de dalt a baix.

—No —va dir a la fi tot movent el cap—. No sóc covard, com ja saben els homes, però no puc lluitar amb tu. Cap dels presents, em penso. Pel que fa a mi, pots unir-te a nosaltres. Però tens un aire estrany als ulls, ets un home perillós. Com et dius?

—Nèithan l’Agreujat, em dic a mi mateix —va dir en Turin, i Nèithan fou anomenat des d’aleshores pels proscrits; però encara que els va dir que havia sofert una injustícia (i a tot aquell que sostenia una cosa així paraven sempre una orella molt atenta), no els revelà res més sobre la seva vida ni la seva llar. Tanmateix ells s’adonaren que havia caigut de més amunt i que, si bé no tenia res més que les seves armes, eren fetes per ferrers èlfics. Ben aviat es guanyà els seus elogis, perquè era fort i abrivat i tenia més habilitat als boscos que no pas ells, i hi confiaven, perquè no era gasiu i pensava molt poc en ell mateix; però li tenien por pels seus atacs sobtats d’ira, que gairebé mai no entenien.

A Dòriath en Turin no podia tornar, o l’orgull no li ho permetia; a Nargòthrond, d’ençà de la caiguda d’En Felagund, ningú no hi era admès. Al poble menor de Na Hàleth, a Brethil, no es dignava a anar-hi; i a Dor-lomin no gosava perquè estava estretament assetjat i en aquells temps un home sol no podia confiar a creuar els passos de les Muntanyes Obagues. En conseqüència, en Turin vivia amb els proscrits, perquè la companyia de qualsevol home feia més suportable la duresa dels boscos; i, com que volia viure i no podia estar sempre en pugna amb ells, feia molt poc per impedir les seves maldats. Així doncs, ben aviat s’acostumà a una vida mesquina i tot sovint cruel, encara que de vegades se li despertava la compassió i el desgrat, i en aquells moments la seva còlera era perillosa. D’aquesta manera malvada i perillosa va viure en Turin fins a la fi d’aquell any i suportà la necessitat i la gana de l’hivern, fins que arribà el reviscolament i després una bella primavera.

En els boscos del sud del Tèiglin, com hem dit abans, hi havia encara alguns masos d’Homes, fornits i cautelosos, per bé que eren pocs. Encara que no els estimaven gens i no els compadien gaire, al pic de l’hivern deixaven tot el menjar que els sobrava on els Gàurwaith el poguessin trobar, confiant així evitar l’atac en tromba dels afamats. Però d’aquesta manera es guanyaven menys gratitud dels proscrits que no de les bèsties i dels ocells, i més aviat eren els seus gossos i les seves tanques el que els salvava. Perquè cada mas tenia grans tanques a l’entorn de la clariana i a la vora de les cases hi havia un fossat i una estacada; i hi havia camins de casa a casa, i els homes podien demanar ajut en cas de necessitat per mitjà de corns.

Però quan arribava la primavera era perillós per als Gàurwaith romancejar tan a prop de les cases dels homes dels boscos, que podien aplegar-se i donar-los encalç; i per això en Turin no entenia per què en Fórweg no els feia marxar. Hi havia més menjar i més cacera, i menys perill, sud enllà, on no quedaven Homes. Aleshores un dia en Turin trobà a faltar en Fórweg, i també el seu amic Androg, i preguntà on eren, però els seus companys van riure.

—Han marxat a fer els seus negocis, suposo —va dir l’Úlrad—. Tornaran d’aquí a poc, i llavors marxarem tots. Amb presses, potser; perquè tindrem sort si no porten l’eixam d’abelles al darrere.

El sol resplendia i les joves fulles dels arbres eren verdes, i en Turin estava tip del sòrdid campament dels proscrits i s’allunyava tot sol bosc endins. Contra la seva voluntat recordava el Regnat Ocult, i li semblava sentir els noms de les flors de Dòriath com ressons d’una llengua antiga gairebé oblidada. Però de cop i volta sentí crits i de l’espessor d’un avellaner va veure sortir corrent una dona; duia la roba esquinçada, i anava molt esporuguida, i s’entrebancà i caigué esbufegant a terra. Llavors en Turin, tot saltant cap a l’espessor amb l’espasa desembeinada, veié un home que mirava de sortir dels avellaners a l’encalç de la noia; i només en el moment del cop s’adonà que era en Fórweg.

Però mentre contemplava astorat la sang damunt l’herba, arribà l’Androg i també s’aturà esbalaït.

—Mala obra, Nèithan! —cridà, i desembeinà l’espasa; però en Turin mantingué la sang freda i va dir—: On són, doncs, els Orcs? Els has foragitat per ajudar-la?

—Orcs? —va dir l’Androg—. Que ets ximplet! Et consideres un proscrit? Els proscrits no coneixem més llei que la necessitat. Mira per les teves, Nèithan, i deixa que nosaltres ens ocupem de les nostres.

—Això faré —va dir en Turin—. Però avui els nostres camins s’han creuat. Em deixaràs a mi la dona, o seguiràs el camí d’en Fórweg.

L’Androg esclafí a riure.

—Si així ha de ser, que sigui —va dir—. No pretenc lluitar amb tu tot sol, però els nostres companys poden prendre’s malament aquesta mort.

Llavors la dona s’aixecà i posà la mà en el braç d’en Turin. Va mirar la sang i contemplà en Turin, i hi havia meravella en els seus ulls.

—Mateu-lo senyor! —va dir la dona—. Mateu-lo també a ell! I després vingueu amb mi. Si porteu els seus caps, Larnach el meu pare no se sentirà ofès. Per dos «caps de llop» ha recompensat bé els homes.

Però en Turin digué a l’Androg:

—És lluny la casa de la dona?

—A una milla o així —va contestar l’Androg—, en un mas amb tanca cap enllà. Ella vagarejava per fora.

—Doncs vés-te’n, de pressa —va dir en Turin tot girant-se cap a la dona—. Digues al teu pare que et vigili millor. Però jo no tallaré el cap dels meus companys per aconseguir el seu favor, ni cap altra cosa.

Aleshores va guardar l’espasa.

—Vine! —va dir a l’Androg—. Tornem. Però si vols enterrar el nostre capità, ho hauràs de fer tot sol. Fes via, perquè podria córrer l’alarma. Agafa les seves armes!

La dona va marxar bosc endins i es va girar diverses vegades fins que els arbres la van ocultar. Llavors en Turin marxà sense dir res més i l’Androg l’observà arrufant les celles, com aquell que rumia un enigma.

Quan en Turin tornà al campament dels proscrits els trobà neguitosos i incòmodes; perquè ja feia massa temps que eren al mateix lloc, a prop de masos ben guardats, i murmuraven contra en Fórweg.

—Corre riscs a costa nostra —van dir—, i d’altres poden haver de pagar els seus plaers.

—Doncs escolliu un altre capità —va dir en Turin dret davant d’ells—. En Fórweg ja no us pot guiar més, perquè és mort.

—Com ho saps? —va dir l’Úlrad—. Que buscaves mel al mateix rusc? L’han picat les abelles?

—No —va dir en Turin—. Amb una picada n’hi ha hagut prou. Jo l’he matat. Però he perdonat l’Androg i no trigarà a tornar. —Llavors els va explicar el que havia fet i va reprendre aquells que feien actes d’aquesta mena; i, quan encara estava parlant, va tornar l’Androg amb les armes d’en Fórweg.

—Mira, Nèithan! —va cridar—. No ha corregut l’alarma. Potser la noia espera tornar-te a veure.

—Si et fas el graciós amb mi —va dir en Turin— em recarà haver-li escatimat el teu cap. Ara explica la teva història, i sigues breu.

Llavors l’Androg va explicar prou sincerament tot el que s’havia esdevingut.

—Què hi havia de fer allí, en Nèithan, és el que jo em pregunto —va dir—. No cercava el mateix que nosaltres, sembla. Perquè quan jo he arribat, ja havia mort en Fórweg. A la dona li ha agradat i li ha demanat que anés amb ella i portés els nostres caps com a preu de noces. Però ell no ha acceptat i l’ha fet marxar; per això no puc entendre quin motiu de rancor tenia contra el nostre capità. M’ha deixat el cap sobre les espatlles, cosa per la qual li estic agraït, si bé molt confús.

—Llavors denego la teva pretensió de ser del Poble d’En Hàdor —va dir en Turin—. A Úldor el Maleït pertanys més aviat, i hauries d’anar a servir a Àngband. Però ara, escolteu-me! —cridà a tothom—. Us he ofert l’alternativa. Accepteu-me a mi com a capità en el lloc d’en Fórweg, o deixeu-me marxar. Però si voleu matar-me, també podeu! Lluitaré amb tots vosaltres fins que mori… o fins que moriu vosaltres.

Llavors molts homes esgrimiren les armes, però l’Androg cridà:

—No! El cap que ell ha perdonat no està mancat d’enteniment. Si lluitem, més d’un morirà inútilment abans que matem el millor d’entre nosaltres. —Després va riure—. Tal com va ser quan se’ns va unir, així torna a ser ara. Ell mata per fer espai. Si abans el resultat fou bo, també ho pot ser ara; i potser ens portarà a millor fortuna que la de rondar els femers d’altres homes.

I el vell Àlgund va dir:

—El millor home entre nosaltres. Hi hagué temps en què hauríem fet el mateix, si haguéssim gosat; però hem oblidat moltes coses. Potser acabarà portant-nos a casa.

Això va fer pensar en Turin que a partir d’aquell petit grup podia arribar a construir un senyoratge lliure propi. Però va mirar l’Àlgund i l’Androg i va dir:

—A casa, dius? Altes i fredes s’interposen entremig les Muntanyes Obagues. Al darrere hi ha el poble d’Úldor, i a l’entorn les legions d’Àngband. Si això no us espanta, set vegades set homes, llavors us podria dur cap a casa. Però, quant de camí hauríem fet abans de morir?

Tots restaren en silenci. Llavors en Turin tornà a parlar.

—M’accepteu com a capità? Doncs de primer us portaré als boscos, lluny de les cases dels Homes. Allí podrem trobar millor fortuna, o no; però, si més no, ens guanyarem menys odi dels nostres parents.

Tots els que eren del Poble d’En Hàdor es reuniren amb ell i l’acceptaren com a capità; i els altres accediren amb menys bona voluntat. I tot seguit els portà lluny d’aquell país.

Molts missatgers havia enviat En Thíngol a cercar en Turin dins de Dòriath i a les terres properes a les fronteres; però l’any de la seva fugida el cercaven debades, perquè ningú no sabia ni podia endevinar que estava amb els proscrits i els enemics dels Homes. Quan s’acostava novament l’hivern tornaren tots al rei, tret d’en Béleg. Quan tots els altres havien tornat, ell continuà el camí tot sol.

Però a Dímbar i al llarg de les fronteres del nord de Dòriath, les coses havien empitjorat. Ja no s’hi veia l’Elm-Drac en batalla i també trobaven a faltar l’Arcferm; i els servents de Mórgoth estaven encoratjats i creixien en nombre i en agosarament. L’hivern arribà i passà, i amb la primavera es renovà el seu atac: Dímbar fou envaït i els Homes de Brethil tenien por, perquè ara el mal vagava per tots els seus límits, tret del sud.

Feia gairebé un any que en Turin havia marxat i en Béleg encara el cercava, amb l’esperança cada cop més feble. Es dirigia cap al nord, camí dels Passos del Tèiglin i, en sentir males noves d’una incursió dels Orcs a Taur-nu-Fuin, girà cua i arribà per atzar a les cases dels Homes dels Boscos poc després que en Turin hagués abandonat la regió. Hi va sentir l’estranya història que explicaven d’un Home alt i senyorial, o un guerrer dels Elfs, deien alguns, que havia aparegut en els boscos i havia matat un dels Gàurwaith que empaitava la filla d’en Larnach, per rescatar-la.

—Molt orgullós, era —va dir la filla d’en Larnach a en Béleg—, amb uns ulls brillants que a penes gosaven mirar-me. Tanmateix, deia que els homes llop eren companys seus, i no va voler matar-ne un altre, i en coneixia el nom. Nèithan, li deien.

—Pots entendre aquest enigma? —preguntà en Larnach.

—Sí que puc, i tant —va dir en Béleg—. L’Home de què parleu és el que jo cerco. —Res més no els digué d’en Turin als Homes dels Boscos; però els advertí que el mal pujava cap al nord—. Ben aviat vindran els Orcs com salvatges a aquest país amb una força superior a la que podeu aguantar —va dir—. Enguany heu de renunciar finalment a la llibertat o a la vida! Aneu a Brethil ara que encara hi sou a temps!

Llavors en Béleg emprengué camí a tota pressa i cercà els caus dels proscrits i algun senyal que li pogués dir cap a on havien anat. Els trobà ben aviat; però en Turin, temorós de l’encalç dels Homes dels Boscos, avançava amb rapidesa i ja li portava uns dies d’avantatge, i emprava totes les arts que coneixia per vèncer o per confondre aquell que mirés de seguir-los. Va guiar els seus homes cap a l’oest, lluny dels Homes dels Boscos i de les fronteres de Dòriath fins que van arribar a l’extrem meridional de les grans terres altes que s’alçaven entre les valls del Sírion i del Nàrog. Allí la terra era més seca, i el bosc desapareixia sobtadament al marge d’una carena. A sota podia veure’s l’antic Camí del Sud que pujava dels Passos del Tèiglin i travessava els peus occidentals dels aiguamolls camí de Nargòthrond. Allí van viure amb cautela durant un temps els proscrits, sense romandre gairebé mai dues nits en el mateix campament i deixant pocs rastres del seu pas o estada. Així s’esdevingué, doncs, que fins i tot en Béleg els cercava debades. Guiat pels senyals que trobava, o pel que li deien les criatures salvatges amb qui ell podia parlar, tot sovint s’hi acostava, però el cau era sempre desert quan hi arribava; perquè tenien un vigilant a tota hora del dia i de la nit i, al més mínim rumor d’apropament, s’aixecaven tot d’una i marxaven. «Ai las! —es lamentava—. Massa bé vaig ensenyar aquest fill dels Homes a moure’s pels boscos i el camp! Gairebé es podria pensar que és una banda èlfica, aquesta». Però ells s’havien adonat que els encalçava un incansable perseguidor, al qual no podien veure, ni tampoc despistar-lo; i estaven molt inquiets.

No gaire temps després, com havia temut en Béleg, els Orcs creuaren el Bríthiach i, en trobar la resistència de tota la força que en Hàndir de Brethil havia pogut aplegar, passaren al sud pels Passos del Tèiglin en cerca de pillatge. Molts dels homes del bosc havien acceptat el consell d’en Béleg i havien enviat les seves dones i fills a Brethil a demanar refugi. Ells i els seus exploradors van escapar a temps creuant els Passos; però els homes armats que venien al darrere es trobaren amb els Orcs i s’endugueren la pitjor part. Uns quants lluitaren i pogueren continuar camí fins a Brethil, però molts van ser morts o capturats; i els Orcs avançaren fins als masos, els saquejaren i els cremaren. Llavors tot seguit giraren cap a l’oest, en cerca del Camí, perquè ara volien tornar al nord tan ràpid com poguessin amb el botí i els seus captius.

Però els exploradors dels proscrits ben aviat en copsaren la presència i, encara que els captius els preocupaven poc, el pillatge dels Homes dels Boscos els despertà l’avarícia. En Turin trobava perillós presentar-se davant dels Orcs sense saber quants eren; però els proscrits no li feren cas, perquè en els boscos passaven moltes necessitats i alguns ja començaven a penedir-se del seu guiatge. Així doncs, amb un tal Orleg com a únic company, en Turin marxà a espiar els Orcs i, després de donar el comandament de la banda a l’Androg, li encarregà que romanguessin junts i amagats mentre ells eren fora.

La host dels Orcs era molt superior a la banda dels proscrits, però estaven en unes terres on molt rarament s’aventuraven els Orcs, i també sabien que més enllà del Camí hi havia Talath Dirnen, la Plana Protegida, vigilada pels exploradors i espies de Nargòthrond; i, conscients del perill, anaven amb cautela i els seus exploradors lliscaven entre els arbres a cada banda de les línies de la frontera. Així fou com en Turin i l’Orleg foren descoberts, perquè tres exploradors ensopegaren amb ells quan estaven amagats; i encara que en van matar dos, el tercer es va escapar tot cridant mentre corria Gòlug! Gòlug!, que era un nom que ells tenien per als Nóldor. Tot d’una el bosc es va omplir d’Orcs que s’escampaven en silenci i l’escorcollaven d’una a l’altra banda. Aleshores en Turin, conscient que hi havia poca esperança d’escapar, va pensar si més no a enganyar-los i portar-los ben lluny de l’amagatall dels seus homes; i, en percebre pel crit de Gòlug! que temien els espies de Nargòthrond, fugí cap a l’oest amb l’Orleg. Els perseguidors corrien veloços al seu darrere i, per molt que giraren i els esquivaren, en acabat van haver de sortir del bosc; i algú els va espiar i, mentre miraven de creuar el Camí, l’Orleg va caure enxampat per moltes fletxes. Però en Turin se salvà gràcies a la cota de malles èlfica i escapà tot sol més enllà dels boscos; i per velocitat i destresa va eludir els seus enemics i es va endinsar en terres que li eren estranyes. Llavors els Orcs, temorosos que els Elfs de Nargòthrond s’alcessin, van matar els seus captius i s’apressaren a tornar cap al Nord.

Quan van haver passat tres dies i en Turin i l’Orleg encara no havien tornar, alguns proscrits volien marxar de la cova on estaven amagats; però l’Androg no hi estava d’acord. I, mentre ho estaven discutint, veieren de sobte una figura grisa davant seu. Per fi, en Béleg els havia trobat. Avançava sense cap arma a les mans i amb els palmells de les mans girats cap a ells; però ells van fer un bot espantats i l’Androg, venint del darrere, li llançà un dogal i el fermà per immobilitzar-li els braços.

—Si no voleu visites, hauríeu de vigilar més —va dir en Béleg—. Per què em rebeu així? Vinc com a amic i només cerco un amic. Nèithan, he sentit dir que li diuen.

—No és aquí —va dir l’Úlrad—. Però si no fa temps que ens espies, com saps el seu nom?

—Fa molt temps que ens espia —va dir l’Androg—. És l’ombra que ens eludia. Ara potser sabrem quin és el seu propòsit veritable. —Aleshores ordenà que lliguessin en Béleg a un arbre al costat de la cova i, quan el van tenir ben lligat de mans i peus, l’interrogaren. Però a totes les preguntes en Béleg responia una sola cosa—: He estat amic d’aquest tal Nèithan d’ençà que el vaig trobar als boscos quan ell no era més que un nen. Només el cerco per amor i per donar-li bones noves.

—Matem-lo i acabem amb l’espia —va dir l’Androg irat; i va mirar amb cobdícia el gran arc d’en Béleg, perquè era un arquer. Però algú de cor més bo va parlar-hi en contra, i l’Àlgund li va dir—: Pot ser que el capità torni; i, en tal cas, ho lamentaràs si s’assabenta que ha estat desposseït alhora d’un amic i de bones notícies.

—Jo no crec la història d’aquest Elf —va dir l’Androg—. És un espia del rei de Dòriath. Però si realment té alguna nova, ens l’haurà de dir a nosaltres; i nosaltres jutjarem si és prou motiu per deixar-lo viu.

—Esperaré el vostre capità —va dir en Béleg.

—Et quedaràs aquí dret fins que parlis —va dir l’Androg.

Llavors, a instàncies de l’Androg, van deixar en Béleg lligat a l’arbre sense menjar ni aigua i van seure tots a la vora a menjar i beure; però ell no els va dir res més. Quan van haver passat dos dies i dues nits d’aquesta manera, els proscrits estaven irats i esporuguits i es delien per marxar; i ara la majoria estava d’acord a matar l’Elf. En fer-se de nit, es van reunir tots al seu costat i l’Úlrad tenia un tió del petit foc que hi havia encès a l’entrada de la cova, però en aquell moment tornà en Turin. Entrà silenciós, com era el seu costum, es quedà a l’ombra més enllà de l’anell d’homes i va copsar la macilenta cara d’en Béleg a la llum del tió.

Aleshores se sentí ferit com per una fletxa, i com en un desglaç sobtat de la rosada, les llàgrimes llarg temps contingudes li ompliren els ulls. D’un bot va córrer cap a l’arbre.

—Béleg! Béleg! —cridà—. Com has vingut fins aquí?

Immediatament va tallar els lligams del seu amic i en Béleg es va desplomar als seus braços.

Quan en Turin escoltà totes les explicacions dels homes, se sentí irat i afligit; però al començament només parava esment a en Béleg. Mentre el guaria amb tota la destresa que podia, pensava en la seva vida en els boscos, i la ràbia es dirigí envers ell mateix. Perquè tot sovint havia matat forasters quan els trobaven a la vora dels caus dels proscrits, o els empaitaven, i ell no ho havia impedit; i tot sovint ell mateix havia parlat malament del rei En Thíngol i dels Elfs grisos i, per tant, havia de compartir la culpa si eren tractats com a enemics. Llavors, amb amargor es girà cap als seus homes.

—Heu estat cruels —va dir—, sense cap necessitat. Mai fins ara no havíem turmentat un presoner; però a aquesta feina d’Orc ens ha portat la mena de vida que vivim. Sense llei i sense fruit han estat tots els nostres actes, útils només per a nosaltres, i han alimentat l’odi en els nostres cors.

Però l’Androg va dir:

—A qui hem de servir, si no a nosaltres mateixos? A qui hem d’estimar, si tots ens odien?

—Almenys les meves mans no s’alçaran mai més contra Elfs ni contra Homes —va dir en Turin—. Àngband ja té prou servents. Si ningú altre no fa aquest jurament amb mi, me n’aniré tot sol.

Aleshores en Béleg va obrir els ulls i va alçar el cap.

—Sol no! —va dir—. Ara per fi puc dir-te les noves. No ets un proscrit, i Nèithan és un nom poc escaient. La falla que en tu trobaren et fou perdonada. Fa un any que ets buscat, per convocar-te amb honor al servei del rei. Fa molt de temps que s’enyora l’Elm-Drac.

Però en Turin no mostrà cap joia per aquestes noves i restà assegut en silenci; perquè amb les paraules d’en Béleg l’embolcallà una ombra.

—Deixem que passi aquesta nit —va dir al cap d’una estona—. Després decidiré. Faci el que faci, demà hem de deixar aquest cau; perquè no tots aquells que ens busquen ens desitgen bé.

—No, cap —va dir l’Androg, i llançà una ullada de malícia a en Béleg.

Al matí en Béleg, guarit veloçment dels seus mals a la manera del poble èlfic de l’antigor, parlà a soles amb en Turin.

—Em creia que les meves notícies t’alegrarien més —va dir—. Tornaràs a Dòriath, oi?

I li pregà que ho fes amb tots els arguments que se li acudiren; però, com més insistia, menys cedia en Turin. Tot i així, li preguntà detalls sobre el judici d’En Thíngol. Llavors en Béleg li explicà tot el que ell sabia, i en acabat en Turin va dir.

—Així doncs en Màblung demostrà ser amic meu, com semblava en un temps?

—Amic de la veritat, més aviat —va dir en Béleg—, i així fou millor a la fi; tot i que el veredicte hauria estat menys just si no hi hagués hagut el testimoni de la Nel·las. Per què, Turin, per què no vas explicar a en Màblung que en Sàeros t’havia atacat? De manera ben diferent haurien anat les coses. I —va dir fent una ullada als homes escampats a l’entrada de la casa—, podies haver mantingut més alt el teu elm i no caure en això.

—Pot ser que sí, si d’això en dius caure —va dir en Turin—. Pot ser. Però així va anar, i les paraules se’m van quedar a la gola. Hi havia reprovació en els seus ulls, sense haver-me preguntat res, per un acte que jo no havia comès. El meu cor d’Home és orgullós, com va dir el rei Elf. I encara ho és, Béleg Cúthalion. No podrà avenir-se encara a tornar a Menegroth i suportar mirades de llàstima i de perdó, com un noi esgarriat que torna al bon camí. Jo hauria de concedir el perdó, no rebre’l. I ja no sóc un noi sinó un home, segons el meu parentiu; i un home endurit pel destí.

—Què faràs, doncs? —preguntà en Béleg amoïnat.

—Viatjar lliurement —va dir en Turin—. Aquest desig em va expressar en Màblung quan ens vam separar. La gràcia d’En Thíngol no s’eixamplarà per rebre aquests meus companys de caiguda, em penso, i ara no els vull deixar, si ells no em volen deixar a mi. Els estimo a la meva manera, fins i tot el pitjor d’ells. Són de la meva mena, i cadascun d’ells té un bé a dins que podria sortir a la llum. Em penso que romandran al meu costat.

—Ho veus amb ulls diferents dels meus —va dir en Béleg—. Si mires d’apartar-los del mal, et fallaran. Dubto d’ells, sobretot d’un.

—Com pot un Elf jutjar els Homes? —va dir en Turin.

—Com jutja tots els actes, siguin de qui siguin —respongué en Béleg, però no va dir res més, i no va parlar de la malícia de l’Androg, que havia estat la causa dels maltractaments a la seva persona; perquè, conscient de l’estat d’ànim d’en Turin, temia no ser cregut i fer malbé una vella amistat, i provocar, alhora, que en Turin tornés al mal camí.

—Viatjar lliurement, dius, Turin, amic —va dir—. Què vol dir això?

—Guiaré els meus propis homes i faré la guerra a la meva manera —respongué en Turin—. Però en una cosa si més no ha canviat el meu cor: em penedeixo de tots els cops, tret dels fets contra l’Enemic d’Homes i d’Elfs. I per damunt de tot et tindré al meu costat. Queda’t amb mi!

—Si em quedés al teu costat, seria per amor, no pas per seny —va dir en Béleg—. El cor em diu que hauríem de tornar a Dòriath. A qualsevol altre lloc tenim una ombra al davant.

—Tot i així, jo no hi aniré —va dir en Turin.

—Ai las! —va dir en Béleg—. Però com un pare amant que concedeix al fill el seu desig contra el seu bon criteri, acato la teva voluntat. Si m’ho demanes, em quedaré.

—Això sí que està bé! —va dir en Turin. Llavors va guardar silenci, com si ell mateix fos conscient de l’ombra, i lluità amb el seu orgull, que no li permetia tornar. Es va estar una bona estona callat, pensant en els anys que havia deixat enrere.

De sobte, va deixar de pensar, es va mirar en Béleg i li va dir:

—La donzella èlfica de qui has parlat, n’he oblidat el nom: tinc un deute amb el seu testimoni, però no la puc recordar. Per què em vigilava?

Aleshores en Béleg el mirà estranyat.

—Per què, dius? Turin, has viscut sempre amb el cor i mig cervell molt lluny? Tu passejaves amb la Nel·las pels boscos de Dòriath quan eres petit.

—D’això fa molt de temps —va dir en Turin—. O molt llunyana em sembla ara la infantesa, la veig tota emboirada, tret del record de la casa del meu pare a Dor-lomin. Però, per què anava jo a passejar amb una donzella èlfica?

—Per aprendre allò que et pogués ensenyar, potser —va dir en Béleg—, encara que només fossin uns quants noms èlfics dels noms de les flors del bosc. Com a mínim no n’has oblidat els noms. Ai, fill dels Homes! Hi ha altres greuges que els teus a la Terra Mitjana, i ferides fetes sense arma. Realment, començo a pensar que els Elfs i els Homes no s’haurien de conèixer ni barrejar-se.

En Turin no va dir res, però es quedà molta estona mirant la cara d’en Béleg, com si hi volgués llegir l’enigma de les seves paraules. La Nel·las de Dòriath no el va veure mai més i l’ombra d’en Turin s’allunyà d’ella per sempre. Ara en Béleg i en Turin es van posar a parlar d’altres temes, a debatre on haurien de viure.

—Tornem a Dímbar, a les fronteres del nord, on en altres temps passejàvem plegats! —va dir amb ànsia en Béleg—. Ens hi necessiten, perquè els Orcs han descobert fa poc un camí per sortir de Taur-nu-Fuin obrint un camí pel Pas d’Anach.

—No ho recordo —va dir en Turin.

—No, nosaltres no anàvem mai tan lluny de les fronteres —va dir en Béleg—. Però tu has vist els cims del Crissàegrim de lluny, a l’est dels foscos murs de Gòrgoroth. Anach és enmig, damunt les elevades fonts del Míndeb, un camí dur i perillós; tanmateix ara hi van molts, i Dímbar, que sempre havia viscut en pau, està caient ara sota la Mà Negra i els Homes de Brethil estan molt preocupats. A Dímbar et necessiten!

—No, no vull fer marxa enrere a la vida —va dir en Turin—. I tampoc no puc tornar ara fàcilment a Dímbar. Tenim el Sírion entremig, sense ponts ni guals per sota de Bríthiach més al nord; és perillós de creuar. Tret de Dòriath. Però no entraré a Dòriath ni em serviré del permís i perdó d’En Thíngol.

—Un home dur has dit que eres, Turin. Ho ets, si amb això vols dir que ets tossut. Ara és el meu torn. Me n’aniré, si m’ho permets, de seguida que pugui, i m’acomiadaré de tu. Si realment desitges tenir l’Arcferm al teu costat, m’hauràs de cercar a Dímbar.

En aquell moment en Turin no va dir res més.

L’endemà en Béleg marxà i en Turin l’acompanyà un tros, però no van dir res.

—Es, doncs, un adéu, fill d’en Hurin? —va preguntar en Béleg.

—Si realment vols mantenir la teva paraula i romandre al meu costat, cerca’m a Àmon Rhûd! —va contestar en Turin. Així parlà en Turin, inconscient del que l’esperava en el camí—. Altrament, aquest serà el darrer comiat.

—Potser és millor així —va dir en Béleg, i se’n va anar.

Diuen que en Béleg va tornar a Menegroth i, presentat davant d’En Thíngol i Na Mèlian, els explicà tot el que s’havia esdevingut, llevat del maltractament que li havien dispensat els companys d’en Turin. Aleshores En Thíngol sospirà i digué:

—Jo vaig acceptar la paternitat del fill d’en Hurin i això no ho pot desfer ni l’odi ni l’amor, mentre no torni en Hurin el Resolut. Què més deu voler que faci?

Però Na Mèlian va dir:

—Jo et donaré un do, Cúthalion, per la teva ajuda i el teu honor, perquè no tinc ningú més digne a qui donar-lo.

I li va donar una ració de lembas, el pa de viatge dels Elfs, embolicat en fulles d’argent; i els fils que les lligaven tenien els nusos segellats amb la marca de la reina, un segell de cera blanca modelada com una flor de Telpèrion. Perquè, d’acord amb els costums dels Eldalië, la possessió i l’oferiment de lembas pertanyia exclusivament a la reina.

—Aquest pa de viatge, Béleg, t’ajudarà en el desert i a l’hivern, i ajudarà també aquells que tu escullis. Perquè ara t’ho assigno a tu perquè ho reparteixis al teu arbitri en el meu lloc.

En cap altre do mostrà Na Mèlian un favor més gran envers en Turin, perquè els Èldar mai no havien permès que els Homes consumissin aquest pa de viatge, i rarament ho tornarien a fer.

En Béleg partí llavors de Menegroth i tornà a les fronteres del nord, on tenia la casa i molts amics; però quan arribà l’hivern i la guerra era aturada, en Béleg desaparegué i no tornà mai amb els seus companys.





VII

D’en Mîm el Nan




Ara la història passa a Mîm el Nan-mesquí. Fa temps que no pensem en els Nans mesquins, perquè en Mîm va ser l’últim. Poc se sabia d’ell fins i tot en els temps de l’antigor. Els Nibin-nogrim, en deien fa molt temps els Elfs de Belériand, però no els estimaven; i els Nans mesquins no estimaven ningú més que ells mateixos. Si odiaven i temien els Orcs, també odiaven els Èldar, i sobretot els Exiliats; perquè deien que els Nóldor els havien robat les terres i les cases. Nargòthrond va ser trobat en primer lloc pels Nans mesquins, que en començaren l’excavació, molt abans que En Fínrod Felagund arribés pel Mar.

N’hi havia que deien que venien dels Nans que havien estat bandejats de les ciutats de Nans de l’est en dies antics. Molt abans del retorn de Mórgoth, s’havien dirigit cap a l’oest. Com que no tenien amo i eren pocs en nombre, els era difícil trobar vetes de metalls i el seu art com a ferrers i la reserva d’armes van minvar. Duien una vida furtiva i es van tornar més petits d’estatura que els seus parents orientals, perquè caminaven amb les espatlles tirades endavant i amb passes ràpides i furtives. Tot i així, com tota la raça dels Nans, eren més forts del que prometia la seva estatura i podien aferrar-se a la vida malgrat les privacions. Però, finalment havien minvat i havien desaparegut a la Terra Mitjana, tret d’en Mîm i els seus dos fills; i en Mîm era vell fins i tot en el còmput dels Nans, vell i oblidat.

Després de la partida d’en Béleg (i això fou en el segon estiu després de la marxa d’en Turin de Dòriath), les coses es posaren malament per als proscrits. Hi havia pluges fora d’estació, i del nord baixaven Orcs en nombre molt més gran que abans que creuaven el Tèiglin pel Camí del Sud portant la dissort a tots els boscos de les fronteres occidentals de Dòriath. Hi havia poca seguretat o descans, i la companyia es trobava més sovint perseguida que no pas perseguint.

Una nit, quan jeien amagats en la foscor sense foc, en Turin va repassar la seva vida i li va semblar que podia ser molt millorada. «Haig de trobar un refugi segur —va pensar— i fer provisions contra l’hivern i la gana». Però no sabia cap a on anar.

L’endemà va guiar els seus homes cap al sud, més lluny del que havien anat mai del Tèiglin i de les fronteres de Dòriath; i, després de tres dies de viatge, s’aturaren a la vora occidental dels boscos de la Vall del Sírion. Allí la terra era més seca i més estèril, perquè començava a pujar cap als erms.

Poc després s’esdevingué que, quan queia la llum grisa d’un dia de pluja, en Turin i els seus homes estaven amagats en un matoll de grèvol; i més enllà hi havia una clariana amb moltes pedres grans, repenjades l’una a l’altra o superposades. Tot era silenciós, tret del gotim de la pluja en les fulles.

De cop i volta se sentí el crit d’un guàrdia i, alçant el cap, veieren tres figures encaputxades, vestides de gris, que passaven furtivament entre les pedres. Anaven carregats amb un gran sac, però corrien veloços malgrat tot. En Turin els manà que s’aturessin i els homes s’hi llançaren al damunt com perdiguers; però ells continuaren el camí i, encara que l’Androg els llançava fletxes des del darrere, s’esvaniren en la foscor. Un d’ells s’endarrerí, perquè era més lent o anava més carregat, i ben aviat fou enxampat i tirat a terra, i engrapat per moltes mans fermes, per bé que ell es debatia i mossegava com una bèstia. Però en Turin s’hi acostà i renyà els seus homes.

—Què hi teniu, aquí? —va dir—. Quina necessitat hi ha de ser tan ferotge? És vell i petit. Quin mal fa?

—Mossega —va dir l’Androg tot ensenyant la mà que sagnava—. És un Orc o de la raça dels Orcs. Matem-lo!

—No mereix pas menys per haver traït la nostra esperança —va dir un altre que li havia pres el sac—. Aquí no hi ha res més que arrels i pedretes.

—No —va dir en Turin—. És barbut. Només és un Nan, suposo. Deixeu-lo aixecar-se i que parli.

Així fou com en Mîm entrà en la Història dels Fills d’en Hurin. Perquè tot ensopegant es posà de genolls als peus d’en Turin i li pregà que li salvés la vida.

—Sóc vell —deia—, i pobre. Res més que un Nan, com dieu, no un Orc. Em dic Mîm. No deixeu que em matin, senyor, sense cap motiu, com farien els Orcs.

En Turin es compadí d’ell de tot cor, però va dir:

—Pobre sembles, Mîm, si bé això és estrany en un Nan; però nosaltres encara som més pobres, em penso: homes sense casa i sense amics. Si et digués que no perdonem només per llàstima, atesa la nostra necessitat, què ens oferiries com a rescat?

—No sé què desitjaríeu, senyor —va dir en Mîm cautelós.

—En els temps que corren, ben poc! —va dir en Turin mirant amargament al seu voltant amb els ulls plujosos—. Un lloc segur per dormir lluny dels boscos humits. Sens dubte tu tens un refugi així.

—El tinc —va dir en Mîm—, però no el puc donar com a rescat. Sóc massa vell per viure a cel obert.

—No cal que te’n facis més, de vell —va dir l’Androg fent un pas endavant amb un ganivet a la mà no ferida—. T’ho puc estalviar.

—Senyor! —va cridar en Mîm mort de por—. Si perdo la vida, perdreu el meu refugi; perquè no el trobareu sense mi. No el puc donar, però el compartiré. Hi ha més espai que no pas abans: són tants els que han marxat per sempre… —i es posà a plorar.

—Et perdono la vida, Mîm —va dir en Turin.

—Fins que arribem al seu cau, si més no —va dir l’Androg.

Però en Turin es girà cap a ell i li va dir:

—Si en Mîm ens porta a casa seva sense enganys i el lloc ens convé, la seva vida haurà estat rescatada; i no serà mort per cap dels homes que em segueixen. Ho juro.

Llavors en Mîm besà els genolls d’en Turin i va dir:

—Mîm serà el vostre amic, senyor. De primer he pensat que éreu un Elf, per la parla i per la veu. Però si sou un home, millor. En Mîm no estima els Elfs.

—On és aquesta casa teva? —va dir l’Androg—. Ha de ser molt bona, certament, perquè l’Androg la comparteixi amb un nan. Perquè a l’Androg no li agraden els Nans. Poca cosa bona ha arribat en les històries d’aquella raça que vingué de l’Est.

—Pitjor són les històries que deixaren enrere —va dir en Mîm—. Jutja la meva casa quan la vegis. Però necessitareu llum per al camí, Homes ensopegadors. Tornaré de seguida i us hi guiaré. —Llavors es va aixecar i va agafar el seu sac.

—No, no! —va dir l’Androg—. No ho permetràs, oi, capità? No tornaríem a veure mai més el vell bergant.

—S’està fent fosc —va dir en Turin—. Fem-li deixar una penyora. Ens quedem el teu sac i el carregament, Mîm?

Però en sentir això el Nan es llançà un altre cop als seus genolls tot espantat.

—Si en Mîm no pensés tornar, no tornaria per un vell sac d’arrels —va dir—. Tornaré. Deixeu-me marxar!

—No —va dir en Turin—. Si no et separes del teu sac, t’hauràs de quedar amb ell. Una nit sota les fulles potser et faci compadir de nosaltres. —Però s’adonà, i els altres també, que en Mîm donava més valor al seu carregament del que semblava lògic a la vista.

Van portar el vell Nan cap al seu llòbrec campament i, tot caminant mormolava en una estranya llengua que semblava amarada d’odi antic; però quan li posaren lligams a les cames es quedà quiet a l’acte. I aquells que vigilaven el veieren assegut tota la nit silenciós i quiet com una pedra, tret dels ulls desvetllats que resplendien mentre vagarejaven per la foscor.

Abans del matí parà de ploure i el vent s’agitava entre els arbres. L’alba arribà més brillant que molts dies i els aires suaus del sud obrien el cel, pàl·lid i clar, a l’entorn del sol naixent. En Mîm continuava assegut sense moure’s i semblava com mort; perquè ara tenia tancades les pesades parpelles i la llum del matí el mostrava musti i revellit. En Turin s’aixecà i el mirà.

—Ara ja hi ha prou llum —va dir.

Llavors en Mîm va obrir els ulls i assenyalà els seus lligams i, quan va ser deslligat, parlà amb ferocitat:

—Apreneu una cosa, imbècils! —va dir—. No poseu mai lligams a un Nan! No us ho perdonarà. No vull morir, però el que m’heu fet m’ha escalfat el cor. Em desdic de la meva promesa.

—Però jo no —va dir en Turin—. Em portaràs a casa teva. Fins llavors no parlarem de mort. Aquesta és la meva voluntat. —Va mirar fixament els ulls del Nan i en Mîm no ho va poder suportar; pocs, certament, podien desafiar els ulls d’en Turin quan mostraven una voluntat ferma o estaven irats. No trigà el nan a desviar la vista i aixecar-se.

—Seguiu-me, senyor! —va dir.

—Molt bé —va dir en Turin—. Però afegiré una cosa més: entenc el teu orgull. Pot ser que moris, però no se’t posaran mai més lligams.

—No —va dir en Mîm—. Però ara, anem!

I amb això els va guiar al lloc on havia estat capturat i va assenyalar cap a l’oest.

—Allí és casa meva! —va dir—. L’heu vista sovint, suposo, perquè és molt amunt. Sharbhund, li dèiem abans que els Elfs canviessin tots els noms. —Aleshores van veure que assenyalava Àmon Rûdh, el Turó Calb, des del cim nu del qual s’albiraven moltes llegües de terreny.

—L’hem vista, però mai de tan a prop —va dir l’Androg—. Perquè, com pot haver-hi un cau segur, aigua o qualsevol altra cosa necessària, allí? Ja m’imaginava que ens pararia alguna trampa. S’amaguen els homes al cim d’una muntanya?

—Tenir bona vista pot ser més segur que amagar-se —va dir en Turin—. Àmon Rûdh domina grans distàncies. Bé, Mîm, vindré a veure què m’ensenyes. Quant temps trigarem nosaltres, homes ensopegadors, a arribar-hi?

—Tot el dia, fins al vespre, si sortim ara —respongué en Mîm.

La companyia emprengué camí cap a l’oest i en Turin hi anava al capdavant amb en Mîm al costat. Caminaven amb cautela quan sortien dels boscos, però tot era desert i tranquil. Van passar per sobre les pedres caigudes i van començar a pujar; perquè Àmon Rûdh s’alzinava a la vora esquerra dels alts erms que s’estenien entre les valls del Sírion i del Nàrog, i fins i tot dalt del pedregós bruguerar de la base, s’albirava la corona a més de mil peus d’altura. A la part oriental, una terra clivellada pujava lentament cap a les altes carenes entre nusos de bedolls i moixeres de la guilla, i vells arços arrelats a la pedra. Més enllà, sobre els erms i als vessants més baixos de l’Àmon Rûdh hi havia matolls d’aeglos; però l’escarpat cim gris era nu, llevat del seregon vermell que cobria la pedra.

Quan la tarda s’apagava, els proscrits s’acostaven a la base del turó. Ara venien del nord, perquè per allí els havia guiat en Mîm, i la llum del sol que es ponia il·luminava el cim de l’Àmon Rûdh i tot el seregon era en flor.

—Mireu! Al cim del turó hi ha sang —va dir l’Androg.

—No encara —va dir en Turin.

El sol es ponia i a les fondalades hi havia poca llum. El turó s’alzinava davant d’ells i els envoltava, i es preguntaven quina necessitat hi havia de tenir guia amb un objectiu tan evident. Però a mesura que en Mîm els guiava i començaven a pujar les darreres pendents, s’adonaren que seguia un camí per senyes secretes o d’antiga tradició. Ara el camí giravoltava cap a una banda i altra i, si miraven al costat, veien que a cada banda s’obrien foscos sots o cingles, o la terra corria cap a erms de grans pedres, amb caigudes i forats ocultats per esbarzers i espines. Allí, sense guia, podien haver caminat i trescat dies i dies per trobar un camí.

A la fi arribaren a un terreny més escarpat, però menys irregular. Van passar sota les ombres dels vells arços cap a passadissos d’aeglos de llargues tiges: una tenebrositat amarada d’una aroma dolça. Aleshores, de sobte, es trobaren un mur de pedra davant d’ells, llis i escarpat, de quaranta peus d’alçària, potser, però la foscor amagava el cel damunt seu i el càlcul era insegur.

—És la porta de casa teva? —va dir en Turin—. Als Nans els agrada la pedra, diuen. —S’acostà a en Mîm per si en acabat volia fer alguna trampa.

—No la porta de casa, sinó la porta del jardí —va dir en Mîm. Llavors va girar cap a la dreta pel peu del turó i, després de fer vint passes s’aturà de sobte; i en Turin va veure que per obra de mans o del temps hi havia una clivella formada de manera que les dues cares del mur se superposaven amb una obertura entre elles a l’esquerra. L’entrada estava amortallada amb llargues plantes arrelades a les esquerdes de dalt, però a dins hi havia un empinat camí de pedra que pujava cap a la foscor. Hi queia aigua gotejant, i era molt humit.

Un a un van anar pujant. A dalt del camí van girar a la dreta i un altre cop cap al sud, i els portà per un matoll d’espines cap a una verda plana, per la qual continuava el camí cap a les ombres. Havien arribat a la casa d’en Mîm, Bar-en-Nibin-noeg, que només recordaven les antigues històries de Dòriath i Nargòthrond, i que cap Home no havia vist. Però la nit ja era entrada i l’est estava il·luminat d’estels, i encara no podien veure la forma d’aquell lloc tan estrany.

L’Àmon Rûdh tenia una corona: una gran massa de roca com un barret de pedra amb la part de dalt plana. A la part del nord en sortia una lleixa, llisa i gairebé quadrada, que n’impedia la visió des de baix; perquè al darrere hi havia la corona del cim com un mur, i a l’oest i a l’est queien de les vores escarpats pendissos. Només del nord, com havien vingut ells, podien arribar-hi còmodament aquells que coneixien el camí. De la «porta» sortia un corriol que s’endinsava tot seguit en un bosquet de bedolls nans que creixien a la vora d’un bassal d’aigua clara en una comella a la roca. Aquest bassal es nodria de l’aigua d’una font als peus d’un mur del darrere i per un broc vessava com un fil blanc per la banda occidental de la lleixa. Darrere la pantalla d’arbres, a la vora de la font entre dos contraforts de roca, hi havia una cova. No semblava més que una petita cova, amb un arc baix trencat; però més endins havia estat aprofundida i perforada sota el turó per les parsimonioses mans dels Nans Mesquins, en els llargs anys que hi havien viscut sense ser importunats pels Elfs Grisos dels boscos.

Per la profunda foscor els portà en Mîm més enllà de l’estany, on ara s’emmirallaven els descolorits estels entre les ombres de les branques dels bedolls. A la boca de la cova, es girà i féu una reverència a en Turin.

—Entreu, senyor! Bar-en-Fanwedh, la Casa del Rescat, perquè així és dirà des d’ara.

—Pot ser —va dir en Turin—. Primer hi faré una ullada. —Va entrar-hi, doncs, amb en Mîm i els altres, en veure’l entrar sense temors, el seguiren, fins i tot en Androg, que era qui més es malfiava del Nan. Ben aviat es trobaren en negra penombra; però en Mîm picà de mans i aparegué una llumeta per una cantonada: d’un passatge al final de la cova exterior va sortir un Nan amb una petita torxa.

—Ah! No l’he tocat, m’ho temia —va dir l’Androg. Però en Mîm intercanvià amb prestesa amb l’altre unes paraules en la seva brusca llengua i, amb una expressió inquieta o astorada pel que sentia, s’endinsà en el passadís i desaparegué. L’Androg maldava per seguir-lo—. Ataquem primer! —va dir—. Pot ser que n’hi hagi un eixam, d’ells; però són petits.

—Només tres, suposo —va dir en Turin; i comandà el camí, mentre al seu darrere els proscrits s’agombolaven en el corriol i avançaven a les palpentes pels murs rasposos.

Molts cops girava a una i altra banda amb angles secs, però a la fi van veure una llum pàl·lida que llampurnava al seu davant i arribaren a una sala petita però alterosa, il·luminada amb uns pàl·lids llums que penjaven del sostre amb fines cadenes. En Mîm no hi era, però se sentia la seva veu i, guiat per ella, arribà en Turin a la porta d’una cambra que s’obria al fons de la sala. En mirar a dins, va veure en Mîm agenollat a terra. Al seu costat, dempeus, vetllava silenciós el Nan amb la torxa; però en un banc de pedra, arrambat a la paret n’hi havia un altre ajagut.

—Khîm, Khîm, Khîm! —gemegava el vell Nan tot estirant-se la barba.

—No totes les teves fletxes han errat el tret —va dir en Turin a l’Androg—. Però d’aquesta te’n pots penedir. Deixes anar les fletxes amb massa lleugeresa; és probable que no visquis prou temps per aprendre’n.

Deixant els altres, en Turin entrà silenciosament i es posà darrere d’en Mîm, i li parlà.

—Què passa, Mîm? —va dir—. Tinc algunes arts guaridores. Puc ajudar-te?

En Mîm girà el cap i tenia una llum vermella als ulls.

—No, si no és que podeu fer tornar el temps enrere i talleu les cruels mans dels vostres homes —respongué—. És el meu fill, traspassat per una fletxa. Ara ja ha perdut la parla. Ha mort al capvespre. Els lligaments m’han impedit de venir a guarir-lo.

Novament la compassió tant de temps continguda aflorà en el cor d’en Turin com l’aigua de la roca.

—Ai! —va dir—. Faria tornar enrere aquesta fletxa, si pogués. Ara aquesta casa es dirà en veritat Bar-en-Danwedh, la Casa del Rescat. Perquè tant si vivim aquí com si no, em consideraré deutor; i si mai aconsegueixo cap riquesa, et pagaré un danwedh d’or massís pel teu fill, en senyal de dol, encara que el teu cor ja no s’alegri.

Llavors en Mîm s’aixecà i fità llarga estona en Turin.

—Us escolto —va dir—. Parleu com un senyor dels Nans de l’avior, i això em meravella. Ara el meu cor s’ha apaivagat, per bé que no està content. Jo pagaré, doncs, el meu rescat: podeu viure aquí, si voleu. Però afegiré una cosa: aquell que va deixar anar la fletxa trencarà el seu arc i les fletxes i les deixarà als peus del meu fill i no agafarà mai una fletxa ni sostindrà l’arc mai més. Si ho fa, morirà. Aquesta maledicció li llanço.

L’Androg es va espantar quan va sentir la maledicció; i per bé que amb gran recança, va trencar l’arc i les fletxes i els va deixar als peus del Nan mort. Però quan va sortir de la cambra, va fer una ullada maliciosa a en Mîm, i mormolà:

—La maledicció d’un Nan no mor mai, diuen; però la d’un Home també pot fer efecte. Que mori amb un dard a la gola!

Aquella nit es quedaren a la sala i dormiren incòmodes pels laments d’en Mîm i de l’Ibun, el seu altre fill. No sabria pas dir quan van parar els laments, però quan finalment despertaren, els Nans no hi eren i la cambra estava tancada amb una pedra. El dia era novament clar i, sota el sol del matí, els proscrits es rentaren a l’estanyol i prepararen tot el menjar que tenien; i mentre menjaven se’ls presentà en Mîm al davant.

Va fer una reverència a en Turin.

—Ha marxat i ja està tot fet —va dir—. Ara jeu amb els seus pares. Nosaltres tornem a la vida que ens ha quedat, encara que els dies que ens restin siguin breus. Us plau la casa d’en Mîm? Considereu pagat i acceptat el rescat?

—Sí —va dir en Turin.

—Llavors tot és vostre i podeu arreglar l’habitatge com us plagui, tret d’això: la cambra que està tancada no l’obrirà ningú més que jo.

—T’escoltem —va dir en Turin—. Pel que fa a la nostra vida aquí, estem segurs, o així ho sembla; però així i tot hem d’aconseguir menjar i altres coses. Com sortirem; o més encara, com tornarem?

Amb inquietud veieren com en Mîm reia amb la gola.

—Us fa por haver seguit una aranya fins al cor de la tela? —va dir—. No, en Mîm no menja homes! I difícil ho tindria una aranya amb trenta vespes alhora. Mireu, vosaltres aneu armats, i jo vaig desarmat. No, hem de compartir, vosaltres i jo, casa, menjar i foc, i potser d’altres adquisicions. La casa, penso, la guardareu i mantindreu secreta pel vostre propi bé, fins i tot quan conegueu els camins per entrar-hi i sortir-ne. Els aprendreu amb el temps. Però, mentrestant, quan sortiu us haurà de guiar en Mîm, o Ibun el seu fill; i un anirà allà on aneu vosaltres i tornarà quan torneu vosaltres… o us esperarà en algun punt al qual sapigueu tornar sense guia. Cada cop més a prop de casa serà això, suposo.

En Turin hi estigué d’acord i donà les gràcies a en Mîm, i la majoria dels homes estaven contents; perquè sota el sol del matí, encara alt a l’estiu, semblava un bonic indret per viure. Només l’Androg estava insatisfet.

—Com abans dominem les entrades i les sortides, millor —va dir—. No havíem posat mai abans les nostres anades i vingudes en mans d’un presoner agreujat.

Aquell dia van descansar i van netejar les armes i reparar l’equipament; perquè encara tenien menjar per a un parell de dies i en Mîm hi afegí alguna cosa. Els deixà tres grans olles per cuinar, i foc; i va treure un sac.

—Deixalles —va dir—. No valia la pena robar-les. Només arrels silvestres.

Però un cop rentades, aquelles arrels eren prou blanques i carnoses amb la pell i, un cop bullides, eren molt bones, una mica semblants al pa; i els proscrits n’estigueren contents, perquè feia temps que no tastaven més pa que aquell que podien manllevar.

—Els Elfs Salvatges no les coneixen; els Elfs Grisos no les han trobades; els orgullosos de més enllà del Mar són massa orgullosos per excavar —va dir en Mîm.

—Com es diuen? —va dir en Turin.

En Mîm el va mirar de cua d’ull.

—No tenen nom, tret en la llengua dels Nans, que no puc ensenyar —va dir—. I no ensenyem els Homes a trobar-les, perquè els homes són avariciosos i balafiadors i no pararien fins que totes les plantes fossin mortes, mentre que ara hi passen pel costat quan van fent bestieses pels boscos. No us assabentareu de res més per mi, però podeu aprofitar-vos de la meva generositat sempre que parleu bé i no espieu ni robeu. —Llavors tornà a riure amb la gola—. Tenen molt de valor. Més que l’or en l’afamat hivern, perquè poden ser atresorades com les nous d’un esquirol i ja comencem a emmagatzemar-les quan les primeres són madures. Però sou enzes si penseu que no m’hauria separat d’una petita càrrega ni per salvar la vida.

—Et crec —va dir l’Úlrad, que havia mirat dins del sac quan agafaren en Mîm—. Tanmateix, no te’n vas separar, i les teves paraules només em fan rumiar més.

En Mîm es girà cap a ell i el mirà obscurament.

—Ets un dels taujans als quals la primavera no ploraria si morissis a l’hivern —va dir—. Jo us havia donat la meva paraula i, per tant, hauria tornat, amb voluntat o sense, amb sac o sense, i que pensi el que vulgui un home sense llei i sense fe! Però no m’agrada ser separat de les meves coses per força dels malvats, encara que sigui una llengüeta de sabata. Oi que les teves mans eren entre les que em van posar els lligaments i així em van impedir de tornar a parlar amb el meu fill? Cada vegada que tregui el pa de la terra del meu magatzem descomptaré la teva part i, si en menges, en menjaràs per la generositat dels teus companys, no per la meva.

Aleshores en Mîm va marxar; però l’Úlrad, que s’havia esporuguit davant la ràbia del Nan, parlà al seu darrere:

—Grans paraules! Nogensmenys el vell brivall tenia altres coses al sac, de la mateixa forma però més pesades. Potser hi ha d’altres coses a més del pa de la terra en els ermots que els Elfs no han trobat i els Homes no han de conèixer!

—Podria ser —va dir en Turin—. Tot i així el Nan ha dit la veritat almenys en una cosa, a dir-te taujà. Per què has d’expressar els teus pensaments en veu alta? El silenci, si no tens belles paraules a la gola, servirà millor els teus objectius.

El dia transcorregué amb pau i cap dels proscrits no volia sortir. En Turin passejava molt pel verd parterre de gespa de la lleixa, de banda a banda; i mirava a l’est, i a l’oest i al nord, i es delia per esbrinar fins on arribava la vista en l’aire clar. Mirant cap al nord destriava, estranyament a la vora, el Bosc de Brethil que s’agombolava al voltant d’Àmon Obel. Els seus ulls s’hi desviaven més sovint del que hauria volgut, tot i que no sabia per què; perquè tenia el cor més aviat al nord-est, on llegües i llegües enllà, a les faldes del cel, li semblava entrellucar les Muntanyes Obagues, els murs de la seva llar. Però al vespre, en Turin mirava la posta de sol a l’oest, quan el sol rodolava vermell entre boirines camí de costes distants, i la Vall del Nàrog s’enfonsava entre les ombres d’una i altra banda.

Així començà l’estada d’en Turin fill d’en Hurin als habitatges d’en Mîm, a Bar-en-Danwedh, la Casa del Rescat.

Durant molt temps la vida dels proscrits transcorregué ben bé al seu gust. No els mancava menjar i tenien un bon refugi, càlid i sec, amb prou espai per viure; perquè es van trobar que n’haurien cabut més d’un centenar si hagués calgut. Més endins hi havia un altre estatge més petit. A una banda tenia una llar de foc per damunt la qual el forat del fum s’endinsava a la roca fins a un respirall astutament ocult en una clivella de la muntanya. També hi havia moltes altres cambres que s’obrien a les bandes de les sales o dels passadissos que les comunicaven, algunes per viure-hi, d’altres que servien de taller o de magatzem. En Mîm era més destre que ells en l’art d’emmagatzemar i tenia moltes gerres i arques de pedra i fusta que semblaven molt antigues. Però ara la major part de les cambres estaven buides: a les armeries penjaven destrals i altres eines rovellades i plenes de pols, els prestatges i armaris eren buits i les fargues desocupades. Tret d’una: una petita cambra que donava a la sala interior i amb la qual compartia la sortida de fums de la llar de la sala. En Mîm hi treballava de vegades, però no hi deixava entrar mai ningú; i no va dir res de l’escala oculta secreta que portava de casa seva al cim pla de l’Àmon Rûdh. L’Androg se’l va trobar quan, buscant afamat les provisions de menjar d’en Mîm, es va perdre per les coves; però va mantenir en secret el seu descobriment.

Durant la resta de l’any no van fer més sortides i, si sortien, era per anar a caçar o a buscar menjar, i solien anar-hi en grups petits. Però molt de temps els costà d’aprendre el camí de tornada i només en Turin i sis dels seus homes l’acabaren coneixent. Tot i així, en adonar-se que els que eren hàbils amb aquestes coses podien arribar al seu cau sense l’ajut d’en Mîm, van muntar una guàrdia que vigilava dia i nit la clivella del mur del nord. Del sud no esperaven enemics, i tampoc no hi havia cap temor que ningú pugés l’Àmon Rûdh des d’aquella banda; però de dia, dalt de la corona, hi havia un sentinella la major part del temps que albirava els encontorns. Escarpats com eren els costats de la corona, podia arribar-se al cim perquè a l’est de l’entrada de la caverna s’havien cisellat uns esglaons desiguals que els homes podien pujar trescant sense ajuda.

Així transcorria l’any sense mals ni alarmes. Però a mesura que anaven passant els dies i l’estanyol esdevenia gris i fred, els faigs perdien les fulles i retornaven les pluges, havien de passar més hores sota cobert. Ben aviat es cansaren de la foscor sota el turó o de la penombra de les sales; i molts pensaven que la vida seria millor si no l’haguessin de compartir amb en Mîm. Tot sovint sortia d’algun racó o passadís ombrívol quan el feien en un altre lloc; i quan en Mîm era a la vora, la conversa es tornava incòmoda. Adoptaren el costum de parlar l’un amb l’altre a cau d’orella.

Tanmateix, i per estrany que els semblés a tots, amb en Turin la cosa era diferent; es va fer molt amic del vell Nan i cada dia escoltava amb més atenció els seus consells. L’hivern següent va passar llargues hores assegut amb ell, escoltant les llegendes i la història de la seva vida; i en Turin no el renyava si parlava malament dels Èldar. En Mîm semblava ben complagut i, a canvi, mostrava gran favor a en Turin; només ell era admès en el seu taller alguna vegada, i allí parlaven tots dos en veu molt baixa.

Però quan acabà la tardor, l’hivern arribà fort. Abans de Yule la neu del nord caigué més abundant que mai en aquelles valls de riu i, com més augmentava el poder d’Àngband, més empitjoraven els hiverns a Belériand. L’Àmon Rûdh estava colgat de neu i només els més aventurers gosaven sortir a fora. Alguns emmalaltien i tots estaven morts de gana.

A la pàl·lida llum d’un dia d’hivern aparegué tot d’una entre ells un home, segons semblava, de molt volum i consistència, embolicat amb una capa i una caputxa blanques. Havia esquivat els homes de guàrdia i s’acostà fins al foc sense dir ni una paraula. Quan els homes feren un bot espantats, ell va riure i es va treure la caputxa, i van veure que era en Béleg Arcferm. Sota l’ampla capa duia un gran paquet dins del qual portava moltes coses per ajudar els homes.

D’aquesta manera tornà en Béleg un cop més a en Turin, sotmetent l’amor al seny. En Turin estava molt content, perquè moltes vegades s’havia penedit de la seva tossudesa; i ara se li concedia el desig del seu cor sense necessitat d’humiliar-se ni de cedir a la seva pròpia voluntat. Però si en Turin estava content, no ho estava pas l’Androg, ni alguns altres de la seva companyia. Els semblava que en Béleg i el seu capità s’havien citat i que aquest els ho havia mantingut en secret; i l’Androg mirava gelós com tots dos conversaven asseguts a part.

En Béleg havia portat amb ell l’Elm d’En Hàdor; perquè li semblava que podria ser un estímul perquè en Turin tornés a pensar en una vida més elevada que la que duia en els ermots com a cabdill d’una companyia de mala mort.

—Això és teu i ara t’ho vull tornar —va dir a en Turin quan va agafar l’elm—. El tenia al meu càrrec a les fronteres del nord, però em penso que no el tenies oblidat.

—Gairebé —va dir en Turin—; però no tornarà a passar. —I guardà silenci, mirant lluny amb els ulls del pensament, fins que de sobte va copsar la resplendor d’una altra cosa que en Béleg tenia a la mà. Era el do de Na Mèlian; però les fulles d’argent eren vermelles a la llum del foc i, quan en Turin hi va veure la marca, se li van enfosquir els ulls.

—Què tens aquí? —va preguntar.

—El més gran do que encara té per a tu algú que t’estima —va contestar en Béleg—. Aquí tens lembas in Elidit, el pa de viatge dels Èldar que cap home no ha tastat encara.

—L’elm dels meus pares l’acceptaré, i t’agrairé que me l’hagis guardat —va dir en Turin—. Però no acceptaré cap do de Dòriath.

—Llavors torna la teva espasa i les teves armes —va dir en Béleg—. Torna també les ensenyances i l’acolliment de la teva joventut. I deixa que els teus homes, que (dius) que han estat fidels, morin al desert per complaure el teu tarannà! Tot i això, aquest pa de viatge no era un regal per a tu sinó per a mi, i jo en faré el que em plagui. No te’l mengis, si se t’ha d’enganxar a la gola; però potser n’hi haurà altres que tindran més gana i seran menys orgullosos.

Els ulls d’en Turin resplendien però, quan van afitorar la cara d’en Béleg, se’ls va apagar el foc i es tornaren grisos, i va dir amb una veu que a penes se sentia:

—Em pregunto, amic, com és que et dignes tornar a un enze com jo. De tu acceptaré tot el que em donis, encara que sigui una reprovació. D’ara endavant, acceptaré tots els teus consells, tret el de tornar a Dòriath.





VIII

La terra de l’Arc i l’Elm




En els dies que seguiren en Béleg treballà molt en benefici de la companyia. Curava els que estaven ferits o malalts i es guarien ràpidament. Perquè en aquell temps els Elfs Grisos encara eren un gran poble que posseïa molt poder i, tot i ser inferiors en habilitats i coneixements als Exiliats de Vàlinor, tenien molts coneixements que superaven els dels Homes. A més a més, Béleg l’Arquer era gran entre el poble de Dòriath; era fort i resistent, clarivident tant de ment com d’ulls, i en cas de necessitat era valent en batalla i es refiava no solament dels ràpids dards del seu llarg arc, sinó també de la gran espasa Ànglachel. I l’odi va anar creixent en el cor d’en Mîm, que odiava tots els Elfs, com s’ha dit abans, i mirava amb gelosia l’amor que en Turin sentia per en Béleg.

Quan l’hivern va passar i començà el moviment, i la primavera, els proscrits van tenir coses més serioses a fer. El poder de Mórgoth tornava a engegar-se i, com llargs dits d’una mà a les palpentes, els destacaments dels seus exèrcits exploraren els camins cap a Belériand.

Qui coneix ara els designis del Mórgoth? Qui pot mesurar l’abast del seu pensament, del pensament d’aquell que fou Mélkor, poderós entre els Ainur de la Gran Cançó, i que ara seia com un senyor fosc en un fosc setial al Nord, sospesant amb malícia totes les noves que li arribaven i copsant més detalls en els actes i objectius dels seus enemics dels que podia témer el més intel·ligent de tots, tret de Mèlian la Reina. Cap a ella s’encaminava sovint el pensament de Mórgoth, però mai no l’assolia.

En aquest any, doncs, va encaminar la seva malícia cap a les terres de l’oest del Sírion, on encara hi havia un poder que se li oposava. Góndolin encara resistia, però estava ocult. Dòriath ho coneixia, però encara no hi podia entrar. Més enllà hi havia Nargòthrond, un nom que temien i d’on cap dels seus servents no havia trobat encara el camí; hi vivia el poble d’En Fínrod amb una força oculta. I més al sud, més enllà dels boscos blancs de bedolls de Nímbrethil, des de la costa d’Arvérnien i les goles del Sírion, arribaren rumors dels Ports dels Vaixells. No podia arribar-hi fins que tota la resta hagués caigut.

Ara, doncs, els Orcs baixaven del Nord en gran nombre. Arribaren per Anach i ocuparen Dímbar i totes les fronteres del nord de Dòriath n’estaven infestades. Baixaren per l’antic camí que passava pel llarg congost del Sírion, per davant de l’illa on En Fínrod havia fet erigir Minas Tirith i continuaren per la terra entre el Màlduin i el Sírion fins a arribar, pels callissos de Brethil, als Passos del Tèiglin. Allí el camí s’endinsava a la Plana Protegida, i després, seguint els peus de les terres altes vigilades per l’Àmon Rûdh, baixava cap a la vall del Nàrog i, finalment, arribava a Nargòthrond. Però els Orcs no gosaven entrar-hi de moment; perquè hi vivia un terror ocult i, dalt del pujol vermell, hi havia uns ulls vigilants dels quals no tenien avís.

Aquella primavera en Turin es tornà a posar l’Elm d’En Hàdor, i en Béleg n’estava molt content. De primer la seva companyia tenia menys de cinquanta homes, però l’art d’en Béleg al bosc i el valor d’en Turin feien que els enemics creguessin que eren un exèrcit. Els exploradors dels Orcs van ser enxampats i els seus campaments espiats i, si es reunien per avançar per algun lloc estret lluny de les roques o de les ombres dels arbres, els saltava al damunt l’Elm del Drac i els seus homes, alts i ferotges. Ben aviat, només de sentir el so del corn a les muntanyes, els seus capitans s’espantaven i els Orcs feien mitja volta per fugir abans que se sentís el xiulet d’una fletxa o que es desembeinés cap espasa.

Ja s’ha explicat que quan en Mîm cedí el seu habitatge ocult de l’Àmon Rûdh a en Turin i la seva companyia, va exigir que aquell que havia deixat anar la fletxa que matà el seu fill, trenqués el seu arc i les fletxes i les deixés als peus d’en Khîm; i aquest home era l’Androg, el qual, molt a contracor, féu el que en Mîm demanava. A més a més, en Mîm declarà que l’Androg no duria mai més arc ni fletxes, i el va maleir dient que, si mai ho feia, trobaria la mort.

Ara, a la primavera d’aquell any, l’Androg desafià la maledicció d’en Mîm i va tornar a agafar l’arc en una incursió des de Bar-en-Danwedh; i en aquella incursió el va enxampar una fletxa d’orc enverinada i va tornar morint de dolor, però en Béleg li va guarir la ferida. I l’odi que en Mîm sentia per en Béleg va augmentar encara més, perquè d’aquesta manera havia esmenat la seva maledicció; però «tornarà a atacar», va dir.

Aquell any s’escampà el rumor sota els boscos, sobre els corrents i entre els passos de les muntanyes, que l’Elm i l’Arc que havien caigut a Dímbar (com es creia) tornaven a alçar-se contra tota esperança. Llavors, molts, tant Elfs com Homes, que havien quedat sense cabdill, desposseïts però no abatuts, supervivents de batalles i derrotes i de terres arrasades, s’animaren novament i anaren a cercar els Dos Capitans, tot i que ningú no sabia on tenien la seva fortalesa. En Turin rebia amb alegria tots els que se li presentaven, però per consell d’en Béleg no admeté més nouvinguts al refugi de l’Àmon Rûdh (que ara fou anomenat Echad i Sedryn, Campament dels Fidels), del qual només els de l’Antiga Companyia coneixien el camí i ningú més no hi era admès. Però s’establiren altres campaments i forts protegits tot al voltant: en el bosc de l’est, o a les terres altes, o en els pantans del sud, des de Methed-en-glad («la Fi del Bosc») al sud dels Passos del Tèiglin fins a Bar-erib, unes llegües al sud d’Àmon Rûdh, en la terra en altres temps fèrtil entre el Nàrog i les Llacunes del Sírion. Des de tots aquells llocs els homes podien veure el cim de l’Àmon Rûdh i, mitjançant senyals, rebre noves i ordres.

D’aquesta manera, abans que acabés l’estiu, el seguici d’en Turin havia crescut per convertir-se en una gran força que va obligar el poder d’Àngband a tornar enrere. D’això, n’arribaren noves a Nargòthrond, i molts s’inquietaren perquè deien que si un proscrit podia fer tan mal a l’Enemic, què no podria fer el senyor del Nàrog. Però Oròdreth, rei de Nargòthrond, no pensava canviar d’idea. En tot seguia el rei En Thíngol, amb qui intercanviava missatgers per camins secrets; i era un senyor savi, segons el parer d’aquells que consideraven primer el seu propi poble i quant de temps podrien conservar la seva vida i riquesa contra la cobdícia del Nord. Així doncs, no va deixar que ningú del seu poble anés amb en Turin i li envià missatgers per dir-li que en tot el que pogués fer o maquinar en la seva guerra no gosés trepitjar mai la terra de Nargòthrond ni portés els Orcs més a prop. Però oferí als Dos Capitans tota l’ajuda que necessitessin a banda d’armes (i sembla que, en això, el van convèncer En Thíngol i Na Mèlian).

Aleshores Mórgoth ocultà la seva mà; encara que feia freqüents simulacres d’atacs, per tal que la facilitat de la victòria tornés desmesurada la confiança d’aquells rebels. Com de fet va ser. Perquè ara en Turin va posar el nom de Dor-Cúarthol a tota la terra entre el Tèiglin i la frontera de l’oest de Dòriath; i bo i declarant-se’n senyor es posà un nom nou, Gòrthol, el Temible; i el seu cor estava ben alt. Però en Béleg tenia la impressió que l’Elm havia obrat sobre en Turin d’una manera diferent a com havia esperat; i mirant cap als dies que havien de venir, l’aclaparava la preocupació.

Un dia de finals d’estiu en Turin i ell eren asseguts a l’Echad descansant després d’un llarg camí i d’una batussa i marxa. En Turin va dir a en Béleg:

—Per què estàs trist i pensarós? Que no va tot bé, d’ençà que tornes a ser amb mi? No s’ha demostrat que el meu propòsit era bo?

—Tot va bé ara —va dir en Béleg—. Els nostres enemics encara estan sorpresos i temorosos. I encara ens queden bons dies per davant… un temps.

—I després què? —va dir en Turin.

—L’hivern —va dir en Béleg—. I després de l’hivern un altre any, per a aquells que encara visquin.

—I després què?

—La ira d’Àngband. Hem cremat les puntes dels dits de la Mà Negra… res més. No s’enretirarà.

—Però no és la ira d’Àngband el nostre propòsit i meravella? —va dir en Turin—. Què més vols que faci?

—Ho saps prou bé —va dir en Béleg—. Però d’aquest camí m’has prohibit parlar-te’n. Tanmateix, ara escolta’m. Un rei o el senyor d’una gran host té moltes necessitats. Ha de tenir un refugi segur, i ha de comptar amb riqueses i molts súbdits que no treballin a la guerra. Amb el nombre ve la necessitat de menjar, més menjar que el que ofereixen els boscos. I així arriba la desaparició del secret. Àmon Rûdh és bon lloc per a uns quants: té ulls i orelles. Però s’alça aïllat i es veu de lluny; i no cal una gran força per envoltar-lo… si no és que el defensa una host, molt superior a la nostra d’ara o a la que podem arribar a tenir.

—Tot i així, jo seré el capità de la meva pròpia host —va dir en Turin—; i si caic, caic. Aquí em trobo en el camí de Mórgoth i, mentre jo hi sigui, no podrà passar pel camí del sud.

Ràpidament arribaren a orelles de Mórgoth noves de l’Elm-Drac a la terra de l’oest del Sírion, i esclafí a riure, perquè en Turin, que havia estat molt temps a les ombres i sota els vels de Na Mèlian, se li havia tornar a revelar. Tanmateix començava a témer que en Turin assolís tant poder que la maledicció que li havia formulat esdevingués buida i escapés del destí que li havia estat designat, o que es pogués retirar a Dòriath i el perdés un altre cop de vista. Ara, doncs, tenia la idea d’enxampar en Turin i afligir-lo com al seu pare, turmentar-lo i esclavitzar-lo.

En Béleg tenia raó quan deia a en Turin que només havien socarrimat els dits de la Mà Negra, i que no es retiraria. Però Mórgoth va ocultar els seus designis i, de moment, es va acontentar a enviar els seus exploradors més avesats; i poc després Àmon Rûdh es va omplir d’espies que sotjaven sense ser vistos en els boscos i no feien cap moviment contra els grups d’homes que entraven i sortien.

Però en Mîm era conscient de la presència dels Orcs a les terres del voltant de l’Àmon Rûdh, i l’odi que sentia envers en Béleg va fer que el seu cor enfosquit prengués una decisió fatal. Un dia, a l’ocàs de l’any, va dir als homes de Bar-en-Danwedh que anava amb el seu fill Ibun a buscar arrels per a l’hivern; però el seu veritable propòsit era anar a veure els servents de Mórgoth i conduir-los a l’amagatall d’en Turin.[1]

Tanmateix, en Mîm va intentar imposar certes condicions als Orcs, que se’n van riure, però ell els digué que sabien ben poc si es creien que podien aconseguir res d’un Nan-mesquí per mitjà de la tortura. Aleshores li van preguntar quines eren aquestes condicions, i en Mîm els va dir què exigia: que li paguessin el pes en ferro de cada home que agafessin o matessin, però d’en Turin i d’en Béleg en or; que li deixessin a ell la casa, un cop lliure d’en Turin i la seva companyia, i que no el molestessin; que hi deixessin en Béleg, lligat, perquè en Mîm se n’ocupés; i que deixessin lliure en Turin.

Els emissaris de Mórgoth acceptaren aquestes condicions, sense cap intenció d’acomplir ni la primera ni la segona. El capità dels Orcs creia que podia deixar perfectament el destí d’en Béleg en mans d’en Mîm; però, pel que feia a deixar lliure en Turin, les ordres que tenia eren dur-lo «viu a Àngband». Mentre assentia a les condicions, va insistir que mantinguessin l’Ibun com a ostatge; i llavors en Mîm es va espantar i va mirar de desdir-se de l’empresa, o si no d’escapar. Però els Orcs tenien el seu fill i per això en Mîm es veié obligat a conduir-los a Bar-en-Danwedh. Així fou delatada la Casa del Rescat.

S’ha explicat que la massa de pedra que coronava o tapava l’Àmon Rûdh tenia una superfície plana i nua però que, malgrat tenir uns costats abruptes, els homes podien arribar al cim pujant per una escala cisellada a la roca que sortia de la lleixa o terrassa de davant l’entrada a la casa d’en Mîm. Al cim hi havia una sèrie d’homes que van avisar de l’aproximació dels enemics. Però aquests, guiats per en Mîm, van arribar a la lleixa davant les portes, i en Turin i en Béleg van retirar-se cap a l’entrada de Bar-en-Danwedh. Alguns homes que intentaren pujar pels esglaons tallats a la roca van caure sota les fletxes dels Orcs.

En Turin i en Béleg es van ficar dins la cova i col·locaren una gran pedra a través del passadís. En el destret que es trobaren, l’Androg els revelà l’escala oculta que duia al cim pla d’Àmon Rûdh i que havia trobat quan es va perdre dins les coves, com ja s’ha dit. Aleshores en Turin i en Béleg, amb molts dels seus homes, pujaren l’escala i arribaren al cim, sorprenent els pocs Orcs que hi havien arribat pel camí exterior, i els van llançar pel marge. Durant una estona van impedir que els Orcs pugessin cap a la lleixa, però no tenien aixopluc en el cim al descobert i molts van caure disparats des de baix. El més coratjós de tots fou l’Androg, que caigué mortalment ferit per una fletxa al capdamunt de l’escala de fora.

Aleshores en Turin i en Béleg, amb els deu homes que els quedaven, van tornar al centre del cim, on hi havia una pedra dreta i, formant una anella al seu voltant, es van defensar ells mateixos fins que van caure tots morts tret d’en Béleg i en Turin, perquè sobre ells els Orcs van llançar una xarxa. En Turin fou lligat i se’l van endur; en Béleg, que estava ferit, també fou lligat, però el van deixar a terra amb els canells i els turmells lligats a claus de ferro que van clavar a la roca.

Llavors els Orcs, trobant la sortida de l’escala secreta, van deixar el cim i van entrar a Bar-en-Danwedh, que van profanar i saquejar. No trobaren en Mîm, amagat a les seves coves, enlloc, i quan partiren de l’Àmon Rûdh, en Mîm pujà al cim i, dirigint-se on en Béleg jeia prostrat i quiet, es rabejava mirant-se’l mentre afilava un ganivet.

Però en Mîm i en Béleg no eren els únics éssers vius sobre la pedra alterosa. L’Androg, tot i estar ferit de mort, s’arrossegava entre els cossos morts cap a ells i, agafant una espasa, la va llançar contra el Nan. Xisclant de temor en Mîm va córrer cap al marge de la lleixa i va desaparèixer: va baixar volant per un abrupte i difícil camí de cabres que ell coneixia. Però l’Androg, esmerçant les últimes forces que li quedaven, va tallar els lligams i les cadenes que lligaven en Béleg i el va alliberar; i tot morint va dir:

—Les meves ferides són tan greus que ni tu ja no les podràs guarir.





IX

La mort d’en Béleg




En Béleg cercà entre els morts el cos d’en Turin per enterrar-lo, però no el trobà. Així sabé que el fill d’en Hurin encara era viu i que se l’havien endut a Àngband; però romangué per força a Bar-en-Danwedh fins que se li curessin les ferides. Després partí amb poques esperances de trobar les passes dels Orcs, però en va trobar pistes a la vora dels Passos del Tèiglin. Allà es dividien i, mentre uns travessaven els callissos del bosc de Brethil cap al Gual de Bríthiac, els altres giraven cap a l’oest; en Béleg va veure clarament que havia de seguir aquells que anaven directes amb la màxima velocitat cap a Àngband, i es dirigí cap al Pas d’Anach. Va seguir, doncs, a través de Dímbar i va pujar cap al Pas d’Anach a Èred Gòrgoroth, les Muntanyes del Terror, i després cap a les terres altes de Taur-nu-Fuin, el Bosc sota la Nit, una regió de temor i fosc encantament, de vagabundeig i desesperació.

Quan avançava de nit per aquella terra plena de mals, en Béleg veié una petita llum entre els arbres i, encaminant-s’hi, va trobar un Elf que dormia als peus d’un gran arbre mort; al costat del cap hi tenia un llum, del qual havia relliscat la pantalla. En Béleg va despertar el dorment, li va donar lembas i li preguntà quin terrible destí l’havia dut a aquell indret terrible; i ell li va dir que era en Gwíndor, fill d’en Guilin.

Afligit se’l mirà en Béleg, perquè en Gwíndor no era més que una ombra abatuda i temorosa de la seva antiga figura quan, a la Batalla de les Llàgrimes Incomptables, aquell senyor de Nargòthrond havia cavalcat amb coratge i audàcia fins a les portes d’Àngband i havia estat fet pres. Perquè, per l’habilitat que tenien per forjar i extreure metalls i gemmes, eren pocs els Nóldor que Mórgoth capturava als quals castigava amb la mort; i en Gwíndor no fou mort, sinó destinat a treballar a les mines del Nord. Aquests Nóldor posseïen moltes làmpades feanorianes, que eren cristalls penjats en una fina xarxa de cadena, i els cristalls resplendien sempre amb una meravellosa radiància blava per trobar el camí a la foscor de la nit o en els túnels; d’aquestes làmpades, ells mateixos no en sabien el secret. Així doncs, molts dels Elfs miners s’escapaven de la foscor de les mines, perquè eren capaços de trobar el camí de sortida; però en Gwíndor va rebre una petita espasa d’un que treballava a les forges i, quan treballava la pedra amb un escamot, es va enfrontar sobtadament als guàrdies. Va poder escapar, però amb una mà tallada i ara jeia exhaust sota els grans pins de Taur-nu-Fuin.

Per en Gwíndor sabé en Béleg que la petita companyia d’Orcs que anava per davant seu, de la qual s’havia amagat, no duia captius i anava a gran velocitat: una guàrdia d’avançada, potser, que portava noves a Àngband. En Béleg es desesperà en sentir aquesta notícia: perquè va pensar que les pistes que havia vist que giraven cap a l’oest després dels Passos del Tèiglin eren les d’una host més gran que, a la manera dels orcs, anava saquejant les terres en cerca de menjar i botí, i que ara devien tornar cap a Àngband a través de «la Terra Estreta», el llarg congost del Sírion, molt més cap a l’oest. Si era així, l’única esperança que li quedava era tornar al Gual de Bríthiac i dirigir-se cap al nord a Tol Sírion. Però a penes havia decidit fer això quan sentiren la fressa d’una gran host que s’acostava a través del bosc des del sud; i, amagant-se entre les branques d’un arbre van veure passar els servents de Mórgoth, lentament, carregats amb tresors i captius i envoltats de llops. I van veure en Turin, al qual feien avançar a cops de fuet, amb les mans lligades.

Llavors en Béleg explicà a en Gwíndor la seva comesa a Taur-nu-Fuin, i ell mirà de dissuadir-lo del seu camí tot dient-li que l’única cosa que aconseguiria seria compartir amb en Turin l’angoixa que l’esperava. Però en Béleg no volia abandonar en Turin i, desesperat com estava, tornà a atiar l’esperança en el cor d’en Gwíndor; i plegats continuaren camí a l’encalç dels Orcs fins que sortiren del bosc pels alts rostos que baixaven cap a les dunes estèrils d’Anfàuglith. Allí, a la vista dels cims de Thangoròdrim, els Orcs pararen campament en una petita vall erma i posaren llops-sentinelles als encontorns. Llavors van començar a fer gresca i a divertir-se amb el seu botí i, després de turmentar els presoners, la majoria es van adormir embriacs. En aquells moments la llum del dia començava a apagar-se i es va fer fosc de debò. De l’oest venia una gran tempesta i els trons ressonaven a la llunyania quan en Béleg i en Gwíndor baixaren cap al campament.

Quan tothom dormia en el campament, en Béleg agafà el seu arc i disparà en la foscor contra els llops-sentinelles de la banda del sud, un a un i en silenci. Després hi entraren amb gran risc i trobaren en Turin amb els grillons a peus i cames i lligat a una soca. Tot el tronc era ple de ganivets que li havien llançat els seus turmentadors, però no estava ferit; estava inconscient en un feixuc decandiment o desmaiat en un somni de gran lassitud. Llavors en Béleg i en Gwíndor trencaren les cordes que el lligaven i el portaren entre tots dos fora del campament. Però pesava massa per portar-lo gaire lluny i no van poder anar més enllà dels primers esbarzers, en els rosts de sobre el campament. L’estiraren a terra, i la tempesta s’acostava i els llampecs resplendien al cim del Thangoròdrim. En Béleg desembeinà la seva espasa Ànglachel i tallà els grillons que lligaven en Turin; però aquell dia el destí era més fort, perquè la fulla d’Eöl l’Elf Fosc li relliscà i ferí en Turin al peu.

Llavors en Turin es deixondí amb un accés sobtat de ràbia i de temor i, en veure damunt seu algú amb una fulla nua, s’alçà d’un bot fent un gran xiscle, convençut que els Orcs tornaven a turmentar-lo; i, debatent-se en la foscor, agafà l’Ànglachel i matà en Béleg Cúthalion bo i prenent-lo per enemic.

Però encara dret, en veure’s lliure i disposat a vendre cara la seva vida contra enemics imaginaris, els passà un poderós llampec pel damunt i, sota l’esclat, veié la cara d’en Béleg. Llavors en Turin es quedà palplantat i silenciós, contemplant fixament aquella horrible mort, conscient del que havia fet; i tan terrible era l’expressió de la seva cara, il·luminada pels llampecs que resplendien damunt d’ells, que en Gwíndor s’agemolí a terra i no gosà tornar a alçar els ulls.

Però ara, en el campament de sota, els Orcs es despertaren, tant per la tempesta com pel crit d’en Turin, i descobrien que en Turin havia fugit; no n’emprengueren la cerca perquè temien el tro que venia de l’oest, que creien enviat contra ells pels grans Enemics de més enllà del Mar. Després es girà vent i caigueren fortes pluges, i les torrenteres baixaven rabent des dels cims de Taur-nu-Fuin; i tot i que en Gwíndor cridà en Turin per advertir-lo del terrible perill que corrien, ell no respongué, sinó que restà inalterable sota la tempesta, sense llàgrimes, al costat del cos d’en Béleg Cúthalion, que jeia al bosc obscur mort per la seva mà just quan ell li tallava els lligams de l’esclavitud.

En despuntar el dia la tempesta ja corria cap a l’est, damunt de Lothlann, i el sol de tardor sortia calent i brillant; però els Orcs, que gairebé detestaven més el sol que la tempesta, i pensant que en Turin havia fugit d’aquell indret i que la pluja havia esborrat tots els senyals de la fugida, marxaren veloços amb ànsia per tornar a Àngband. En Gwíndor els veié marxar cap al nord per les arenes fumejants d’Anfàuglith. Així s’esdevingué que tornaren a Mórgoth amb les mans buides i deixaren pel camí el fill d’en Hurin, que estava embogit i inconscient en els rostos de Taur-nu-fuin, amb una càrrega al damunt més pesada que les cadenes.

Llavors en Gwíndor despertà en Turin perquè l’ajudés a sepultar en Béleg, i per fi es va posar dret com aquell que camina en somnis; i plegats ficaren en Béleg en una tomba poc fonda i hi deixaren al costat el seu gran arc Belthrònding, que era fet de fusta de teix. Però en Gwíndor agafà l’espasa temible, l’Ànglachel, tot dient que fóra millor que es vengés amb els servents de Mórgoth que no pas que jagués inútil sota terra; i també va agafar les lembas de Na Mèlian per nodrir-se en aquelles terres ermes.

Així acabà en Béleg Arcferm, el millor dels amics, el més hàbil de tots els que s’havien hostatjat mai als boscos de Belériand en els Dies de l’Antigor, per mà d’aquell a qui més estimava; i aquell pesar quedà gravat en el rostre d’en Turin i no s’esborrà mai.

Però el coratge i la força havien reviscolat en l’Elf de Nargòthrond, que s’endugué en Turin amb ell lluny de Taur-nu-fuin. Ni una sola vegada parlà en Turin mentre caminaven plegats per camins llargs i deplorables, i avançava com si no tingués desig ni objectiu mentre l’any minvava i l’hivern s’ensenyoria de les terres del nord. Però en Gwíndor estava sempre amb ell per protegir-lo i guiar-lo; i així es van dirigir cap a l’oest, creuant el Sírion, i arribaren per fi a Eíthel Ivrin, les fonts on naixia el Nàrog sota les Muntanyes de l’Ombra. Allí en Gwíndor parlà a en Turin per dir-li:

—Desperta, Turin, fill d’en Hurin! A la llacuna d’Ivrin hi ha rialles inacabables. S’alimenta de fonts cristal·lines i Ulmo, el Senyor de les Aigües, que forjà en temps antics la seva bellesa, els impedeix d’embrutar-se.

Llavors en Turin s’agenollà i begué d’aquella aigua; i tot d’una es llançà a terra, permeté que li brollessin les llàgrimes contingudes i la bogeria el deixà.

Allí compongué una cançó per a en Béleg, que anomenà Laer Cú Béleg, la Cançó del Gran Arquer, i la cantà en veu alta sense pensar en els perills. I en Gwíndor li posà l’espasa Ànglachel a les mans, i en Turin sabé que era forta i feixuga i que tenia gran poder; però la fulla era negra i roma, i el tall estava escantellat. Llavors en Gwíndor va dir:

—És una fulla estranya que no s’assembla a cap de les que he vist a la Terra Mitjana. Està de dol per en Béleg, ben bé com tu. Però tingues consol, perquè jo torno a Nargòthrond, a la casa d’En Finarfin, i tu vindràs amb mi per guarir-te i renovar-te.

—Qui ets, tu? —va preguntar en Turin.

—Un Elf errant, un esclau fugit que en Béleg trobà i conhortà —va dir en Gwíndor—. Però abans havia estat en Gwíndor, fill d’en Guilin, un senyor de Nargòthrond, fins que vaig anar a la Nirnaeth Arnoediad i em van fer esclau a Àngband.

—Així doncs, deus haver vist en Hurin, fill d’en Gàldor, el guerrer de Dor-lomin, oi? —va preguntar en Turin.

—No l’he vist —va dir en Gwíndor—. Però a Àngband corre el rumor que encara desafia Mórgoth i que Mórgoth ha llançat una maledicció contra ell i la seva parentela.

—Això sí que ho crec —contestà en Turin.

I s’aixecaren i partiren d’Eíthel Ivrin cap al sud per les ribes del Nàrog, fins que els aturaren els exploradors dels Elfs i els portaren presoners a la seva plaça forta oculta. Així fou com en Turin arribà a Nargòthrond.





X

En Turin a Nargòthrond




Al començament, ni la seva pròpia gent reconegué en Gwíndor, que havia marxat jove i fornit i ara tornava com un vell dels Homes mortals per causa dels seus turments i treballs, i també estava mutilat. Però la Finduilas, filla d’Oròdreth el rei, el reconegué, perquè abans de la Nirnaeth l’havia estimat i de fet s’havien promès, i era tan gran l’amor que sentia en Gwíndor per la seva bellesa que li posà el nom de Faelivrin, que és la resplendor del sol en els bassiols d’Ivrin.

Així tornà a casa en Gwíndor i gràcies a ell fou admès en Turin; perquè en Gwíndor va dir que era un home valent, molt amic d’en Béleg Cúthalion de Dòriath. Però quan en Gwíndor deia el seu nom, en Turin el corregia dient: «Jo sóc Agarwaen, fill d’Úmarth (que vol dir Tacat de Sang, fill del Fat Desgraciat), un caçador dels boscos». Però encara que els Elfs sospitaven que es posava aquell nom per la mort del seu amic (no sabent altres raons), no li preguntaven res més.

L’espasa Ànglachel fou forjada de nou pels astuts ferrers de Nargòthrond i, per bé que encara negra, la fulla espurnejava amb un foc pàl·lid. Llavors en Turin va rebre a Nargòthrond el nom de Mormeguil, l’Espasa Negra, pels rumors dels seus actes amb aquella arma; però, a l’espasa, li posà el nom de Gurthang, Ferro de Mort.

Pel seu coratge i habilitat a la guerra contra els Orcs, en Turin trobà el favor d’Oròdreth i fou admès en el seu consell. Però en Turin no trobava que fos bona la manera que tenien els Elfs de Nargòthrond de fer la guerra, les emboscades, la taciturnitat i la fletxa secreta, i els animà a abandonar-ho i fer servir la força per atacar els servents de l’Enemic, per la lluita oberta i la persecució. Però en aquest tema en Gwíndor sempre parlava contra en Turin en el consell del rei, perquè deia que ell havia estat a Àngband i que sabia alguna cosa del poder de Mórgoth i tenia certs pressentiments sobre els seus designis.

—Les petites victòries no són de cap profit a la llarga —deia en Gwíndor—, perquè així Mórgoth sap on pot trobar els seus enemics més coratjosos i aplega prou forces per destruir-los. Tot el poder dels Elfs i els Edain units només han pogut contenir-lo i aconseguir la pau d’un setge; llarg, certament, però només fins que Mórgoth trobi el moment de trencar-lo; i mai més no es pot tornar a fer una unió així. Només en el secret rau alguna esperança de supervivència. Fins que arribin els Vàlar.

—Els Vàlar! —va dir en Turin—. Ells us han abandonat i fan escarni dels Homes amb sorna. De què serveix mirar cap a l’oest més enllà del Mar inacabable per veure pondre’s el sol? Només hi ha un Vala amb qui hem de tractar, i és Mórgoth; i, si al final no el podem vèncer, almenys podem ferir-lo i fer-li nosa. Perquè una victòria és una victòria, per petita que sigui, i el seu valor no és només en les seqüeles Però també és oportuna. El secret a la llarga no es possible: les armes són l’únic mur contra Mórgoth. Si no feu res per aturar-lo, tot Belériand caurà sota la seva ombra abans que passin molts anys, i llavors un per un ens anirà traient de les nostres terres. I llavors què? Un llastimós romanent fugirà cap al sud i l’oest i s’agemolirà a les ribes del Mar, enxampats entre Mórgoth i Ossë. Millor doncs aconseguir un temps de glòria, encara que sigui curt; perquè el final no serà pitjor. Parles de secret i dius que en el secret rau l’única esperança; però si poguessis emboscar i atacar tots els exploradors i espies de Mórgoth fins al darrer i menys important, de manera que cap no tornés mai amb noves a Àngband, encara que amb això sabés que vius, hauria d’endevinar a on. I això també dic: tot i que els Homes mortals tenen poca vida comparat amb el temps dels Elfs, més s’estimen dedicar-la a la batalla que fugir i sotmetre’s. La rebel·lia d’en Hurin Thàlion és un gran acte; i encara que Mórgoth en mati l’autor, no pot negar l’existència de l’acte. Fins i tot els Senyors de l’Oest l’honoraran; i no està escrit a la història d’Arda que ni Mórgoth ni Manwë no poden canviar allò que està escrit?

—Parles de coses altes —respongué en Gwíndor—, i està clar que has viscut entre els Èldar. Però vius en la foscor si poses junts Mórgoth i Manwë o parles del Vàlar com a enemics d’Elfs i Homes; perquè els Vàlar no menyspreen ningú, i menys encara els Fills de l’Ilúvatar. Tampoc no coneixes totes les esperances dels Èldar. És una profecia entre nosaltres que un dia vindrà un missatger de la Terra Mitjana a través de les ombres a Vàlinor, i Manwë l’escoltarà i Mandos es compadirà. Fins que arribi aquest moment, no hauríem de mirar de preservar la llavor dels Nóldor i també dels Edain? I En Círdam viu ara en el sud, i hi està construint vaixells; però què en saps tu, de vaixells, o del mar? Penses en tu i en la teva pròpia glòria, i ens ordenes que fem nosaltres el mateix, però has de pensar també en els altres, perquè no tots poden lluitar i caure i els hem de protegir de la guerra i la ruïna, mentre puguem.

—Doncs envia’ls als teus vaixells, ara que encara hi som a temps —va dir en Turin.

—No se separaran de nosaltres encara que En Círdam els aculli. Hem de viure junts mentre puguem i no festejar la mort.

—Tot això ja ho he respost —va dir en Turin—. Defensa coratjosa de les fronteres i cops forts abans que l’enemic s’aplegui; en aquesta tàctica rau la millor esperança de viure plegats molt temps. I que potser aquests de qui parles gaudeixen més de moure’s furtivament pels boscos, caçant com llops, que aquell que es posa l’elm i l’escut i allunya l’enemic, encara que sigui molt més nombrós que la seva host? Si més no, no ho fan les dones dels Edain. Elles no van impedir als homes que anessin a la Nirnaeth Arnoediad.

—Però van patir molts més mals que si la batalla no s’hagués lliurat —va dir en Gwíndor.

Però en Turin s’anà guanyant el favor d’Oròdreth i va esdevenir el principal conseller del Rei, que ho sotmetia tot al seu consell. En aquell temps els Elfs de Nargòthrond abandonaren les maneres taciturnes i feren una gran provisió d’armes; i, per consell d’en Turin, els Nóldor construïren un pont poderós sobre el Nàrog des de les Portes de Fèlagund per al pas ràpid de les seves armes, perquè ara la guerra es lliurava sobretot a l’est del Nàrog a la Plana Protegida. A la frontera del nord, Nargòthrond mantenia la «Terra Discutible» a la vora de les fonts del Guinglith, el Nàrog i els marges dels Boscos de Núath. Entre el Nènning i el Nàrog no entrava cap Orc; i a l’est del Nàrog el seu regne anava fins al Tèiglin i les fronteres dels Ermots del Nibin-noeg.

En Gwíndor va caure en desgràcia, perquè ja no era agosarat amb les armes i tenia poca força; i tot sovint l’aclaparava el mal que li feia el braç esquerre mutilat. Però en Turin era jove, i tot just arribava a la plena maduresa; i era realment fill de Morwen Eledhwen per l’aspecte: alt, de cabells foscos i pell clara, amb ulls grisos i la cara més bella que cap altra entre els homes mortals en els Dies de l’Antigor. La seva manera de parlar i el posat eren els de l’antic regne de Dòriath, i fins i tot entre els Elfs, només veure’l podien pensar que era de les grans cases dels Nóldor. Tan valent era en Turin, i tan extremadament hàbil amb les armes, sobretot amb l’espasa i l’escut, que els Elfs deien que no podia ser mort, si no era per mala sort o per una fletxa maligna disparada de lluny. Així doncs, li van donar una cota de malles de nan per protegir-lo; i, amb l’ànim apagat, trobà també a les armeries una màscara nànica daurada que es posava abans de la batalla i feia fugir els enemics esperitats.

Ara que havia aconseguit el que volia, que tot anava bé i que tenia feina a fer que li agradava i en treia honors, era cortès amb tothom i estava menys trist que abans, i per això tothom li oferia el seu cor; i molts li deien Adànedhel, l’Home Elf. Però sobretot la Finduilas, la filla de l’Oròdreth, sentia que se li inflava el cor cada cop que ell s’hi acostava o era a la sala. Tenia els cabells daurats dels de la casa d’En Finarfin, i en Turin començà a gaudir de la seva presència i companyia; perquè li recordava els seus parents i les dones de Dor-lomin a la casa del seu pare.

De primer només la veia quan en Gwíndor era a la vora; però passat un temps ella el buscava i de vegades es veien tots dos sols, tot i que sempre semblava que fos per casualitat. Llavors ella li feia preguntes sobre els Edain, dels quals n’havia vist pocs i poques vegades, i sobre el seu país i els seus parents. En Turin parlava lliurement d’aquestes coses amb ella, encara que no va esmentar mai el nom de la terra on va néixer ni de cap dels seus parents; i al cap d’un temps li va dir:

—Tenia una germana, Lalaith, o així és com jo li deia, i tu me la recordes. Però la Lalaith era una nena, una flor groga entre l’herba verda de la primavera i, si hagués viscut, potser ara estaria apagada de pena. Però tu ets com una reina i com un arbre daurat; tant de bo tingués una germana tan bella!

—Però tu ets com un rei —va dir ella—, com els senyors del poble d’En Fingolfin; tant de bo tingués un germà tan valent! I no crec que Agarwaen sigui el teu nom, i tampoc no t’escau Adànedhel. Et diré Thurin, el Secret.

En Turin es va espantar en sentir-la, però va dir:

—Aquest no és el meu nom; i jo no sóc un rei, perquè els nostres reis són els Èldar i jo no ho sóc.

En Turin s’adonà que l’amistat d’en Gwíndor envers ell s’havia anat refredant; i també veia que, mentre de primer havia començat a perdre l’aflicció i l’horror d’Àngband, ara semblava tornar a estar aclaparat per la inquietud i la pena.

I va pensar que potser era que li sabia greu que s’oposés als seus consells i estava afligit; hauria preferit que no fos així, perquè estimava en Gwíndor com a guia i guaridor, i sentia molta compassió per ell. Però aquells dies la resplendor de la Finduilas també va començar a apagar-se, les seves passes eren més lentes i el semblant més greu, i estava decandida i prima; i en Turin, en adonar-se’n, va deduir que les paraules d’en Gwíndor li havien ficat la por al cos per allò que es pogués esdevenir.

De fet, na Finduilas tenia el cor partit. Perquè honorava en Gwíndor i li tenia llàstima, i no volia afegir una altra llàgrima al seu sofriment; però contra la seva voluntat el seu amor per en Turin creixia dia a dia, i pensava en Beren i Lúthien. Però en Turin no era en Beren! Ell no es reia d’ella i estava content en la seva companyia; tanmateix, sabia que l’amor d’en Turin no era de la mena que ella volia. El seu cap i el seu cor eren a una altra banda, en rius de primaveres llarg temps viscudes.

Aleshores en Turin parlà a la Finduilas i li digué:

—No deixis que les paraules d’en Gwíndor t’espantin. Ell ha sofert en la foscor d’Àngband i és difícil per a algú tan coratjós veure’s mutilat i obligat a amagar-se. Necessita molt consol i molt de temps per guarir-se.

—Ho sé prou bé —va dir ella.

—Però nosaltres guanyarem temps per a ell! —va dir en Turin—. Nargòthrond resistirà! Mórgoth el Covard mai més no sortirà d’Àngband i haurà de confiar cegament en els seus servents; així ho diu Na Mèlian de Dòriath. Ells són els dits de les seves mans; i nosaltres els colpejarem i els tallarem, fins que enretiri les grapes. Nargòthrond resistirà!

—Potser —va dir ella—. Jo resistiré, si ho aconsegueixes. Però vés amb compte, Thurin; el meu cor s’afligeix quan surts a lluitar per por que facis perdre Nargòthrond.

Després en Turin va anar a buscar en Gwíndor i li va dir:

—Gwíndor, amic estimat, tornes a caure en la tristor: no ho facis! Perquè trobaràs el teu guariment en les cases dels teus i en la llum de la Finduilas.

En Gwíndor se’l va mirar de fit a fit, però no va dir res, i se li ennuvolà l’expressió.

—Per què em mires així? —preguntà en Turin—. Tot sovint els teus ulls m’han mirat de manera estranya darrerament. En què t’he ofès? M’he oposat als teus designis, però un home ha de dir el que pensa, no ocultar la veritat que creu, per cap causa. M’agradaria que estiguéssim d’acord, perquè tinc un gran deute amb tu i no t’oblidaré.

—No? —va dir en Gwíndor—. Tanmateix els teus actes i els teus designis han canviat la meva llar i la meva gent. La teva ombra els embolcalla. Per què hauria d’estar content, si ho perdut tot per tu?

En Turin no va entendre aquestes paraules i només va suposar que en Gwíndor l’envejava pel lloc que ocupava en el cor i en els consells del Rei.

Però en Gwíndor, quan en Turin se’n va haver anat, seia tot sol a les fosques i pensava i maleïa Mórgoth, capaç de perseguir els seus enemics amb tribulacions per més lluny que fugissin. «I ara per fi crec el rumor d’Àngband que Mórgoth ha maleït Hurin i tots els seus parents». I va anar a trobar la Finduilas i li va dir:

—Veig damunt teu la tristor i el dubte; i ara tot sovint t’enyoro i començo a pensar que m’evites. Com que tu no me’n dius la causa, ho he d’endevinar. Filla de la Casa d’En Finarfin, no hi ha d’haver pesar entre nosaltres, perquè si bé Mórgoth m’ha arruïnat la vida, encara t’estimo. Vés on l’amor et porti, perquè no sóc digne de casar-me amb tu i tampoc la meva habilitat ni el meu consol no em procuren cap honor.

Aleshores la Finduilas es posà a plorar.

—No ploris encara! —va dir en Gwíndor—. Però, compte que no en tinguis una causa. No és escaient que els Primogènits de L’Ilúvatar es casin amb els Més Joves; tampoc no és assenyat, perquè ells són breus i marxen aviat per deixar-nos vidus mentre dura el món. Tampoc el destí no ho permetrà, tret d’una sola o dues vegades, per algun gran motiu del fat que nosaltres no percebem.

»Però aquest home no és Beren. Certament duu un fat a dins, un fat obscur. No hi entris! I, si ho fas, el teu amor et reportarà amargura i mort. Perquè, escolta’m! Per més que sigui realment Agarwaen fill d’Úmarth, el seu nom real és Turin, fill d’en Hurin, que és tancat a Àngband, i Mórgoth n’ha maleït la raça. No dubtis del poder de Mórgoth Bàuglir! Que potser no el duc escrit al damunt?

Aleshores la Finduilas es va alçar, i certament semblava una reina.

—Tens els ulls apagats, Gwíndor —va dir—. No veus ni entens el que està passant. M’he d’avergonyir ara doblement per revelar-te la veritat? Perquè t’estimo, Gwíndor, i m’avergonyeix no estimar-te més, però he trobat un amor més gran encara del qual no puc escapar. No l’he cercat, i maldo per deixar-lo de banda. Però si jo em compadeixo de les teves ferides, compadeix-te tu de les meves. En Turin no m’estima ni m’estimarà.

—Ho dius —va dir en Gwíndor—, per treure la culpa a aquell a qui estimes. Per què et cerca i s’està hores assegut amb tu i se’n va cada dia més content?

—Perquè ell també necessita consol —va dir la Finduilas—, i ha estat abandonat pels seus. Tots dos teniu les vostres necessitats. Però, i la Finduilas? Ara no n’hi ha prou de confessar-te que no sóc estimada, sinó que a més em dius que ho dic per enganyar-te?

—No, una dona no enganya fàcilment en un cas així —va dir en Gwíndor—. No en trobaràs gaires que neguin que són estimades si ho són.

—Si algun dels tres és infidel, sóc jo: però no per voluntat. Però què me’n dius del teu destí i els rumors d’Àngband? Què de la mort i destrucció? L’Adànedhel és poderós en la història del Món i arribarà a ser tan gran com Mórgoth un dia llunyà.

—És orgullós —va dir en Gwíndor.

—Però també és compassiu —va dir la Finduilas—. Encara no està despert, però tot i així la compassió li pot trencar el cor, i no ho negarà mai. La compassió potser serà mai l’única entrada. Però a mi no em compadeix. Em mira amb respecte, com si fos alhora la seva mare i la seva germana.

Potser la Finduilas deia veritat, perquè hi veia amb els ulls afuats dels Èldar. I ara en Turin, sense saber què havia passat entre en Gwíndor i la Finduilas, era cada dia més amable amb ella i ella s’anava ensopint. Però al cap d’un temps la Finduilas li va dir:

—Turin Adànedhel, per què em vas ocultar el teu nom? Si hagués sabut qui eres, no t’hauria honorat menys, sinó que hauria entès millor el teu dolor.

—Què vols dir? —va dir ell—. Qui et penses que sóc?

—Turin, fill d’en Hurin Thàlion, capità del Nord.

Quan en Turin s’assabentà per boca de la Finduilas del que havia passat, s’encolerí i va dir a en Gwíndor:

—Et tinc amor per haver-me rescatat i salvat la vida. Però ara, amic, m’has fet mal fent públic el meu nom real i has llançat damunt meu el fat del qual fujo.

Però en Gwíndor li respongué:

—El fat és dins teu, no en el teu nom.

En aquest temps de treva i esperança, quan per raó dels actes de l’espasa Mormeguil el poder de Mórgoth quedà detingut a l’oest del Sírion, i a tots els boscos hi havia pau, la Morwen fugí per fi de Dor-lomin amb la seva filla Níenor i s’aventurà a emprendre el llarg viatge cap als palaus d’En Thíngol. L’esperaven noves penes, perquè es trobà que en Turin no hi era i no havien arribat noves d’ell a Dòriath d’ençà que l’Elm Drac havia desaparegut de les terres a l’oest del Sírion; però la Morwen restà a Dòriath amb la Níenor com a hostes d’En Thíngol i Na Mèlian i foren tractades amb honors.





XI

La caiguda de Nargòthrond




Quan van haver passat cinc anys des de l’arribada d’en Turin a Nargòthrond, a la primavera d’aquell any, arribaren dos Elfs que es deien Gèlmir i Arminas, del poble d’En Finarfin; i van dir que portaven un missatge per al Senyor de Nargòthrond. En Turin estava ara al comandament de totes les forces i s’encarregava de tots els assumptes de guerra; s’havia fet certament sever i orgullós i donava totes les ordres que li plaïa o que creia adients. Els van portar, doncs, davant d’en Turin; però en Gèlmir va dir:

—És amb l’Oròdreth, fill d’en Finarfin, amb qui volem parlar.

I quan l’Oròdreth va arribar, en Gèlmir li va dir:

—Senyor, nosaltres érem del poble d’Àngrod i hem caminat molt des de la Nirnaeth; però darrerament hem viscut entre el seguici d’En Círdam a la vora de les Goles del Sírion. I un dia ens va cridar i ens ordenà que us vinguéssim a veure perquè l’Ulmo en persona, el Senyor de les Aigües, se li havia aparegut per dir-li que s’acostava un gran perill a Nargòthrond.

Però l’Oròdreth era cautelós, i preguntà:

—Com és doncs que veniu del Nord?

Aleshores l’Arminas digué:

—Sí, senyor. Des de la Nirnaeth he cercat el regne ocult d’En Turgon, i no l’he trobat; i en aquesta cerca temo que he ajornat massa temps la meva comesa. Perquè En Círdam ens va enviar en un vaixell per la costa, per discreció i per anar més ràpid, i vam arribar a Drengist. Però entre el poble del mar n’hi havia alguns que havien vingut al sud en temps passats com a missatgers d’En Turgon i em va semblar, per la manera de parlar, que potser En Turgon encara viu en el Nord, i no en el Sud com creuen molts. Però no n’hem trobat senyal ni rumor enlloc.

—Per què cerqueu En Turgon? —va preguntar l’Oròdreth.

—Perquè diuen que el seu regne és el que més resistirà contra Mórgoth —va contestar l’Arminas. I a l’Oròdreth aquestes paraules li van semblar de mal averany i el van contrariar.

—Llavors no us entretingueu a Nargòthrond —va dir—, perquè aquí no sentireu noves d’En Turgon. I no necessito que ningú em digui que Nargòthrond corre perill.

—No us empipeu, senyor —va dir en Gèlmir—, si responem a les vostres preguntes amb la veritat. I que ens haguem desviat del camí recte per venir aquí no ha estat pas inútil, perquè hem passat lluny de l’abast dels vostres exploradors més avançats; hem travessat Dor-lomin i totes les terres sota les volades d’Èred Wethrin i hem explorat el Pas del Sírion per espiar els camins de l’Enemic. Hi ha una gran concentració d’Orcs i criatures malvades en aquelles regions i s’està reunint una host a la vora de l’Illa d’en Sàuron.

—Ja ho sé —va dir en Turin—. Porteu noves antigues. Si el missatge d’En Círdam havia de servir de res, hauria d’haver arribat abans.

—Si més no, senyor, ara sentireu el missatge —va dir en Gèlmir a l’Oròdreth—. Escolteu les paraules del Senyor de les Aigües! Així parlà a En Círdam: «El Mal del Nord ha profanat les fonts del Sírion i el meu poder s’enretira dels dits de les aigües que corren. Però hi ha encara una cosa pitjor a venir. Digueu, doncs, al Senyor de Nargòthrond: Tanqueu les portes de la fortalesa i no en sortiu. Llanceu les pedres del vostre orgull al riu sorollós per tal que el mal que arrossega no pugui trobar-ne la porta».

Aquestes paraules li semblaren molt fosques a l’Oròdreth, i es girà com sempre per demanar a en Turin el seu parer. Però en Turin desconfiava dels missatgers, i va dir amb mofa:

—Què en sap En Círdam de les nostres guerres, ell que viu a la vora de l’Enemic? Que el navilier s’ocupi dels seus vaixells! Però si, certament, el Senyor de les Aigües ens vol enviar un consell, que parli amb més claredat. Altrament, per a algú ensinistrat en la guerra, sembla millor aplegar forces i anar de cara a cercar els nostres enemics, abans no se’ns acostin més.

Aleshores en Gèlmir va fer una reverència davant de l’Oròdreth i va dir:

—He parlat com se’m va ordenar, senyor —i va fer mitja volta.

Però l’Arminas digué a en Turin:

—Segur que ets de la Casa d’En Hàdor, com he sentit dir?

—Aquí em diuen Agarwaen, l’Espasa Negra de Nargòthrond —va contestar en Turin—. Em sembla que t’ocupes massa a parlar de secrets, amic Arminas. És una sort que el secret d’En Turgon et sigui ocult, o ben aviat se n’assabentarien a Àngband. El nom d’un home és cosa seva i si el fill de Hurin s’assabenta que l’has delatat quan volia estar ocult, més et valdrà que Mórgoth t’enxampi i et cremi la llengua.

L’Arminas se sentí defallir davant la negra ira d’en Turin, però en Gèlmir va dir:

—No serem nosaltres qui el trairà, Agarwaen. No ens hem reunit a porta tancada per poder parlar més clarament? I si l’Arminas us ho ha preguntat, em penso, és perquè tothom que viu al Mar sap que Ulmo té molt amor per la Casa d’En Hàdor, i n’hi ha que diuen que en Hurin i en Huor, el seu germà, van anar una vegada al Regnat Ocult.

—Si fos així, no en parlaria amb ningú, ni grans ni petits, i menys que a ningú al seu fill a la infància —va contestar en Turin—. Així doncs, no crec que l’Arminas m’ho hagi preguntat amb l’esperança de saber res de nou d’En Turgon. Desconfio de la malícia d’aquests missatgers.

—Estalvieu-vos la desconfiança! —va dir l’Arminas empipat—. En Gèlmir m’ha interpretat malament. Ho he preguntat perquè dubtava d’allò que aquí sembla que tothom creu; perquè us assembleu ben poc a la raça d’En Hàdor, sigui quin sigui el vostre nom.

—I què en sabeu, d’ells? —preguntà en Turin.

—He vist en Hurin —va respondre l’Arminas—, i els seus pares abans d’ell. I a les terres de Dor-lomin vaig conèixer en Tuor, fill d’en Huor, germà d’en Hurin; i ell és com els seus pares, no com vós.

—Pot ser —va dir en Turin—, tot i que no havia sentit dir mai res d’en Tuor fins ara. Però si el meu cap és fosc i no daurat, això no m’avergonyeix. Perquè no sóc el primer fill que s’assembla a la mare, i sóc fill de la Morwen Eledhwen, de la Casa de Bëor i de la família de Beren Camlost.

—No em referia a la diferència entre negres i rossos —va dir l’Arminas—. Els altres de la Casa d’En Hàdor es comporten de manera diferent, i en Tuor entre ells. Perquè parlen amb cortesia, escolten els bons consells i veneren els Senyors d’Occident. Però vós sembla que no accepteu més consell que el vostre, o el de la vostra espasa; i parleu amb arrogància. I us dic, Agarwaen Mormeguil, que si seguiu així, diferent serà el vostre destí d’aquell a què podria aspirar algú de les Cases d’En Hàdor i En Bëor.

—Sempre ha estat diferent —va contestar en Turin—. I si, com sembla, haig de suportar l’odi de Mórgoth pel valor del meu pare, hauré de suportar també les burles i malícies d’un renegat, encara que pretengui ser igual que els reis? Torneu a les ribes segures del Mar!

Llavors en Gèlmir i l’Arminas van marxar i van tornar al Sud; però malgrat l’escarni d’en Turin haurien esperat de bon grat la batalla al costat dels seus, i només van marxar perquè En Círdam els havia demanat per ordre d’Ulmo que tornessin de seguida per parlar de Nargòthrond i els havia advertit de la velocitat de la seva missió. I l’Oròdreth estava molt torbat per les paraules dels missatgers; però encara més gris esdevingué l’ànim d’en Turin, que no volia ni sentir parlar dels seus consells i menys encara permetre que esfondressin el gran pont. Perquè, si més no, aquesta part de les paraules d’Ulmo les havia enteses bé.

Poc després de la partida dels missatgers, Hàndir, Senyor de Brethil, fou mort; perquè els Orcs envaïren la terra mirant d’assegurar els Passos del Tèiglin per continuar avançant. En Hàndir els plantà cara, però els Homes de Brethil foren derrotats i tornaren als boscos. Els Orcs no els perseguiren, perquè havien assolit el seu propòsit en aquell moment i continuaven reunint les seves forces en el Pas del Sírion.

A la tardor de l’any, considerant arribada la seva hora, Mórgoth deixà anar la gran host que havia estat preparant molt de temps contra el poble del Nàrog; i Glàurung el Pare dels Dracs travessà Anfàuglith i arribà a les valls del nord del Sírion, i hi féu molt de mal. Sota les ombres d’Èred Wethrin, al capdavant d’un gran exèrcit d’Orcs, profanà l’Eíthel Ivrin i d’allí passà al reialme de Nargòthrond, i cremà Talath Dirnen, la Plana Protegida, entre el Nàrog i el Tèiglin.

Avançaren llavors els guerrers de Nargòthrond, i alta i terrible era aquell dia l’aparença d’en Turin, i els cors de la host s’enfortiren quan ell cavalcava a la dreta de l’Oròdreth. Però l’exèrcit de Mórgoth era molt més nombrós del que havien dit els exploradors i ningú llevat d’en Turin, protegit per la màscara de nan, no podia suportar l’apropament del Glàurung.

Els Efs foren atacats i derrotats en el camp de Túmhalad i tot l’orgull de l’exèrcit de Nargòthrond es mustià. Oròdreth el rei fou mort a l’avantguarda de la batalla i en Gwíndor, fill d’en Guilin, caigué ferit de mort. Però en Turin anà a ajudar-lo i, en veure’l, tothom fugí; i recollí en Gwíndor de la desfeta i, corrent cap al bosc, el diposità damunt l’herba.

En Gwíndor li va dir llavors:

—Un servei en paga un altre! Però el meu fou desventurat i el teu és debades; perquè el meu cos està malmès sense remei i he d’abandonar la Terra Mitjana. I encara que t’estimo, fill de Hurin, em penedeixo del dia que et vaig salvar dels Orcs. Si no fos pel teu coratge i el teu orgull, jo encara tindria amor i vida, i Nargòthrond encara duraria un temps més. Ara, si m’estimes, deixa’m! Corre a Nargòthrond i salva la Finduilas. I, per acabar, et dic que únicament ella s’alça entre tu i el teu fat. Si li falles a ella, el destí no fallarà amb tu. Adéu!

En Turin tornà corrent a Nargòthrond i recollí tots els que trobava pel camí que fugien de la desfeta; i el vent que aixecaven de camí feia caure les fulles dels arbres, perquè la tardor estava deixant pas a un hivern nefast. Però el Glàurung i la seva host d’Orcs arribaren abans que ell, perquè se li havien avançat mentre rescatava en Gwíndor, i s’hi presentaren de cop, abans que els que feien la guàrdia s’haguessin adonat del que havia passat en el camp de Túmhalad. Aquell dia, el pont que en Turin va fer construir sobre el Nàrog demostrà ser un error; perquè era gran i molt fort i no podia ser destruït ràpidament, i l’enemic avançà fàcilment per damunt el riu profund i el Glàurung llançà una flama de foc contra les Portes de Felagund, les enderrocà i hi entrà.

I quan en Turin arribà, el terrible saqueig de Nargòthrond ja era pràcticament enllestit. Els Orcs havien matat o foragitat tots els que tenien armes i encara escorcollaven les grans sales i cambres, les saquejaven i les arrasaven; però aquelles dones i donzelles que no havien cremat o matat, les havien reunit a les terrasses davant de les portes, com esclaves per portar a Àngband. En aquell moment de ruïna i desgràcia arribà en Turin, i ningú no s’hi pogué resistir; o ningú no hi gosà, perquè colpejava a tort i a dret tot el que li sortia al pas i, passat el pont, s’obrí camí a cops cap als captius.

I ara estava sol, perquè els pocs que l’havien seguit havien fugit. Però en aquell moment el Glàurung sortí per les Portes de Felagund i es quedà entre en Turin i el pont. I parlà tot d’una per boca de l’esperit del mal que duia a dins:

—Salve, fill d’en Hurin. Ben trobat!

En Turin féu un bot i es llançà contra ell amb els ulls encesos, i la fulla de la Gurthang resplendia com una flama. Però el Glàurung parà el cop i obrí els seus ulls de serp fitant en Turin. Sense por se’ls mirà en Turin mentre alçava l’espasa, però, de sobte, caigué sota l’encanteri dels ulls sense parpelles del drac i va ser com si es tornés de pedra. Restaren tots dos molta estona immòbils, callats davant les grans Portes de Felagund. Llavors el Glàurung tornà a parlar per burlar-se d’en Turin.

—Malignes han estat tots els teus actes, fill d’en Hurin. Desagraït fill adoptiu, proscrit, assassí del teu amic, lladre d’amor, usurpador de Nargòthrond, capità boig i desertor de la teva raça. Com esclaves viuen ta mare i ta germana a Dor-lomin, en la misèria i la necessitat. Tu vas abillat com un príncep, mentre elles porten parracs; i per tu ploren, però a tu tant te fa. Feliç faria al teu pare saber que té un fill com tu, i ho sabrà.

I en Turin, sotmès a l’encanteri del Glàurung, escoltà les seves paraules i es veié en un mirall deformat per la malícia, i detestà tot el que veia.

I mentre era encara sota els ulls del Glàurung amb la ment turmentada i sense poder-se moure, obeint un senyal del Drac els Orcs s’endugueren les captives reunides, que passaren pel costat d’en Turin i creuaren el pont. I entre elles hi havia la Finduilas, que va estirar els braços cap a en Turin i el cridà pel seu nom. Però fins que els xiscles i els laments de les captives no s’havien perdut pel camí del nord, el Glàurung no alliberà en Turin, que mai més no podria tancar l’orella a aquella veu i sempre el perseguiria.

Llavors, de sobte, el Glàurung deixà de mirar-lo i esperà, i en Turin s’anà deixondint lentament, com aquell que desperta d’un somni repugnant. Retornà en si tot d’una i s’abaté damunt el drac amb un crit. Però el Glàurung esclafí a riure i digué:

—Si el que vols és morir, et mataré de bon grat. Però ben poc ajudaries la Morwen i la Níenor. No has parat esment als crits de la Dona-Elf. Penses negar també el lligam de la teva sang?

Però en Turin desembeinà l’espasa i la clavà als ulls del drac; i el Glàurung, reculant amb diligència, el dominà i li digué:

—Bé! Almenys ets valent. Més que cap dels que he trobat fins ara. I menteixen els que diuen que nosaltres no honorem el valor dels nostres enemics. Mira doncs! T’ofereixo la llibertat. Vés amb els teus, si és que pots. Vés-te’n! I si queda algun Elf o Home per explicar la història d’aquests dies, no dubtis que parlarà de tu amb escarni si no acceptes aquest present.

Llavors en Turin, atordit encara pels ulls del drac, com si estigués tractant amb un enemic coneixedor de la compassió, cregué les paraules del Glàurung i, girant cua, s’afanyà a creuar el pont. Però, quan marxava, el Glàurung digué amb veu funesta:

—Afanya’t, fill d’en Hurin, i vés a Dor-lomin! O potser els Orcs hi arribaran abans que tu un altre cop. I si et demores per la Finduilas, mai més no tornaràs a veure la Morwen ni la Níenor; i elles et maleiran.

Però en Turin s’allunyà pel camí del nord i el Glàurung tornà a riure, perquè havia complert la comesa del seu Amo. Llavors féu atenció al seu plaer propi i llançà una flamarada que cremà tot el que tenia al voltant. Però va fer fora tots els Orcs aqueferats amb el saqueig i els denegà fins al darrer objecte de valor. Destruí llavors el pont, que caigué a l’escuma del Nàrog; i, així de segur, reuní tots els tresors i riqueses d’En Felagund, en féu una pila i s’hi ajagué al damunt, a la cambra més remota, per descansar una estona.

I en Turin s’apressà pels camins del nord, per les terres ara desolades entre el Nàrog i el Tèiglin, i l’Hivern Nefast li sortí al pas; perquè aquell any caigué la neu abans d’acabar la tardor i la primavera arribà tard i fou freda. Anava avançant i tenia la impressió que sentia els crits de la Finduilas, que el cridava en els boscos i a les muntanyes, i sentia molta angoixa; però amb el cor calent per les mentides del Glàurung i amb la imatge inesborrable dels Orcs cremant la casa de Hurin o sotmetent la Morwen i la Níenor a turments, continuà el camí i no se’n desvià.





XII

El retorn d’en Turin a Dor-lomin




Finalment, esgotat per la pressa i el llarg camí (perquè havia caminat més de quaranta llegües sense descans), arribà amb els primers gels de l’hivern als bassiols d’Ivrin, on abans havia estat guarit. Però ara eren plens d’un llot glaçat i no s’hi podia beure.

Així arribà als passos de Dor-lomin, i la neu queia amarga del nord, i els camins eren freds i perillosos. Encara que feia vint-i-tres anys que havia marxat per aquell camí, el tenia gravat al cor de tan gran que fou el dolor de cada pas en separar-se de la Morwen. Així tornà finalment a la terra de la seva infància. Era pelada i trista, i la gent que hi vivia era poca i alarba i parlava l’estrident llengua dels Orientalencs, i l’antiga llengua havia esdevingut l’idioma de serfs o d’enemics. Caminà, doncs, en Turin amb cautela, encaputxat i silenciós, i arribà finalment a la casa que cercava. Era buida i fosca i no hi vivia cap criatura a la vora; perquè la Morwen havia marxat i en Brodda, el Nouvingut (que havia pres per esposa l’Aerin, parenta d’en Hurin, a la força) havia saquejat la casa i s’havia emportat tots els objectes i servents que hi quedaven. La casa d’en Brodda era a la vora de la vella casa d’en Hurin, i cap allí s’encaminà en Turin, esgotat pel camí i per l’aflicció, a demanar refugi; i li fou concedit, perquè l’Aerin encara mantenia allí alguns dels més amables costums de l’antigor. Li oferiren un lloc a la vora del foc entre els servents i uns quants vagabunds gairebé tan sorruts i esgotats com ell, i preguntà noves de la terra.

En sentir-lo la companyia callà i alguns s’allunyaren tot mirant amb desconfiança el foraster. Però un vell vagabund amb crossa li va dir:

—Si heu de parlar l’antiga llengua, mestre, feu-ho fluixet, i no demaneu noves. Que voleu que us assotin per bergant o que us pengin per espia? Perquè ambdues coses podríeu ser a jutjar per l’aspecte que teniu, que és com dir —va dir tot acostant-s’hi i parlant-li a cau d’orella—, de l’amable poble de l’antigor que vingué amb En Hàdor en els dies daurats, abans que els caps portessin cabells de llop. N’hi ha alguns aquí, d’aquesta mena, però són captaires i esclaus, i només gràcies a la senyora Aerin són aquí escalfant-se al foc i amb una tassa de brou. D’on sou vós i quines noves voldríeu?

—Hi havia una senyora que es deia Morwen —va contestar en Turin—, i fa molt temps jo vaig viure a casa seva. He vingut de molt lluny amb l’esperança de ser ben acollit, però ja no hi he trobat foc ni gent.

—No n’hi ha des de fa més d’un any —respongué el vell—. Però escassos van ser tant el foc com la gent en aquella casa des de la cruel guerra; perquè ella era del poble de l’antigor, com sens dubte sabreu, la vídua del nostre senyor Hurin, fill d’en Gàldor. Tanmateix, no gosaren tocar-la, perquè la temien; orgullosa i bella com una reina abans que la pena la marcís. Bruixa, li deien, i fugien d’ella. Bruixa no és més que «amiga dels elfs» en el nou llenguatge. Tanmateix, li robaren. Moltes vegades haurien mort de gana ella i la seva filla si no arriba a ser per la senyora Aerin. Diuen que les ajudava en secret i que tot sovint fou assotada per això pel gasiu Brodda, el seu marit per la força.

—I des d’aquest llarg any? —va dir en Turin—. Són mortes o esclavitzades? O les han atacades els Orcs?

—No se sap del cert —va dir el vell—. Però va marxar amb la seva filla; i el tal Brodda va saquejar la casa i s’emportà tot el que hi quedava. Ni un gos, no hi va deixar, i els servents de la casa els féu esclaus seus; tret d’alguns que han esdevingut captaires, com jo. La vaig servir molts anys, i abans vaig servir el gran amo. Sóc Sàdor Peucoix: una destral maleïda en els boscos fa molt de temps, altrament ara jo jauria en el Gran Túmul. Molt bé recordo el dia que el noi d’en Hurin va haver de marxar, i com plorava, i ella, quan va haver marxat. Al Regnat Ocult, diuen que va anar.

Amb això el vell va contenir-se la llengua i va fer una ullada vacil·lant a en Turin.

—Sóc vell i faig catúfols, mestre —va dir—. No em feu cas! Però encara és agradable de parlar l’antiga llengua amb algú que la parla tan bonica com en temps passats. Corren temps dolents, i s’ha d’anar en compte. No tots els que parlen la bella llengua tenen el cor bell.

—Certament —va dir en Turin—. Però si tems que jo sigui un espia del nord o de l’est, vol dir que tens encara menys seny que fa molts anys, Sàdor Làbadal!

El vell es mirà en Turin bocabadat; després, tremolant, digué:

—Veniu a fora! Fa fred, però és més segur. Parleu massa alt, i massa, per ser en una sala dels Orientalencs.

Quan entraren al pati el vell s’aferrà a la capa d’en Turin.

—Diu que fa molt temps vau viure en aquella casa. Senyor Turin, per què heu tornat? Finalment se m’han obert els ulls, i les orelles; teniu la veu del vostre pare. Però només el jove Turin em digué mai d’aquesta manera, Làbadal. No ho feia amb mala fe: érem amics feliços en aquells temps. Què cerqueu ara aquí? Pocs en resten, i nosaltres som vells i estem desarmats. Més feliços són els que jeuen al Gran Túmul.

—No he vingut amb ànsia de batalla —va dir en Turin—, per bé que les teves paraules n’han despertat ara la idea, Làbadal. Però haurà d’esperar. He vingut en cerca de la senyora Morwen i de la Níenor. Què me’n podries dir tu, i prestament?

—Poc, senyor —va dir en Sàdor—. Marxaren en secret. Va córrer la veu entre nosaltres que havien estat convocades pel senyor Turin; perquè no dubtàvem que amb els anys hauria esdevingut gran, un rei o un senyor en alguna contrada del sud. Però sembla que no es així.

—No ho és —va contestar en Turin—. Un senyor vaig ser en una contrada del sud i ara sóc un vagabund. Però jo no les vaig convocar.

—Llavors no sé què dir-vos —va dir en Sàdor—. Però la senyora Aerin ho sabrà, n’estic segur. Sabia tots els designis de la vostra mare.

—Com puc parlar amb ella?

—Això no ho sé. Grans dolors li causaria ser enxampada xiuxiuejant al costat d’una porta amb un malaurat ambulant del poble oprimit, això en el cas que poguéssim fer-li arribar un missatge. I un captaire com vós no arribaria pas gaire lluny camí de la gran taula sense que els Orientalencs l’agafessin i l’assotessin, o una cosa pitjor.

Aleshores en Turin, enrabiat, cridà:

—Que no puc entrar al palau d’en Brodda? Que m’apallissaran? Vine i veuràs!

Entrà, doncs, al vestíbul i es tirà enrere la caputxa i, fent a una banda tot allò que el destorbava en el camí, avançà cap a la taula on seien l’amo de la casa i la seva esposa i altres senyors Orientalencs. Alguns van córrer a agafar-lo, però ell els va empènyer cap a terra, i cridà:

—No mana ningú, en aquesta casa, o és un habitatge d’Orcs? On és l’amo?

En Brodda s’alçà llavors irat.

—Jo mano en aquesta casa —va dir.

Però abans que pogués continuar, en Turin va dir:

—Aleshores no heu après la cortesia que hi havia en aquesta terra abans que vinguéssiu. És ara un costum dels homes deixar que els lacais maltractin els parents de les seves esposes? Això sóc jo, i tinc un missatge per a la senyora Aerin. Puc acostar-m’hi lliurement, o ho haig de fer com em plagui?

—Vine —va dir en Brodda arrufant la cella, però l’Aerin va empal·lidir.

Llavors en Turin s’acostà a l’alta taula, s’hi quedà al davant i féu una reverència:

—Perdoneu, senyora Aerin —va dir—, que em presenti a vós d’aquesta manera; però la meva comesa és urgent i m’ha portat de molt lluny. Cerco la Morwen, Senyora de Dor-lomin, i la seva filla Níenor. Què me’n podeu dir?

—Res —va dir l’Aerin amb gran temor, perquè en Brodda la fitava estretament.

—No m’ho crec —va dir en Turin.

Aleshores en Brodda féu un salt endavant, i estava encès d’ira.

—Prou! —cridà—. Haurà de ser contradita la meva esposa davant meu per un captaire que parla la llengua dels serfs? No hi ha Senyora de Dor-lomin. Però, pel que fa a la Morwen, era del poble dels esclaus i va fugir com fan els esclaus. Fes tu el mateix, tot d’una, o et faré penjar d’un arbre!

Aleshores en Turin saltà damunt d’en Brodda, desembeinà l’espasa negra, l’agafà pels cabells i li tirà el cap enrere.

—Que ningú es mogui —va dir—, o aquest cap serà separat de les seves espatlles! Senyora Aerin, us demano perdó una vegada més per pensar que aquest taujà us ha fet mai res més que mal. Però parleu ara, i no m’ho negueu. Sóc en Turin, Senyor de Dor-lomin. Tinc alguna ascendència sobre vós?

—La teniu —va respondre ella.

—Qui saquejà la casa de la Morwen?

—En Brodda —respongué ella.

—Quan va marxar i cap a on?

—Un any i tres mesos han passat —va dir l’Aerin—. L’amo Brodda i altres Nouvinguts de l’est aquí presents la van oprimir amargament. Feia molt de temps que havia rebut l’ordre d’anar al Regnat Ocult; i cap allí s’encaminà finalment. Perquè les terres llavors van ser lliures de mal durant un temps, gràcies a l’habilitat de l’Espasa Negra del país del sud, diuen; però ara això s’ha acabat. Ella esperava trobar-hi el seu fill esperant-la. Però si tu ets ell, temo que tot ha sortit malament.

Aleshores en Turin rigué amargament.

—Malament, malament? Sí, tot surt malament: sóc nefand com Mórgoth! —I de sobte l’envaí una ira negra; perquè se li obriren els ulls i en sortiren els darrers vestigis de l’encanteri del Glàurung, i s’adonà de les mentides que l’havien ensarronat—. He estat ensarronat per venir aquí i morir deshonrosament, en comptes d’haver acabat almenys coratjosament davant les portes de Nargòthrond?

I li va semblar sentir en la nit de fora els crits de la Finduilas.

—No moriré el primer aquí! —cridà. I agafa en Brodda i, amb la força de la seva gran angoixa i ira, l’alçà enlaire i el sacsejà com si fos un gos—. La Morwen de la raça dels esclaus, has dit? Fill de la misèria, lladre, esclau d’esclau! —Després de dir això el va llançar de cap a través de la taula, a la cara d’un Orientalenc que s’aixecava per atacar en Turin. En la caiguda, el coll d’en Brodda es trencà i en Turin féu un salt endavant i en matà tres més agemolits de por, perquè els havia enxampat sense armes. Hi havia un gran tumult a la casa. Els Orientalencs asseguts a la sala haurien atacat en Turin, però se’n reuniren molts altres del poble més antic de Dor-lomin: molt temps havien esperat mansuets, però ara s’alçaven amb crits de rebel·lió. Ben aviat hi hagué grans lluites a la sala i, encara que els esclaus no tenien res més que ganivets de cuina i coses d’aquesta mena per oposar-se als punyals i a les espases, foren morts ràpidament molts de cada bàndol, fins que en Turin saltà entre ells i matà el darrer dels Orientalencs que quedava a la sala.

Després descansà, recolzat en una columna, i el foc de la seva ràbia esdevingué cendra. Però el vell Sàdor s’arrossegà cap a ell i s’hi agafà als genolls, perquè estava ferit de mort.

—Tres vegades set anys i encara més, ha estat llarg d’esperar aquest moment —va dir—. Però ara marxeu, marxeu, senyor! Marxeu i no torneu si no és amb més forces. Alçaran la terra contra vós. Molts han fugit del palau. Marxeu o acabareu aquí. Adéu! —Després s’esllavissà cap a terra i morí.

—Ha dit la veritat dels morts —va dir l’Aerin—. Ja sabeu allò que volíeu saber. Marxeu ara a corre-cuita! Però primer aneu a consolar la Morwen o se’m farà molt difícil de perdonar tota la destrucció que ens heu portat. Perquè per dolenta que fos la meva vida, ara amb la vostra violència m’heu portat la mort. Els Nouvinguts es prendran la revenja d’aquesta nit amb els que som aquí. Temeraris són els vostres actes, fill d’en Hurin, com si fóssiu encara el nen que jo coneixia.

—I feble és el teu cor, Aerin, filla de l’Indor, com ho era quan jo et deia tia, i un gos esvalotat t’espantava —va dir en Turin—. Vas ser feta per a un món més amable. Però vine amb mi! Et portaré amb la Morwen.

—Ara la neu cobreix la terra, però encara cobreix més el meu cap —respongué ella—. Moriria tan aviat caminant amb vós com amb els brutals Orientalencs. No podeu esmenar el que heu fet. Aneu! Si us quedeu, tot serà pitjor, i la Morwen us perdria sense objecte. Marxeu, us ho suplico.

Llavors en Turin féu una reverència, es girà i sortí de la casa d’en Brodda, però tots els rebels que tenien forces el seguiren. Fugiren cap a les muntanyes, perquè alguns d’ells coneixien bé els camins dels erms, i beneïren la neu que queia al seu darrere i cobria les petjades. Així, encara que la cacera fou molt aviat organitzada, amb molts homes i gossos i brams de cavalls, van fugir cap al sud entre les muntanyes. Després, en mirar enrere, veieren una llum vermella a la terra que havien deixat.

—Han cremat les cases —va dir en Turin—. Amb quin objectiu?

—Que les han cremades? No, senyor: és ella qui les ha cremades, em penso —va dir un, de nom Asgon—. Molts homes d’armes interpreten malament la paciència i la quietud. Es va portar molt bé amb nosaltres, a un preu alt. El seu cor no és feble, i un dia la paciència s’acaba.

Així doncs, alguns dels més forts que podien suportar l’hivern es quedaren amb en Turin i el portaren per estranys camins a un refugi de les muntanyes, una caverna coneguda pels proscrits i fugitius; i hi trobaren una mica de menjar amagat. Allí esperaren fins que parà de nevar, i després li donaren menjar i el portaren a un pas poc freqüentat cap al sud que conduïa a la Vall del Sírion, on no havia arribat la neu. En el camí de baixada se separaren.

—Adéu, Senyor de Dor-lomin —digué l’Asgon—. Però no ens oblideu. Ara serem homes perseguits i el poble dels llops serà més cruel per la vostra vinguda. Per tant, marxeu i no torneu si no és amb una força per alliberar-nos. Adéu!





XIII

L’arribada d’en Turin a Brethil




En Turin baixava cap al Sírion i estava del tot indecís. Perquè li semblava que mentre que abans tenia dues opcions amargues, ara eren tres, i el seu poble oprimit, al qual només havia portat desgràcia, el cridava. Solament el conhortava un pensament: que sense cap dubte la Morwen i la Níenor havien arribat feia temps a Dòriath i, només gràcies al coratge de l’Espasa Negra de Nargòthrond, havien trobat el camí franc. I es deia tot pensant: «Com hauria pogut protegir-les millor, si hagués arribat abans? Si el Cinturó de Na Mèlian es trenca, tot estarà acabat. No, és millor que hagi estat així; perquè els meus actes irats i temeraris projecten una ombra allí on visc jo. Que Na Mèlian les protegeixi! I jo les deixaré en pau, sense ombra que les cobreixi durant un temps».

Però ara, massa tard, en Turin cercava la Finduilas tot escorcollant els boscos sota les volades d’Èred Wethrin, ferotge i cautelós com una bèstia; i recorregué tots els camins que anaven al nord cap al Pas del Sírion. Massa tard. Perquè tots els rastres havien estat esborrats per les pluges i la neu. Però així s’esdevingué que, en creuar el Tèiglin, en Turin es trobà amb alguns membres del Poble de Na Hàleth del Bosc de Brethil. La guerra els havia reduït ara a un poble petit i la majoria vivia secretament dins d’una estacada dalt de l’Àmon Obel, bosc endins. Éphel Bràndir era el nom d’aquest lloc, perquè en Bràndir fill d’en Hàndir era ara el seu senyor, d’ençà que el seu pare fou mort. I en Bràndir no era home de guerra, coix com era de la cama esquerra per un accident d’infància; i a més a més era de tarannà amable, li agradava més el bosc que el metall, i el coneixement de les coses que creixien a la terra més que cap altre saber.

Però alguns homes dels boscos encara perseguien els Orcs a les fronteres i així fou com en Turin, quan hi arribava, sentí el so d’una batussa. S’apressà avançant amb cautela entre els arbres i va veure un petit grup d’homes envoltats d’Orcs. Es defensaven amb desesperació, d’esquena a un grup d’arbres que creixien isolats en una clariana; però els Orcs eren molt nombrosos i ells tenien poques esperances d’escapar si no els arribava ajut. Així doncs, sense ser vist en el sotabosc, en Turin féu gran aldarull de passes i d’espetecs i després cridà en veu molt alta, com si fos cabdill d’un grup d’homes:

—Ja! Aquí els tenim! Seguiu-me! Seguiu-me tots! Au, a matar!

Molts Orcs miraren enrere alarmats en sentir això, i en Turin sortí tot d’una d’un bot tot fent senyes als homes que suposadament duia al darrere, i la fulla de la Gurthang li resplendia a la mà com una flama. Massa bé coneixien aquesta fulla els Orcs i, abans que els saltés al damunt, ja molts havien fugit i s’havien escampat. Els homes dels boscos van córrer llavors cap a ell, i junts encalçaren l’enemic fins al riu: ben pocs el creuaren.

Finalment s’aturaren al marge, i en Dorlas, cap dels homes del bosc, va dir:

—Sou veloç en la cacera, senyor, però els vostres homes semblen seguir-vos amb lentitud.

—No —va dir en Turin—, correm tots junts com un sol hom, i no ens separem mai.

Llavors els Homes de Brethil rigueren i digueren:

—Bé, un com aquest val per molts. I us estem agraïts. Però qui sou, i què feu aquí?

—No faig res més que la meva feina, que és matar Orcs —va dir en Turin—. I visc allà on trobo feina. Sóc l’Home Salvatge dels Boscos.

—Doncs veniu a viure amb nosaltres —van dir ells—. Perquè vivim en els boscos i necessitem aquesta mena d’artesans. Seríeu molt ben acollit!

En Turin els mirà llavors estranyament i digué:

—Encara hi ha algú, doncs, disposat a suportar que jo enfosqueixi les seves portes? Però amics, encara tinc una dolorosa comesa: trobar la Finduilas, filla de l’Oròdreth de Nargòthrond o, si més no, saber-ne alguna nova. Ai! Fa moltes setmanes que se l’endugueren de Nargòthrond, però haig de continuar cercant-la.

Se’l miraren llavors amb llàstima, i en Dorlas va dir:

—No cerqueu més. Perquè va venir de Nargòthrond una host d’Orcs que s’encaminava cap als passos del Tèiglin i nosaltres en teníem avís: avançava molt a poc a poc, per causa del nombre de captius que traginaven. Se’ns va acudir, doncs, fer la nostra contribució a la guerra i vam parar una emboscada als Orcs amb tots els arquers que vam poder aplegar, amb l’esperança de salvar alguns presoners. Però, ai las!, tan bon punt es veieren atacats, els Orcs mataren tot d’una les dones que duien captives; i la filla de l’Oròdreth la clavaren en un arbre amb una llança.

En Turin se sentí com ferit de mort.

—Com ho sabeu? —va preguntar.

—Perquè va parlar amb mi abans de morir —va dir en Dorlas—. Ens va mirar com si busqués una cara coneguda, i va dir: «Mormeguil. Digueu a en Mormeguil que la Finduilas és aquí». No va dir res més. Però per causa de les últimes paraules la vam enterrar allí on va morir. Jeu en un túmul al costat del Tèiglin. Va ser fa un mes.

—Porteu-m’hi —digué en Turin, i el portaren a un muntijol a la vora dels Passos del Tèiglin. Un cop arribat, s’hi ajagué i l’embolcallà una foscor tal que pensaren que havia mort. Però en Dorlas el contemplà ajagut i digué als seus homes:

—Massa tard! És una miserable circumstància. Mireu: aquí jeu en Mormeguil en persona, el gran capità de Nargòthrond. Per la seva espasa l’hauríem hagut de conèixer, com han fet els Orcs. —Perquè la fama de l’Espasa Negra del sud s’havia escampat pertot, i fins i tot havia arribat a les profunditats del bosc.

L’aixecaren, doncs, amb reverència i el portaren a Éphel Bràndir; i en Bràndir els sortí a rebre i es preguntà de qui devia ser el fèretre que transportaven. Llavors, enretirà la vànova i veié la cara d’en Turin, fill d’en Hurin, i una ombra fosca li llastà el cor.

—Oh, homes cruels de Na Hàleth! —cridà—. Per què heu arrabassat la vida a aquest home? Amb grans esforços heu portat fins aquí la darrera dissort al nostre poble.

Però els homes dels boscos van dir:

—No, és Mormeguil de Nargòthrond, un poderós justicier d’Orcs, i ens serà de gran ajut, si viu. I encara que no fos així, hem de deixar un home ferit d’abaltiment llançat com carronya en el camí?

—No, certament —digué en Bràndir—. El destí no ho volia així. —I portà en Turin a casa seva i l’atengué amb cura.

Quan finalment en Turin foragità les tenebres, ja tornava la primavera; i en despertar va veure el sol en els verds brots. Despertà també llavors en ell el coratge de la Casa d’En Hàdor, i s’aixecà i digué de tot cor:

—Tots els meus actes en temps passats foren foscos i plens de mal. Però ha arribat un nou dia. Em quedaré aquí en pau i renunciaré al meu nom i a la meva família; i així deixaré la meva ombra al darrere o, si més no, no la projectaré sobre aquells que estimo.

Adoptà, doncs, un nou nom i es féu dir Turàmbar, que en la llengua antiga dels Elfs volia dir Amo del Fat; i visqué entre els homes dels boscos, i l’estimaven, i els comminà a oblidar el seu antic nom i a considerar-lo nascut a Brethil. Tanmateix, no pogué canviar del tot el seu temperament amb el canvi de nom, ni oblidar del tot els seus vells greuges contra els servents de Mórgoth i, amb uns quants del mateix parer, sortia a perseguir els Orcs, per bé que allò desplaïa en Bràndir, que confiava a conservar el seu poble per mitjà del silenci i el secret.

—Mormeguil ja no existeix —deia ell—, però aneu amb compte, no fos que el valor d’en Turàmbar portés una venjança semblant sobre Brethil!

Així doncs, en Turàmbar deixà l’espasa negra i no l’agafà més per anar a lluitar, i va prendre en canvi l’arc i la fletxa. Però no podia suportar que els Orcs creuessin els Passos del Tèiglin o que s’apropessin al túmul on jeia la Finduilas. Haudh-en-Élleth es deia, el Túmul de la Donzella-Elfa, i ben aviat els Orcs començaren a témer aquell lloc, i en fugien. I en Dorlas digué a en Turàmbar:

—Has renunciat al nom, però encara ets l’Espasa Negra; i no és cert el rumor que diu que l’Espasa Negra era el fill d’en Hurin de Dor-lomin, senyor de la Casa d’En Hàdor?

I en Turàmbar respongué:

—Ho he sentit dir. Però no ho facis públic, t’ho prego, si ets bon amic meu.





XIV

El viatge de la Morwen i la Níenor a Nargòthrond




Quan l’Hivern Nefast s’enretirava arribaren noves notícies de Nargòthrond a Dòriath. Perquè alguns que havien escapat del saqueig i havien sobreviscut a l’hivern als boscos, arribaren finalment en cerca de refugi a les terres d’En Thíngol i els guàrdies de la frontera els portaren davant del rei. I alguns deien que tot l’enemic s’havia enretirat cap al nord, i d’altres que el Glàurung encara vivia en els palaus d’En Felagund; i n’hi havia que deien que en Mormeguil havia mort, i d’altres que havia caigut sota l’encanteri del Drac i encara hi era sotmès, convertit en pedra. Però tots afirmaren que, a Nargòthrond, abans de la fi, gairebé tothom sabia que l’Espasa Negra no era un altre que en Turin, fill d’en Hurin de Dor-lomin.

Grans foren llavors el temor i la pena de la Morwen i de la Níenor; i la Morwen va dir:

—Un dubte així és ben bé obra de Mórgoth! No podríem conèixer la veritat, i saber segur quin serà el pitjor mal que hem de suportar?

En Thíngol també estava delerós de saber alguna cosa més del destí de Nargòthrond i tenia pensaments d’enviar-hi algú perquè s’hi acostés amb cautela, però creia que en Turin devia haver mort o que seria impossible rescatar-lo, i temia el moment en què la Morwen ho sabés del cert.

—Es tracta d’un perillós afer, Senyora de Dor-lomin —li va dir—, i ha de ser considerat. Pot ser que, certament, aquesta mena de dubtes sigui obra de Mórgoth, per abocar-nos a la temeritat.

Però la Morwen, desesperada com estava, cridà:

—Temeritat, senyor! Si el meu fill és emboscat i es mor de gana, si el tenen lligat, si el seu cos jeu sense enterrar, llavors sí que seria temerària. No perdré més temps i partiré a cercar-lo.

—Senyora de Dor-lomin —va dir en Thíngol—, ben segur que no és aquest el desig del fill d’en Hurin. Aquí us creuria més ben protegida que en cap altre lloc: al càrrec de Na Mèlian. Per amor a en Hurin i a en Turin, no us permetré de sortir a fora amb el fosc perill d’aquest temps.

—No vau mantenir en Turin lluny del perill i voleu mantenir-me a mi lluny d’ell —exclamà la Morwen—. Al càrrec de Na Mèlian! Sí, presonera del Cinturó! Molt em vaig resistir a entrar-hi, i ara em reca.

—No. Si parleu així, Senyora de Dor-lomin —digué en Thíngol—, heu de saber una cosa: el Cinturó és obert. Lliure vau entrar-hi; lliure us hi quedareu… o marxareu.

Aleshores Na Mèlian, que havia romàs en silenci, parlà:

—No te’n vagis, Morwen. Una cosa certa has dit: aquest dubte és obra de Mórgoth. Si te’n vas, ho faràs per voluntat seva.

—La por a Mórgoth no m’impedirà escoltar la crida de la meva família —respongué la Morwen—. Però si patiu per mi, senyor, deixeu-me alguns dels vostres homes.

—Jo no tinc ascendència sobre vós —va dir En Thíngol—. Però sí sobre la meva gent: els enviaré quan em sembli.

La Morwen ja no va dir res més, però esclafí en plors i s’allunyà de la presència del Rei. En Thíngol sentia el cor pesant, perquè li semblava que la Morwen estava destinada a morir, i preguntà a Na Mèlian si podia fer alguna cosa per retenir-la.

—Contra l’entrada del mal puc fer molt —respongué ella—. Però contra la sortida d’aquells que volen sortir, no res. Això és cosa teva. Si s’ha de quedar aquí, l’hauràs de retenir per força. Tanmateix, potser acabaria perdent el seny.

La Morwen anà a veure la Níenor i li va dir:

—Adéu, filla d’en Hurin. Me’n vaig a cercar el meu fill, o notícies segures d’ell, perquè aquí ningú no farà res i s’entretindran fins que sigui massa tard. Espera’m aquí fins que torni feliçment.

Llavors la Níenor, amb esverament i angoixa, mirà d’impedir-li-ho, però la Morwen no respongué res i se n’anà a la seva cambra; i, quan arribà el matí, s’adonaren que havia agafat un cavall i havia marxat.

En Thíngol havia ordenat que ningú no la deturés ni mirés de sortir-li al pas. Però tan bon punt va haver marxat, reuní una companyia dels guàrdies més durs i destres de la frontera i hi posà en Màblung al cap.

—Seguiu-la ara a tota pressa —va dir—, però no deixeu que se n’adoni. Quan arribeu als boscos, però, si hi ha amenaça de perill, mostreu-vos; i si no vol tornar, protegiu-la com pugueu. Però vull que alguns de vosaltres continueu endavant, fins tan lluny com pugueu, i us assabenteu de tot el que sigui possible.

Així fou com En Thíngol envià una companyia més nombrosa que no havia pensat d’un començament i entre ells hi havia genets amb cavalls sobrers. Seguiren la Morwen, que es dirigia al sud a través de Région, i així arribà a les ribes del Sírion sobre les Llacunes del Crepuscle; allí s’aturà, perquè el Sírion era ample i veloç, i no sabia el camí. Així doncs, els guàrdies hagueren de revelar-se, i la Morwen digué:

—Que em vol aturar, En Thíngol? O és que a darrera hora m’envia l’ajut que em denegà?

—Totes dues coses —va respondre en Màblung—. No voleu tornar?

—No! —va dir ella.

—Llavors us ajudaré —va dir en Màblung—, per bé que és contra la meva voluntat. Ample i profund és aquí el Sírion, i és perillós creuar-lo nedant tant per a bèsties com per a homes.

—Doncs porta’m a l’altra banda com ho acostumen a fer els Elfs —digué la Morwen—; altrament, intentaré passar nedant.

En Màblung la portà, doncs, a les Llacunes del Crepuscle. Allí, entre els rierols i els canyissos hi havia barcasses ocultes i protegides a la riba est, perquè era d’aquesta manera com passaven els missatgers d’una banda a l’altra entre En Thíngol i els seus parents de Nargòthrond. Esperaren fins que fou nit entrada i creuaren el riu entre les blanques boires de trenc d’alba. I quan el sol tot just s’enlairava vermell més enllà de les Muntanyes Blaves i bufava un fort vent del matí que escampava les boires, els guàrdies arribaren a la riba occidental i sortiren del Cinturó de Na Mèlian. Elfs molt alts de Dòriath eren, vestits de gris, i una capa els cobria la cota de malles. La Morwen els veié passar silenciosament des de la barcassa i, de sobte, féu un crit i assenyalà el darrer de la companyia.

—D’on ha sortit? —va dir—. Trenta éreu quan arribàreu. Trenta-un desembarqueu ara!

Tots es giraren i veieren que el sol resplendia en un cap daurat: perquè era la Níenor i el vent li havia tret la caputxa. Així fou revelat que havia seguit la companyia i se’ls havia unit en la foscor abans que creuessin el riu. Estaven tots esparverats, i ningú més que la Morwen.

—Torna enrere, torna enrere! T’ho mano —cridà.

—Si l’esposa d’en Hurin pot marxar contra tot consell per seguir la crida de la família —va dir la Níenor—, també pot fer-ho la filla. Dol em posàreu de nom; tanmateix no penso estar de dol tota sola, pel pare, pel germà i per la mare. De tots tres, només a tu t’he conegut, i t’estimo per damunt de tot. I re que tu no temis he de témer jo.

De fet, poc temor se li veia en el semblant o en el posat. Alta i forta semblava; perquè els de la Casa d’En Hàdor eren d’alta estatura i, així abillada amb la vestimenta èlfica, no desentonava entre els guàrdies, perquè només era més baixeta que els més alts d’ells.

—Què vols fer? —va preguntar la Morwen.

—Anar allà on vagis tu —va dir la Níenor—. Et dono aquesta opció: portar-me de retorn i posar-me a resguard al càrrec de Na Mèlian, perquè no és assenyat rebutjar el seu consell, o saber que jo m’endinsaré en el perill si te’n vas. —Perquè, en realitat, la Níenor hi havia anat principalment amb l’esperança que el temor i l’amor de la seva mare per ella la fessin tornar; i, certament, la Morwen estava perduda.

—Una cosa és rebutjar un consell —va dir—. L’altra és rebutjar l’ordre de la teva mare. Torna ara mateix!

—No —va dir la Níenor—. Fa temps que vaig deixar de ser una nena. Tinc una voluntat i un seny propis, per bé que fins ara no havien topat mai amb els teus. Aniré amb tu. Preferiria tornar a Dòriath, per reverència a aquells que la governen; però, altrament, anirem cap a l’oest. De fet, si alguna de nosaltres ha de continuar endavant, més aviat sóc jo, que estic en plenitud de forces.

Aleshores la Morwen veié en els ulls grisos de la Níenor la resolució d’en Hurin; i va vacil·lar, però no podia vèncer el seu orgull i no volia que semblés (malgrat les belles paraules) que la seva filla la feia tornar com si fos vella i repapiegés.

—Jo continuaré endavant com havia previst —va dir—. Vine tu també, però contra la meva voluntat.

—Que així sigui —va dir la Níenor.

Aleshores en Màblung digué a la companyia:

—Certament, és per manca de seny i no de coratge que la gent d’en Hurin porta l’aflicció a d’altres! Igual passa amb en Turin; si bé no amb els seus pares. Però ara són tots destinats a morir i no m’agrada. Temo més aquest encàrrec del rei que la cacera del Llop. Què hem de fer?

Però la Morwen, que havia arribat a la riba i s’acostava, sentí les darreres paraules.

—Fes el que t’ha ordenat el Rei —li digué—. Cerca noves de Nargòthrond i d’en Turin. Amb aquest objectiu som ara tots aquí.

—Hi ha encara un camí llarg i perillós —va dir en Màblung—. Si encara voleu continuar endavant, muntareu totes dues a cavall i anireu entre els genets sense separar-vos-en ni un moment.

Així fou com en ple dia emprengueren el camí i sortiren amb lentitud i amb cautela de la terra dels canyissos i els desmais i s’endinsaren en els boscos grisos que cobrien gran part de la plana del sud davant de Nargòthrond. Tot el dia viatjaren cap a ponent i no veieren res més que desolació i no sentiren res; perquè les terres eren silencioses i en Màblung tenia la sensació que els encalçava un perill. Aquell mateix camí havia recorregut en Beren uns anys abans i llavors els boscos eren plens dels ulls ocults dels caçadors; però ara tota la gent del Nàrog havia marxat, i els Orcs, pel que semblava, encara no baixaven tant al sud. Aquella nit acamparen en el bosc gris sense foc ni llum.

Els dos dies següents caminaren i, cap al vespre del tercer dia, després de creuar el Sírion, arribaren a la plana i s’acostaren a les ribes de l’est del Nàrog. Tan gran fou llavors la inquietud que envaí en Màblung que suplicà la Morwen de no continuar. Però ella va riure i va dir:

—Aviat t’alegraràs d’haver-te lliurat de nosaltres, com és probable. Però has d’aguantar una mica més. Hem arribat massa a prop per tornar enrere esporuguits.

Aleshores en Màblung va cridar:

—Ben folles sou, i temeràries. No ajudeu a cercar notícies, sinó que ho impediu. Ara, escolteu-me! Se’m va ordenar de no retenir-vos per la força; però també se’m va ordenar que us protegís, i ho faré. En aquest tràngol, només puc fer una cosa. I us protegiré. Demà us portaré a l’Àmon Ethir, el Turó dels Espies, que és a prop; i allí romandreu vigilades i no continuareu endavant mentre jo mani aquí.

L’Àmon Ethir era un túmul gran com un turó que En Felagund havia fet construir molt temps enrere amb grans treballs a la plana davant les portes, una llegua a l’est del Nàrog. Era cobert d’arbres, tret del cim, des d’on es veia una ampla perspectiva de tots els camins que portaven al gran pont de Nargòthrond i de les terres del voltant. A aquest turó arribaren a última hora del matí i pujaren per la vessant de llevant. Llavors, tot mirant cap a l’Alt Fàroth, terrós i nu més enllà del riu, en Màblung veié amb vista èlfica les terrasses de Nargòthrond a l’escarpat rost occidental i, com un petit forat negre en el mur del turó, les obertes Portes de Felagund. Però no se sentia cap soroll, i no van veure senyals de l’enemic ni signes del Drac, tret de l’incendi a la vora de les Portes que havia provocat el dia del saqueig. Tot estava tranquil sota el pàl·lid sol.

Ara, doncs, en Màblung, com havia dit, ordenà als seus deu genets que mantinguessin la Morwen i la Níenor al cim del turó i que no es moguessin d’allí fins que ell tornés, si no era que es trobaven en gran risc: i si això s’esdevenia, els genets havien de posar la Morwen i la Níenor enmig d’ells i fugir tan veloçment com poguessin cap a l’est, camí de Dòriath, tot enviant-ne un al davant per portar noves i cercar ajut.

Llavors en Màblung baixà del turó amb l’altre grup de la seva companyia i després, tot entrant als camps de l’oest, on hi havia pocs arbres, s’escamparen i feren cadascú el seu camí, agosarats però cautelosos, fins a les ribes del Nàrog. En Màblung prengué el camí del mig, que anava cap al pont i, en arribar a dalt, el trobà derruït; i les aigües del riu profund, remogudes per les pluges del nord, escumejaven i bramaven entre les pedres caigudes.

Però el Glàurung era allí, just a l’ombra del gran passatge que duia cap a dins de les Portes derruïdes, i feia molt que s’havia adonat dels espies, tot i que molt pocs ulls de la Terra Mitjana els haurien pogut discernir. Però la visió dels seus ulls malvats era més bona que la de les àguiles i superava la llarga visió dels Elfs; i, certament, també sabia que alguns havien quedat enrere, asseguts al pelat cim de l’Àmon Ethir.

Així doncs, mentre en Màblung trescava entre les roques mirant de creuar el riu enfurismat per damunt les pedres caigudes del pont, de sobte aparegué el Glàurung amb una gran ràfega de foc i entrà nedant al riu. Després, tot d’una, hi hagué un immens estrèpit i s’alçaren grans vapors, i en Màblung i els seus seguidors amagats a la vora foren embolcallats per una boira encegadora i una intensa fetor; i la majoria fugiren com pogueren cap al Turó dels Espies. Però mentre el Glàurung estava creuant el Nàrog, en Màblung es féu a una banda i s’amagà sota una roca, perquè li semblava que encara li quedava una comesa per fer. Ara sabia del cert que el Glàurung vivia a Nargòthrond, però se li havia ordenat d’assabentar-se de la veritat sobre el fill d’en Hurin, si podia, i així, amb fermesa de cor decidí de creuar el riu tan bon punt hagués marxat el Glàurung per escorcollar els palaus d’En Felagund. Perquè li semblava que havia fet tot allò que podia per protegir la Morwen i la Níenor: devien haver-se adonat de l’aparició del Glàurung, i ara els genets ja devien cavalcar a tota pressa cap a Dòriath.

El Glàurung passà, doncs, pel costat d’en Màblung, una immensa figura en la boira; i avançava veloç, perquè era un Cuc poderós, però també àgil. Llavors en Màblung creuà el Nàrog darrere d’ell amb gran risc, però els guàrdies damunt l’Àmon Ethir veieren la sortida del Drac i quedaren astorats. Tot d’una ordenaren la Morwen i la Níenor que muntessin, sense discussió, i es prepararen a fugir cap a l’est com els havia estat manat. Però quan baixaven del turó cap a la plana, un vent malvat els llançà els grans vapors al damunt i la fetor que els envoltava va ser insuportable per als cavalls que, encegats per la boira i folls d’espavent per la fetor del Drac, esdevingueren ingovernables, i corrien esverats d’una banda a l’altra, i els guàrdies es dispersaren i s’estavellaren amb violència contra els arbres, o es cercaven debades l’un a l’altre. Els renills dels cavalls i els crits dels genets arribaren a orelles del Glàurung, i se sentí molt complagut.

Un dels genets dels Elfs, lluitant amb el seu cavall entre la boira, va veure passar a la vora la senyora Morwen, un espectre gris sobre un corser foll; però s’esvaní en la boira tot cridant Níenor, i no la veieren més.

Però quan el cec terror arribà entre els genets, el cavall de la Níenor, esverat, ensopegà i la llançà a terra. No es féu mal en la suau caiguda sobre l’herba però, quan es posà dempeus es trobà tota sola, perduda en la boira sense cavall ni companyia. El cor no li defallí i es posà a pensar, i li va semblar debades anar cap a aquell crit o aquell altre, perquè sentia crits tot al seu voltant, si bé cada cop més apagats. Li semblà millor en aquest cas tornar cap al turó: allí aniria en Màblung sens dubte abans de marxar, encara que fos només per assegurar-se que no hi quedava ningú de la seva companyia.

Així, caminant a la ventura, s’adonà que havia arribat al turó, que certament era molt a la vora, per l’elevació de la terra als seus peus; i a poc a poc anà pujant pel camí que pujava des de l’est. I a mesura que pujava la boira es feia més fina, fins que arribà finalment a la llum del sol en el cim pelat. Féu un pas endavant i mirà cap a l’oest. I just al davant es trobà el cap del Glàurung, que havia pujat per l’altre costat; i, abans de ser-ne conscient, els seus ulls es fixaren en els del Drac, que eren terribles, curulls de l’esperit malvat de Mórgoth, el seu amo.

Llavors la Níenor lluità contra el Glàurung, perquè era de voluntat ferma; però ell exercí el seu poder sobre ella.

—Què hi cerques, aquí? —li preguntà ell.

I obligada a respondre digué:

—Cerco un tal Turin que visqué aquí un temps. Però és mort, potser.

—Jo no ho sé —va dir el Glàurung—. El van deixar aquí per defensar les dones i els malalts, però quan vaig venir jo els va abandonar i va fugir. Un fanfarró, però covard, pel que sembla. Per què cerques algú com ell?

—Menteixes —va dir la Níenor—. Els fills d’en Hurin ho són tot menys covards. No et tenim por.

Llavors el Glàurung esclafí a riure, perquè així havia estat revelada a la seva malícia la filla d’en Hurin.

—Llavors sou ximplets, tu i el teu germà —va dir—. I el teu orgull serà debades. Perquè jo sóc el Glàurung.

Llavors va fer que el mirés al fons dels ulls, i ella es desmaià. I li semblà que el sol emmalaltia i tot esdevenia penombra al seu voltant; i lentament l’embolcallà una gran foscor i era una foscor plena de buidor; no sabia res i no recordava res.

Molta estona explorà en Màblung els palaus de Nargòthrond, tan bé com li ho permetien la foscor i la fetor, però no hi trobà cap criatura viva: res no es movia entre els ossos i ningú no responia als seus crits. A la fi, vençut per l’horror del lloc, i temorós de la tornada del Glàurung, s’arribà fins a les Portes. El sol es ponia per l’oest i les obscures ombres del Fàroth es projectaven fosques a les terrasses i a l’esbojarrat riu de sota; però lluny, sota l’Àmon Ethir, li semblà destriar la malvada figura del Drac. Més dur i més arriscat fou el retorn pel Nàrog amb tanta pressa i tant recel; i, a penes havia arribat al marge oriental i s’arrossegava per sota la riba, quan se li apropà el Glàurung. Però ara anava lent i cautelós, perquè tots els focs s’havien consumit dins seu: s’havia desprès de molt poder i volia descansar i dormir a la foscor. Es contorçà doncs per sota l’aigua i avançà cap a les Portes com una serp immensa, gris cendra, fregant el terra amb la panxa.

Però abans d’entrar es girà per tornar a mirar a l’est i va emetre la rialla de Mórgoth, apagada però horrible, com un ressò de malícia de les negres profunditats a la llunyania. I després una veu, freda i baixa, va dir:

—Jeus aquí com una rata d’aigua sota la riba, Màblung el poderós! Malament compleixes els encàrrecs d’En Thíngol. Corre ara cap al turó i observa què s’ha esdevingut de les teves protegides!

Llavors el Glàurung entrà al seu cau i el sol es va pondre i el gris capvespre es va refredar sobre els camps. Però en Màblung s’apressà a tornar a l’Àmon Ethir i, mentre pujava cap al cim, sortiren els estels a llevant. Amb ells al darrere va veure dreta al cim, fosca i quieta, una figura que semblava una imatge de pedra. Així romania la Níenor, i no sentia res d’allò que ell deia, i no li responia. Però quan a la fi ell li agafà la mà, es va moure, i es deixà portar; i si ell li tenia la mà agafada, ella seguia, però quan la deixava anar, es quedava quieta.

Gran fou llavors el dolor i l’atordiment d’en Màblung; però no tenia cap altra opció que portar la Níenor així pel llarg camí de l’est, sense ajut ni companyia. Així s’allunyaren, caminant com somnàmbuls, cap a la plana ombrejada de nit. I quan es féu de dia, la Níenor ensopegà i caigué, i es quedà estesa molt quieta; i en Màblung va seure al seu costat desesperat.

—Tenia motiu de témer aquesta comesa —va dir—. Perquè sembla que serà la darrera per a mi. Amb aquesta desafortunada filla dels Homes moriré als boscos i el meu nom serà motiu d’escarni a Dòriath: si és que mai arriben noves del nostre destí. De segur que tots els altres són morts, i només ella perdonada, però no amb misericòrdia.

Així els trobaren tres companys que havien fugit del Nàrog a l’arribada del Glàurung i, després de molt caminar, quan la boira es desintegrà, havien tornat novament al turó; i en trobar-lo buit començaren a buscar el camí de casa. Recuperà llavors l’esperança en Màblung i viatjaren plegats a pleret cap al nord i cap a l’est, perquè al sud no hi havia cap camí de tornada a Dòriath i, des de la caiguda de Nargòthrond, els guàrdies de les barcasses tenien prohibit fer passar ningú, tret dels que venien de dins.

Lent era el seu pas, com el d’algú que arrossega un nen cansat. Però a mesura que s’allunyaven de Nargòthrond i s’acostaven a Dòriath, a poc a poc la Níenor va anar recuperant forces i es deixava portar hores i hores amb obediència, agafada de la mà. Tanmateix, els seus grans ulls no veien res, i no sentia ni deia res.

I, finalment, després de molts dies, s’aproparen al límit de l’oest de Dòriath, una mica al sud del Tèiglin; perquè intentaven passar les tanques de la petita terra d’En Thíngol més enllà del Sírion i, per tant, arribaren al pont protegit a prop de la desembocadura de l’Esgàlduin. Allí s’aturaren una estona i ajagueren la Níenor sobre un jaç d’herba, i ella va tancar els ulls com no havia fet fins llavors, i va semblar que dormia. Llavors els Elfs també descansaren, i el cansament els féu desatendre el perill. Així foren atacats d’imprevist per una banda d’Orcs caçadors, que vagarejaven per la regió tan a la vora de les tanques de Dòriath com gosaven. Enmig de la batussa, la Níenor s’alçà de sobte del seu jaç, com aquell a qui desperta el so d’una alarma en plena nit, i amb un crit fugí cap als boscos. Llavors els Orcs es giraren i l’encalçaren, amb els Elfs al darrere. Però la Níenor havia sofert un canvi estrany i ara corria més que ningú, veloç com una daina entre els arbres, amb els cabells voleiant al vent de tanta velocitat. En Màblung i els seus companys atraparen ràpidament els Orcs, els mataren un a un i s’afanyaren a continuar endavant. Però a hores d’ara la Níenor s’havia allunyat com un espectre i no en trobaren ni rastre, per bé que la cercaren molts dies.

Així, finalment, en Màblung tornà a Dòriath aclaparat de pena i de vergonya.

—Escolliu un nou cabdill per als vostres caçadors —va dir al rei—. Perquè jo he perdut l’honor.

Però Na Mèlian va dir:

—No és així, Màblung. Has fet tot el que has pogut, i cap altre dels servents del Rei no hauria fet tant. Per mala fortuna t’has hagut d’enfrontar a un poder massa gran per a tu: massa gran, certament, per a tots aquells que viuen ara a la Terra Mitjana.

—Et vaig enviar a cercar noves, i això has fet —va dir En Thíngol—. No és culpa teva que aquells a qui les noves afecten més de prop no siguin aquí per escoltar-les. Trista és, certament, aquesta fi de la raça d’en Hurin, però no és obra teva.

Perquè ara no tan sols la Níenor corria enfollida, sinó que també la Morwen s’havia perdut. Ni llavors ni després no arribaren noves precises del seu destí a Dòriath ni a Dor-lomin. Malgrat tot, en Màblung no trobava descans i, amb una petita companyia, sortí als boscos i hi vagarejà durant tres anys, d’Éred Wethrin a les Goles del Sírion, en cerca de senyals o de noves dels perduts.





XV

La Níenor a Brethil




Però pel que fa a la Níenor, havia corregut bosc endins mentre sentia els crits que l’encalçaven; i, tot corrent, s’esquinçà els vestits i els anà llançant fins que quedà nua; i tot el dia va córrer, com una bèstia empaitada a punt de rebentar, sense gosar aturar-se ni respirar. Però, a la nit, li passà de sobte l’embogiment. S’aturà un moment com pensarosa i després, amb un atac de cansament profund, va caure estabornida en un espès matoll de falgueres. I allí, entre les velles falgueres i les frondes de la primavera, dormí sense parar esment a res.

Al matí despertà i festejà la llum com aquell que neix a la vida; i totes les coses que veia li semblaven noves i estranyes, i no en sabia els noms. Perquè en el seu passat hi havia només una buida foscor, una foscor sense cap record d’haver conegut mai res, ni el ressò de cap paraula. L’únic record era una ombra de temor, i estava molt cansada i només buscava amagatalls; s’enfilava als arbres o s’endinsava a les garrigues, veloç com un esquirol o una guineu, quan algun soroll l’espantava; i, des d’allí, afitorava llarga estona entre les fulles abans de tornar a emprendre camí.

Així, avançant pel camí que havia emprès de primer, arribà al riu Tèiglin i hi sadollà la set; però no trobava menjar i no sabia com cercar-lo, i estava afamada i gelada. I com que els arbres de l’altra banda del riu semblaven més a prop i més foscos (com eren certament, perquè es tractava de les volades del bosc de Brethil), el creuà i arribà a un túmul verd i s’hi deixà caure: perquè estava esgotada i li semblava que la foscor que duia al darrere l’estava atrapant novament i que el sol s’enfosquia.

Però en realitat era una tempesta negra que venia del sud, carregada de llampecs i de pluja; i restà ajaguda, aterrida pels trons, mentre la pluja negra li feria el cos nu, i mirava sense dir res com una criatura salvatge que es veu atrapada.

S’esdevingué que alguns homes dels boscos de Brethil arribaven en aquell moment d’una incursió contra els Orcs i s’apressaven a creuar els Passos del Tèiglin cap a un refugi proper; i hi hagué un gran esclat de llum, de manera que Haudh-en-Élleth quedà il·luminat per una flama blanca. Llavors en Turàmbar, que anava al capdavant dels homes, s’aturà i es tapà els ulls, i tremolà; perquè li semblà veure l’espectre d’una donzella morta que jeia sobre la tomba de la Finduilas.

Un dels homes va córrer cap al túmul i el cridà:

—Aquí, senyor! Aquí hi ha una dona, i és viva! —i en Turàmbar s’acostà i l’agafà en braços, i els cabells xops li regalimaven, però ella va tancar els ulls, s’estremí i no lluità més. Llavors, meravellat de veure-la tan nua, en Turàmbar l’embolicà amb la capa i la portà al refugi dels caçadors en el bosc. Hi encengueren un foc i l’embolicaren amb vànoves, i ella va obrir els ulls i els va mirar; i quan els seus ulls s’aturaren en Turàmbar, se li encengué una llum a la cara i li allargà una mà, perquè li semblava haver trobat finalment una cosa que havia cercat en la foscor, i se sentí conhortada. Però en Turàmbar li agafà la mà, somrigué i digué:

—Bé, senyora, no ens direu ara el vostre nom i parentesc i quins mals us han esdevingut?

Ella va fer que no amb el cap, i no va dir res, però esclafí en plors; i no la molestaren més, fins que va haver menjat afamegada de tot allò que li van donar. I després de menjar féu un sospir i tornà a allargar la mà cap a en Turàmbar; i ell li va dir:

—Amb nosaltres esteu segura. Podeu descansar aquí aquesta nit i al matí us portarem a casa nostra, en els boscos alts. Però ens agradaria saber el vostre nom i parentesc, potser podríem mirar de trobar-los i portar-los noves de vós. No ens ho direu?

Però un altre cop no respongué i es posà a plorar.

—No passeu pena! —digué en Turàmbar—. Potser la història és encara massa trista per explicar-la. Tanmateix, jo us posaré un nom, us diré Níniel, Donzella de Llàgrimes. —I en sentir aquest nom ella va alçar els ulls i va fer que no amb el cap, però va dir: Níniel. I era la primera paraula que deia després del seu enfosquiment, i fou el seu nom entre els homes dels boscos per sempre més.

Al matí portaren la Níniel cap a Éphel Bràndir, i el camí pujava escarpat cap a l’Àmon Obel fins a arribar al punt on havien de creuar el tèrbol corrent del Cèlebros. S’hi havia construït un pont de fusta per sota del qual corria el rierol per un broc de pedres gastades i davallava per molts esglaons escumosos fins a una fonda comella rocosa, i tot l’aire era ple d’un ruixim com de pluja. Hi havia una ampla prada al cap de les cascades, i creixien bedolls pertot, però a sobre el pont hi havia una àmplia vista cap als congosts del Tèiglin, unes dues milles a l’oest. Allí l’aire era fred i els viatgers s’hi deturaven a l’estiu per beure aigua fresca. Dímrost, l’Escala Plujosa, es deien aquelles cascades, però des d’aquell dia es digueren Nen Guirith, Aigües Estremidores, perquè en Turàmbar i els seus homes s’hi aturaren, però la Níniel començà a agafar fred i a tremolar tan bon punt hi arribà, i no van poder escalfar-la ni conhortar-la. S’apressaren, doncs, a marxar, però abans d’arribar a Éphel Bràndir, la Níniel delirava ja amb febre alta.

Molt de temps jagué malalta, i en Bràndir exercí tots els seus poders per guarir-la, i les dones dels homes dels boscos la vetllaven de nit i de dia. Però només quan en Turàmbar era a la vora jeia en pau o dormia sense gemegar, i una cosa remarcaren tots aquells que la vetllaren: tot al llarg de la febrada, per bé que tot sovint estava molt trasbalsada, no mormolà mai una sola paraula en cap llengua d’Elfs o d’Homes. I quan a poc a poc va anar recuperant la salut i ja caminava i tornava a menjar, li hagueren d’ensenyar a parlar, paraula per paraula, com si fos una criatura de les dones de Brethil. Però aprenia amb diligència i es delectava en gran manera, com aquell que retroba grans i petits tresors que ha perdut; i quan a la fi va haver après prou per parlar amb els seus amics, els deia: «Quin nom té això? Perquè el vaig perdre en el meu enfosquiment». I quan ja podia anar i venir novament, cercava la casa d’en Bràndir; perquè es delia per aprendre els noms de totes les coses vivents, i ell era molt savi i caminaven plegats pels jardins i les clarianes.

En Bràndir l’estimava molt i, quan ella ja s’havia refet del tot, li oferia el braç per ajudar-lo a caminar i sempre li deia germà. Però el seu cor l’havia donat a en Turàmbar i només quan ell arribava somreia ella, i només quan ell parlava reia ella alegrement.

Un vespre de la daurada tardor s’assegueren plegats, i el sol ponent resplendia en les cases d’Éphel Bràndir i hi havia una profunda quietud. Llavors la Níniel va dir:

—De tot he preguntant ja el nom, tret de tu. Com et diuen?

—Turàmbar —respongué ell.

—I què vol dir, o és un nom només per a tu?

—Vol dir Amo de l’Ombra Fosca —va dir—. Perquè jo també, Níniel, vaig tenir el meu enfosquiment, i en ell vaig perdre éssers estimats, però ara em penso que ja l’he vençut.

—I també vas fugir d’ell corrent fins que vas arribar a aquests bonics boscos? —va dir ella—. I quan vas escapar, Turàmbar?

—Sí —va contestar ell—. Vaig fugir durant molts anys. I vaig escapar-hi quan ho vas fer tu. Perquè era fosc abans que arribessis, Níniel, però des d’aleshores hi ha hagut llum. I em sembla que allò que tant de temps he cercat debades ha vingut a mi. —I mentre tornava a casa seva en el crepuscle, s’anava dient—: Haudh-en-Élleth! Del túmul verd ha vingut. És això un senyal? I com he d’interpretar-lo?

Aquell any daurat s’acabà i obrí pas a un hivern amable, i vingué un altre any daurat. Hi havia pau a Brethil, i els homes dels boscos romanien tranquils i no sortien, i no tenien notícies de les terres que els envoltaven. Perquè els Orcs que en aquell temps anaven cap al sud, al fosc regnat del Glàurung, o que foren enviats a espiar a les fronteres de Dòriath, evitaven els Passos del Tèiglin i giraven cap a l’oest més enllà del riu.

I ara la Níniel estava del tot guarida i era cada cop més bella i més forta; i en Turàmbar deixà de contenir-se i li demanà si es volia casar amb ell. La Níniel estava feliç però, quan en Bràndir se n’assabentà, se li emmalaltí el cor, i li va dir:

—No corris! No em creguis poc amable si t’aconsello d’esperar.

—Res que tu facis no és poc amable —va dir ella—. Però per què em dones aquest consell, germà assenyat?

—Germà assenyat? —va respondre ell—. Germà coix, més aviat, ni estimat ni estimable. I a penes sé per què. Però em temo que aquest home arrossega una ombra.

—L’arrossegava —va dir la Níniel—, perquè m’ho va dir. Però ja n’ha escapat, com jo. I no és digne de ser estimat? Encara que ara està pacificat, no fou en un temps el més gran capità del qual fugien tots els nostres enemics quan el veien?

—Qui t’ho ha dit, això?

—En Dorlas —va dir ella—. No és veritat?

—Sí que ho és, certament —va dir en Bràndir, però no li plagué, perquè en Dorlas era el cabdill del grup que volia fer la guerra als Orcs. I, tanmateix, encara cercava raons per contenir la Níniel, i per això li va dir—: És la veritat, però no tota la veritat, perquè fou Capità de Nargòthrond i abans venia del nord, i era (diuen) el fill d’en Hurin de Dor-lomin de la guerrera Casa d’En Hàdor. —I en Bràndir, en veure l’ombra que li passava pel rostre en sentir aquell nom, la interpretà malament, i digué—: Certament, Níniel, és fàcil pensar que un home així tornarà a la guerra així que pugui, lluny d’aquesta terra, potser. I, si és així, com ho suportaries? Vés amb compte, perquè presagio que si en Turàmbar surt a lluitar novament, no serà ell sinó l’Ombra qui domini.

—Ho suportaré —va dir ella—, però no pas millor soltera que casada. I potser una esposa seria més capaç de contenir-lo i d’allunyar l’ombra. —Tot i així, se sentia torbada per les paraules d’en Bràndir i demanà a en Turàmbar que esperés una mica. I ell ho trobà estrany i es desanimà, però quan la Níniel li digué que en Bràndir li havia aconsellat que esperés, se sentí molest.

Quan arribà la primavera següent va dir a la Níniel:

—El temps passa. Hem esperat i jo no vull esperar més. Fes el que et digui el cor, Níniel estimada, però mira: tinc aquesta alternativa. Marxaré a fer la guerra o em casaré amb tu i no faré mai més la guerra, tret per defensar-te, si algun mal ataca casa nostra.

Amb molta alegria rebé ella la notícia i donà el seu consentiment al compromís, i es casaren en començar l’estiu; i els homes dels boscos feren una gran festa i els oferiren una bella casa que havien construït per a ells dalt de l’Àmon Obel. Allí visqueren feliços, però en Bràndir estava amoïnat i l’ombra del seu cor anava creixent.





XVI

L’arribada del Glàurung




El poder i la malícia del Glàurung creixien a passos de gegant. S’havia inflat, havia aplegat Orcs al seu costat i governava com un rei-drac, i tot el reialme que abans era de Nargòthrond ara estava sotmès a ell. I abans que acabés l’any, el tercer de l’estada d’en Turàmbar entre els homes dels boscos, va començar a atacar la seva terra, que havia viscut en pau un temps; perquè era ben sabut pel Glàurung i pel seu Amo que a Brethil hi havia encara un romanent d’homes lliures, els darrers de les Tres Cases, per desafiar el poder del Nord. I això no ho podien tolerar; perquè el propòsit de Mórgoth era subjugar tot Belériand i escorcollar tots els indrets per tal que en cap racó ni amagatall no pogués viure ningú que no fos el seu esclau. Així doncs, si el Glàurung esbrinà on s’ocultava en Turin o si (com diuen alguns) havia escapat durant un temps de l’ull del Mal que l’encalçava, és de poca importància. Perquè a la fi els consells d’en Bràndir resultaren inútils i només dues opcions podia tenir en Turàmbar: seure ociós fins que el trobessin i l’enxampessin com una rata o sortir a plantar cara i revelar-se.

Però quan arribaren noves de l’adveniment dels Orcs per primer cop a Éphel Bràndir, va cedir als precs de la Níniel i no va sortir. Perquè ella deia:

—Encara no han atacat les nostres cases, com em vas dir. Diuen que els Orcs no són gaires. I en Dorlas m’ha dit que abans que tu vinguessis les incursions eren freqüents i els homes dels boscos les repel·lien sols.

Però els homes dels boscos foren vençuts, perquè aquests Orcs eren d’una raça maligna, ferotges i astuts; i arribaren certament amb el propòsit d’envair el Bosc de Brethil, no de passar-hi com abans per les volades amb altres comeses o caçant en petits grups. En Dorlas i els seus homes hagueren de tornar, doncs, amb moltes baixes, i els Orcs creuaren el Tèiglin i s’endinsaren pel bosc. I en Dorlas anà a veure en Turàmbar, li ensenyà les ferides i li digué:

—Mireu, senyor, ha arribat un moment de necessitat per a nosaltres, després d’una falsa pau, com jo presagiava. No ens vau demanar que us consideréssim com un dels nostres, no un estrany? No és també vostre aquest perill? Perquè les nostres cases no romandran ocultes si els Orcs s’endinsen més en la nostra terra.

Després d’això en Turàmbar s’alçà i tornà a agafar l’espasa Gurthang, i entrà en batalla; i quan els homes dels boscos se n’assabentaren s’animaren molt i s’aplegaren al seu costat, fins que van aconseguir reunir una força d’uns quants centenars. Sortiren de cacera pel bosc i mataren tots els Orcs que trobaren, i els van penjar als arbres a la vora dels Passos del Tèiglin. I quan arribà una nova host contra ells, li sortiren al pas i, sorpresos tant pel nombre d’homes dels boscos com pel terror de l’Espasa Negra que havia tornat, els Orcs foren derrotats i morts en gran nombre. Després, els homes dels boscos van fer grans pires i van cremar els cossos apilats dels soldats de Mórgoth, i el fum de la seva venjança s’enlairava negre cap al cel, i el vent se l’enduia cap a l’oest. Però pocs tornaren vius a Nargòthrond amb aquestes noves.

El Glàurung estava certament irat, però romangué quiet un temps per rumiar el que havia sentit. Així passà, doncs, l’hivern amb pau, i els homes deien: «Gran és l’Espasa Negra de Brethil, perquè venç tots els nostres enemics». I la Níniel estava conhortada i gaudia del renom d’en Turàmbar; però ell seia pensarós i el cor li deia: «El dau ja ha estat tirat. Ara ve la prova per demostrar si la meva jactància era bona o falsa. No fugiré més. Turàmbar seré verament i, per la meva voluntat i coratge, venceré el meu destí… o cauré. Però caigut o a cavall mataré si més no el Glàurung».

Tanmateix estava inquiet, i envià lluny homes de valor a reconèixer el terreny. Perquè, certament, encara que no s’havia dit ni una paraula, ara ell donava les ordres que volia, com si fos el senyor de Brethil, i ningú no feia cas a en Bràndir.

La primavera arribà plena d’esperances i els homes cantaven mentre feinejaven. La Níniel concebé un fill i es va anar tornant pàl·lida i trista, i tota la seva felicitat es va fondre. I ben aviat començaren a arribar estranyes noves dels homes que havien anat més enllà del Tèiglin que hi havia un gran foc en els boscos de la plana cap a Nargòthrond, i tothom es preguntava què podia ser.

No trigaren a arribar moltes informacions: que els focs s’acostaven pel nord i que, en realitat, els feia el Glàurung mateix. Perquè havia deixat Nargòthrond i era lluny amb alguna comesa. Llavors els més enzes o els més desesperançats deien: «El seu exèrcit està destrossat i ara per fi ha recuperat el seny i se’n torna allí d’on venia». I d’altres deien: «Esperem que ens passi pel costat». Però en Turàmbar no tenia aquesta esperança i sabia que el Glàurung anava a cercar-lo. En conseqüència, si bé ocultà el seu pensament per la Níniel, es passava el dia i la nit rumiant què havia de fer; i la primavera cedí pas a l’estiu.

Arribà un dia que dos homes tornaren a Éphel Bràndir plens de terror, perquè havien vist el gran Cuc en persona.

—En veritat, senyor —digueren a en Turàmbar—, s’acosta al Tèiglin i no gira a una banda. És enmig d’un gran incendi i els arbres fumegen al seu entorn. La fetor que desprèn és de mal suportar. I la seva estela ha desolat totes les llegües des de Nargòthrond fins aquí, en una línia que no es torça mai, i apunta directament a nosaltres. Què hem de fer?

—Poc —digué en Turàmbar—, però en aquest poc ja hi he pensat. Les noves que em porteu em donen més esperances que temors; perquè si realment ve directe, com dieu, i no es desvia, tinc algun pla per als cors endurits.

Els homes es quedaren ruminat, perquè no va dir res més en aquell moment; però el seu posat resolut els enfortí el cor.

Heus ací que el riu Tèiglin corria d’aquesta manera: baixava d’Éred Wethrin veloç com el Nàrog, però de primer entre ribes baixes, fins després dels Passos on, tot prenent la força d’altres corrents, obria un solc als peus de les terres altes sobre les quals hi havia el Bosc de Brethil. A partir d’allí corria en profunds congosts, les altes bandes dels quals eren com murs de roca, però contingudes al fons les aigües corrien amb gran força i estrèpit. I just en el camí del Glàurung hi havia ara una d’aquestes gorges, ni molt menys la més profunda, però si la més estreta, just al nord de la desembocadura del Cèlebros. Envià doncs en Turàmbar tres homes forts a vigilar des de la riba els moviments del Drac i ell cavalcà cap a la gran caiguda de Nen Guirith, on les noves podien arribar-li veloçment i des d’on ell mateix podia albirar els camps.

Però primer reuní els homes del bosc a Éphel Bràndir i els parlà per dir-los:

—Homes de Brethil, un perill mortal ha caigut sobre nosaltres i només amb gran valentia el podrem derrotar. Però en aquest afer la quantitat serveix de poc; hem de ser astuts i esperar un cop de fortuna. Tant si ataquéssim el Drac amb totes les nostres forces, com si anéssim contra un exèrcit d’Orcs, no faríem res més que lliurar-nos a la mort, i així deixaríem indefenses les nostres dones i els nostres parents. Així doncs, us dic que us quedeu aquí i us prepareu per fugir. Perquè si el Glàurung ve, heu d’abandonar aquest lloc i escampar-vos cap a totes bandes, i així potser alguns podran fugir i viure. Perquè no hi ha dubte que, si pot, el destruirà, i tot allò que trobi; però després no s’hi quedarà a viure. A Nargòthrond té tot el seu tresor i té sales profundes on pot jeure segur i créixer.

Llavors els homes se sentiren desolats i profundament decebuts, perquè confiaven en Turàmbar i havien confiat a sentir paraules més esperançadores. Però ell els va dir:

—Bé, aquest seria el cas pitjor. I pot ser que no passi, si la meva idea és bona i la fortuna favorable. Perquè no crec que aquest Drac sigui inconquerible, per bé que creix cada any en força i en malícia. En sé alguna cosa, d’ell. El seu poder rau més en l’esperit malvat que l’habita que no pas en el poder del seu cos, per gran que sigui. Perquè escolteu ara la història que em va explicar algú que havia lluitat l’any de la Nirnaeth, quan jo i la majoria dels que escoltàvem érem nens. En aquesta contrada, els Nans li oposaren resistència i Azaghâl de Bélegost el ferí tan profundament que el Drac fugí de retorn a Àngband. Però aquí hi ha una fulla més tallant i més llarga que el ganivet d’Azaghâl.

I en Turàmbar tragué la Gurthang de la beina i la clavà per damunt del seu cap, i aquells que miraven van veure enlairar-se de la mà d’en Turàmbar una flama abrinada. Llavors exclamaren tots a crits:

—L’Espina Negra de Brethil!

—L’Espina Negra de Brethil —va dir en Turàmbar—, més li valdrà témer-la. Perquè us diré això: és el destí del Drac (i de tota la seva prole, diuen) que per més gran que sigui la seva armadura de corn, més dura que el ferro, per sota ha de tenir el ventre d’una serp. Així doncs, Homes de Brethil, sortiré ara a cercar el ventre del Glàurung pels mitjans que pugui. Qui vindrà amb mi? Només necessito uns quants homes amb armes fortes i cors encara més forts.

En Dorlas féu un pas endavant i digué:

—Jo vindré amb vós, senyor; perquè prefereixo partir que esperar l’enemic.

Però cap altre fou tan ràpid a respondre a la crida, perquè el temor del Glàurung els corglaçava i la història dels exploradors que l’havien vist havia anat de boca en boca i s’havia engrandit. Llavors en Dorlas cridà:

—Escolteu, Homes de Brethil, veiem ara ben bé que per al mal d’aquests temps nostres els consells d’en Bràndir eren inútils. És impossible escapar ocultant-se. No ocuparà cap de vosaltres el lloc del fill d’en Hàndir per tal que la Casa de Na Hàleth no sigui deshonrada?

Així fou burlat en Bràndir, que seia de fet en el gran tron del senyor de l’assemblea, però ignorat, i el cor se li omplí d’amargor; perquè en Turàmbar no va contradir en Dorlas. Però un tal Húnthor, parent d’en Bràndir, s’alçà per dir:

—Fas malament, Dorlas, de parlar així per avergonyir el teu senyor, les cames del qual per infortuni no poden fer allò que el seu cor voldria. Compte que no et passi a tu el contrari en el teu moment! I com pots dir amb seguretat que els seus consells eren inútils si mai no foren escoltats? Tu, el seu vassall, els has ignorat sempre. Jo et dic que el Glàurung ve ara cap a nosaltres, com abans anà a Nargòthrond, perquè els nostres actes ens han traït, com ell es temia. Però com que l’enemic ja és vingut, amb el vostre permís, fill de Hàndir, hi aniré en representació de la casa de Na Hàleth.

Aleshores en Turàmbar va dir:

—Amb tres ja n’hi ha prou! Vindreu tots dos. Però, senyor, jo no us menyspreo. Vegeu! Hem de partir amb gran pressa i la nostra tasca demanarà cames fortes. Jo crec que el vostre lloc és amb la vostra gent. Perquè sou assenyat, i guaridor; i pot ser que hi hagi gran necessitat de seny i de guariments d’aquí a poc temps.

Però aquestes paraules, per bé que bellament dites, només serviren per amargar més en Bràndir, que va dir a en Húnthor:

—Vés doncs, però no amb el meu consentiment, perquè aquest home arrossega una ombra i us guiarà cap al mal.

Ara en Turàmbar tenia pressa per marxar però, quan anà a acomiadar-se de la Níniel, ella se li abraçà plorant amb gran pena.

—No hi vagis, Turàmbar, t’ho prego! —va dir—. No desafiïs l’ombra de la qual has fugit! No, no, continua fugint i pren-me amb tu, lluny, molt lluny!

—Níniel estimada —respongué ell—, no podem fugir més, tu i jo. Estem assetjats en aquesta terra. I si marxés, abandonant la gent que ens oferí amistat, no podria portar-te més que a una terra sense llar, a la teva mort i a la del nostre fill. Hi ha un centenar de llegües entre nosaltres i qualsevol terra que sigui lluny de l’abast de l’Ombra. Però aplega coratge, Níniel. Perquè et dic que ni tu ni jo no serem morts per aquest Drac, ni per cap enemic del nord. —Llavors la Níniel parà de plorar i es quedà en silenci, però el seu bes de comiat fou fred.

En Turàmbar, amb en Dorlas i en Húnthor, partí a corre-cuita cap a Nen Guirith i, quan hi arribaren, el sol baixava cap a ponent i les ombres eren llargues; i els esperaven els dos darrers exploradors.

—No arribeu pas d’hora, senyor —li digueren—. Perquè el Drac ha arribat i, quan marxàvem, ja era a la vora del Tèiglin i llançava mirades enlluernadores a l’altra banda. Com que sempre es mou de nit, podrien mirar d’atacar-lo demà a l’alba.

En Turàmbar va mirar cap a les caigudes del Cèlebros i va veure el sol baixant cap a la posta, i de les vores del riu s’enlairaven grans espirals de foc.

—No tenim temps per perdre —va dir—, i tanmateix són bones notícies. Perquè em feia por que es desviés i, si passava cap al nord i arribava als Passos i al vell camí de la terra baixa, la nostra esperança hauria mort. Però ara algun deliri d’orgull i de malícia el fa anar en línia recta. —Tanmateix, mentre parlava se li acudí, i ho digué tot rumiant—: O podria ser que algú tan malvat i tan ferotge eviti els Passos, ben bé com els Orcs? Haudh-en-Élleth! Jeu encara la Finduilas entre mi i el meu destí?

Aleshores es girà cap als seus companys i els digué:

—Tenim aquesta tasca al davant. Hem d’esperar encara una mica, perquè en aquest cas arribar massa d’hora fóra tan dolent com arribar tard. Quan caigui la nit, baixarem, amb molt de sigil, al Tèiglin. Però, compte! Perquè les orelles del Glàurung són tan fines com els seus ulls… i són mortals. Si arribem al riu sense ser vistos, haurem de baixar al congost i creuar el riu per arribar al camí que ell prendrà quan es mogui.

—Però com pot avançar tant? —digué en Dorlas—. Àgil sí que ho és, però és un gran Drac, i com pot baixar una part del turó i pujar l’altra si una part encara està pujant quan l’altra ja comença a baixar? I si pot fer-ho, de què ens servirà ser a baix, a l’aigua enfollida?

—Potser pot —va contestar en Turin—, i, en aquest cas, si realment pot, serà mala sort per a nosaltres. Però espero, pel que sabem d’ell i pel lloc on jeu ara, que el seu propòsit sigui un altre. Ha vingut al marge del Cabed-en-Aras, del qual, com tu dius, va saltar un cop un cérvol que fugia dels caçadors de Na Hàleth. Ara ell és tan gran que em penso que mirarà de projectar-se a l’altra banda en aquell punt. En això rau tota la nostra esperança, i hem d’aferrar-nos-hi.

El cor d’en Dorlas es desinflà en sentir aquestes paraules; perquè coneixia millor que ningú la terra de Brethil i Cabed-en-Aras era un lloc francament llòbrec. A la part de llevant hi havia un escarpat turó d’uns quaranta peus, de vessants nus però ple d’arbres al cim; a l’altra banda hi havia un penya-segat una mica més abrupte i menys alt, cobert d’arbres i de matolls penjant, però entre banda i banda l’aigua corria ferotge entre les roques i, si bé un home fornit i de peu ferm podia passar-la de dia, era molt perillós intentar-ho de nit. Però aquest era el pla d’en Turàmbar, i era inútil contradir-lo.

Partiren abans de fer-se fosc i no anaren directament cap al Drac, sinó que primer prengueren el camí dels Passos; després, abans que haguessin arribat molt lluny, giraren cap al sud per un estret camí i entraren en el crepuscle dels boscos de sobre el Tèiglin. I a mesura que s’acostaven a Cabed-en-Aras, pas a pas, aturant-se tot sovint a parar l’oïda, els anava arribant l’olor de cremat, i una fetor que emmalaltia. Però tot era mortalment quiet i no hi havia ni un bri d’aire. Els primers estels resplendien a l’est al seu davant, i unes boiroses espirals de foc s’enlairaven rectes i sense oscil·lar sobre la darrera llum a l’oest.

Quan en Turàmbar va haver marxat, la Níniel es quedà silenciosa com una pedra; però en Bràndir se li acostà i li digué:

—Níniel, no temis el pitjor fins que no et quedi altre remei. Però, no et vaig aconsellar que esperessis?

—Ho vas fer —va respondre ella—. Tanmateix, de què em serviria ara? Perquè l’amor pot esperar i sofrir sense que calgui casar-se.

—Això ho sé —va dir en Bràndir—. Però casar-se no és per res.

—No —va dir la Níniel—. Ja fa dos mesos que porto el seu fill a dins. Però no em sembla que la por de perdre’l sigui més difícil de suportar. No t’entenc.

—Jo tampoc —va dir ell—. I tanmateix tinc por.

—Quin gran consol em dónes! —es va lamentar ella—. Però Bràndir, amic: casada o no casada, mare o donzella, el meu recel és insuportable. L’Amo del Destí ha marxat lluny per desafiar el seu fat, i com puc restar aquí i esperar la lenta arribada de noves, bones o dolentes? Aquesta nit, potser, es trobarà amb el Drac, i com ho haig de fer per passar aquestes hores terribles?

—No ho sé —va dir ell—, però d’alguna manera han de passar, per a tu i per a les esposes d’aquells que anaren amb ell.

—Que facin elles allò que els digui el cor! —cridà ella—. Pel que fa a mi, me n’hi vaig. No hi hauria d’haver milles entre mi i el perill del meu senyor. Me’n vaig a trobar les notícies!

El temor d’en Bràndir s’ennegrí en sentir les seves paraules i digué:

—Això sí que no, si jo puc impedir-ho. Perquè així posaràs en perill tot el pla. Les milles que hi ha entremig li poden donar temps per fugir, si s’esdevingués el mal.

—Si s’esdevingués el mal —va dir ella—, no tindria cap desig de fugir. I ara el teu seny és debades i no hauries de posar-me obstacles. —I es posà al davant de la gent que encara romania reunida a la plaça oberta d’Éphel, i cridà—: Homes de Brethil! No esperaré aquí. Si el meu senyor cau, llavors tota esperança és falsa. La vostra terra i els vostres boscos seran cremats totalment, i totes les vostres cases reduïdes a cendres, i ningú, ningú no escaparà. Per què, doncs, entretenir-nos aquí? Jo marxo a trobar les noves i allò que em depari el destí. Que tots els que pensin igual, vinguin amb mi!

Molts estaven disposats a anar-hi: les dones d’en Dorlas i d’en Húnthor, perquè els seus estimats havien marxat amb en Turàmbar; d’altres per llàstima de la Níniel i desig de fer-se’n amics; i molts més que se sentien atrets pel simple rumor del Drac, en la seva temeritat o follia (per ignorància del mal), i pensaven que veurien actes estranys i gloriosos. Perquè, certament, tan gran en el seu cap havia esdevingut l’Espasa Negra que pocs podien creure que el Glàurung pogués vèncer-lo. Així, doncs, partiren a tota pressa, una gran companyia, camí d’un perill que no entenien; i, com que havien descansat poc, arribaren finalment esgotats, just en caure la nit, a Nen Guirith, molt poc després que n’hagués marxat en Turàmbar. Però la nit és un fred conseller i molts estaven ara sorpresos de la seva temeritat; i, quan sentiren dir als exploradors que hi romanien fins a on havia arribat el Glàurung i el propòsit desesperat d’en Turàmbar, se’ls glaçà el cor i no gosaren continuar endavant. Alguns van mirar cap a Cabed-en-Aras amb ulls plens d’ànsia, però no podien veure res, ni sentir res tret de la veu freda de les cascades. I la Níniel s’assegué a una banda i l’envaí un gran estremiment.

Quan la Níniel i la seva companyia van haver marxat, en Bràndir digué als que romanien:

—Mireu com he estat burlat i tots els meus consells menyspreats! Que en Turàmbar sigui el vostre senyor de nom, atès que disposa ja de tota la meva autoritat. Car ara i aquí renuncio tant al senyoratge com al meu poble. Que ningú no cerqui mai més de mi consell ni guariment! —I trencà la seva vara. En veu baixa pensà: «Ara no em queda res més que el meu amor per la Níniel: per tant, allí on vagi ella, per seny o per follia, haig d’anar-hi jo. En aquesta hora fosca res no es pot presagiar; però bé es podria esdevenir que la protegeixi d’algun mal si sóc a la vora».

Se cenyí, doncs, una curta espasa, com poques vegades abans, agafà la crossa i sortí tan veloçment com podia per les portes de l’Éphel, coixejant darrere els altres pel llarg camí del límit occidental de Brethil.





XVII

La mort del Glàurung




Finalment, quan la nit es tancava sobre la terra, en Turàmbar i els seus companys arribaren a Cabed-en-Aras i sentiren amb alegria el gran estrèpit de l’aigua; perquè si bé prometia un perill a baix, també engolia tots els altres sorolls. Llavors en Dorlas els féu desviar una mica, cap al sud, i baixaren per una clivella als peus del turó; però allí el seu cor s’esporuguí, perquè hi havia moltes roques i grans pedres en el riu, i l’aigua topava amb violència com esmolant les seves dents.

—Aquest és un camí segur a la mort —digué en Dorlas.

—És l’únic camí, a la mort o a la vida —va dir en Turàmbar—, i el retard no farà pas que sembli més esperançador. Per tant, seguiu-me! —I es posà en marxa al capdavant i, per habilitat i coratge, o per destí, creuà a l’altra banda, i en la profunda foscor es girà per veure qui anava darrere seu. Una forma fosca era dreta al seu costat—. Dorlas? —va dir.

—No, sóc jo —va dir en Húnthor—. En Dorlas no ha pogut creuar, em penso. Perquè un home pot estimar la guerra i tanmateix tenir por de moltes coses. És assegut a la riba, tremolant, suposo; i que la vergonya l’aclapari per les paraules que ha dit al meu parent.

Ara en Turàmbar i en Húnthor descansaren una estona, però ben aviat la nit els deixà glaçats, perquè estaven tots dos amarats d’aigua, i van començar a cercar un camí al llarg del corrent, cap al nord, cap a on era el Glàurung. Allí l’avenc esdevenia més fosc i més estret i, mentre avançaven a les palpentes, veien un parpelleig al davant com de foc calivós i sentien els rugits del Gran Cuc en el seu somni vigilant. A les palpentes cercaren llavors un camí de pujada que els apropés al caire; perquè en això es basava la seva esperança d’arribar al seu enemic sense que ell se n’adonés. Però tan intensa era la fetor que els ennuvolava el cap, que relliscaven quan trescaven cap amunt i s’agafaven a les branques dels arbres per vomitar, oblidant en tal misèria tota altra por que la de caure a les dents del Tèiglin.

Aleshores en Turàmbar va dir a en Húnthor:

—Estem esgotant les forces que ens queden sense objectiu. Perquè fins que sapiguem segur per on passarà el drac, és absurd escalar.

—Però, quan ho sapiguem —va dir en Húnthor—, no tindrem temps de cercar un camí per pujar l’avenc.

—Certament —va dir en Turàmbar—. Però quan tot depèn de la sort, en la sort hem de confiar. —Així doncs, s’aturaren i esperaren, i des del fosc congost albiraren a la llunyania un estel blanc que travessava l’estreta franja de cel; i aleshores, lentament, en Turàmbar s’endinsà en un somni fosc en què tota la seva voluntat es concentrava a aferrar-se a les branques més properes, amb un corrent negre que el xuclava i li rosegava els braços.

De sobte se sentí un gran rebombori i els murs de l’avenc s’estremiren i ressonaren. En Turàmbar s’alçà d’un bot i digué:

—Es mou. Ha arribat l’hora. Clava ben endins, perquè ara dos hem de clavar per tres!

I amb això el Glàurung començà el seu atac sobre Brethil i tot s’esdevingué com havia esperat en Turàmbar. Perquè ara el Drac s’arrossegava feixuc cap al marge del cingle i no es desvià, sinó que es preparà a saltar l’avenc amb les grans potes davanteres per arrossegar després el tronc. Amb ell arribà l’angoixa perquè, en comptes de començar a creuar per damunt d’ells, va desviar-se una mica cap al nord, i els que ho miraven des de sota podien veure l’ombra immensa del seu cap contra els estels; i va obrir les barres i tenia set llengües de foc. Llavors va alenar una ràfega de foc, de manera que tot el congost s’omplí d’una llum vermella i damunt les roques volaven ombres negres, però els arbres del davant s’assecaren i començaren a fumejar, i les pedres rodolaren cap al riu. I allí mateix es llançà endavant i engrapà el cingle de l’altra banda amb les poderoses urpes i començà a arrossegar el cos a través de l’avenc.

Ara calia ser valent i veloç, perquè si bé en Turàmbar i en Húnthor havien escapat de la ràfega perquè no estaven en el camí del Glàurung, encara havien d’arribar fins a ell, abans que acabés de passar, o perdrien tota esperança. Sense pensar en el perill, en Turàmbar trescà muntanya amunt per arribar sota d’ell; però tan mortals eren allí la calor i la fetor que va perdre peu i hauria caigut si en Húnthor, que el seguia amb resolució, no l’hagués agafat del braç per impedir-ho.

—Gran cor tens! —va dir en Turàmbar—. Feliç fou la fortuna d’agafar-te d’ajudant! —Però mentre parlava caigué una gran pedra rodolant i copejà el cap d’en Húnthor, el qual caigué a l’aigua, i així acabà: no pas el menys valent de la Casa de Na Hàleth. Aleshores en Turàmbar cridà—: Ai las! És dolent caminar a la meva ombra! Per què vaig cercar ajut? Perquè ara estàs sol, oh! Amo de la Fatalitat, com hauries d’haver previst. Ara lluitaré sol!

Aleshores aplegà tota la seva voluntat i tot el seu odi al Drac i al seu Amo, i li va semblar que tot d’una trobava la força de cor i de cos que no havia conegut mai abans; i pujà el cingle, de pedra a pedra, i d’arrel a arrel, fins que va engrapar a la fi un arbre esprimatxat que creixia una mica per sota del marge de l’avenc i, encara que la copa de l’arbre estava cremada, les arrels eren fortes. I quan s’apuntalava a les branques de l’arbre, les parts centrals del Drac se li posaren al damunt i eren tan feixugues que li penjaven gairebé fins al cap. Pàl·lid i arrugat era el ventre del Drac i tot humit de bava grisa, amb tot tipus d’immundícia enganxada; i pudia a mort. Llavors en Turàmbar li clavà l’Espasa Negra d’en Béleg i empenyé la fulla cap amunt amb tota la força del seu braç i del seu odi, i la fulla mortal, llarga i cobejosa, s’enfonsà en el ventre del Drac fins a l’empunyadura.

Llavors el Glàurung, en sentir la mortal punxada, deixà anar un crit que féu tremolar tots els boscos i els vigilants de Nen Guirith s’esporuguiren. En Turàmbar rodà com si hagués rebut un cop, relliscà, i va haver de deixar anar l’espasa, clavada en el ventre del Drac. Perquè el Glàurung, amb un gran espasme, encorbà el tronc estremit i es llançà a l’altra banda del congost, i allí, a l’altra riba, es contorçà, cridant, remenant-se i enroscant-se en l’agonia, fins que es va haver obert un gran espai al seu entorn, i acabà estès enmig del fum i de la ruïna, immòbil.

En Turàmbar s’estava aferrat a les arrels de l’arbre, astorat i gairebé defallit. Però lluità contra ell mateix i s’imposà de continuar i, mig esllavissant-se, mig trescant, arribà al riu i tornà a intentar el perillós pas, arrossegant-se ara amb mans i peus, penjat, encegat pels esquitxos, fins que finalment va arribar a l’altra banda i pujà amb el cos las per la clivella que abans havien baixat. Així arribà finalment al lloc del Drac moribund, i contemplà l’enemic caigut sense compassió i se sentí content.

El Glàurung jeia amb les barres obertes, però tots els seus focs s’havien extingit i tenia els malvats ulls tancats. Estava estirat llarg com era i havia rodat cap a una banda i, de l’estómac, li sortia el puny de Gurthang. Llavors en Turàmbar senti que se li enlairava el cor perquè, tot i que el Drac encara respirava, podria recuperar l’espasa, que si abans l’havia valorada, ara valia per a ell tot el tresor de Nargòthrond. Certes demostraren ser les paraules pronunciades quan fou forjada que ningú, gran ni petit, no viuria després d’haver-li estat clavada.

Així doncs, tot acostant-se a l’enemic li posà el peu al ventre i, agafant l’empunyadura de Gurthang, aplegà forces per estirar l’espasa. I cridà en burla de les paraules del Glàurung a Nargòthrond:

—Salve, Cuc de Mórgoth! Novament ben trobat! Mor i que les tenebres se t’enduguin! Aquesta és la revenja d’en Turin, fill d’en Hurin.

Llavors estirà la fulla i brollà un raig de sang negra que li esquitxà la mà i el verí cremava tant que en Turin va fer un crit de dolor. En això el Glàurung es mogué, obrí els seus ulls funestos i afitorà en Turàmbar amb tanta malícia que ell sentí com si l’hagués perforat una fletxa; i, per culpa del cop i del dolor de la mà, caigué desmaiat damunt l’espasa i restà ajagut com mort al costat del Drac, amb l’espasa a sota el seu cos.

Els xiscles del Glàurung havien arribat als que estaven a Nen Guirith, que s’estremiren de por; i quan els exploradors veieren de lluny la gran destrucció i la crema provocada pel drac, els semblà que havia vençut i destruït a tots els que l’havien atacat. Llavors sí que desitjaren que fossin més les llegües entre ells i el Drac; però no gosaven deixar l’alterós lloc on eren reunits, perquè recordaven que en Turàmbar havia dit que, si el Glàurung guanyava, aniria primer de tot a Éphel Bràndir. Esperaren doncs esporuguits qualsevol senyal de moviment, però cap d’ells no era prou valent per baixar a cercar noves al lloc de la batalla. I la Níniel era asseguda sense moure’s, tret que tremolava i no podia aturar les cames; perquè en sentir la veu del Glàurung el seu cor morí dins d’ella i sentí que tornava a embolcallar-la la foscor.

Així la va trobar en Bràndir. Perquè finalment, lent i esgotat, arribà al pont sobre el Cèlebros; havia fet tot el camí sol amb la crossa, i eren com a mínim cinc llegües des de casa seva. La preocupació per la Níniel l’havia fet continuar endavant i les noves que sentia ara no eren pas pitjor que el que es temia. «El Drac ha creuat el riu —li van dir uns homes—, i segurament l’Espasa Negra és mort, i els que anaven amb ell». Llavors en Bràndir es va quedar al costat de la Níniel, copsà la seva pena i se’n compadí; tanmateix, va pensar: «L’Espasa Negra és mort i la Níniel viu». I tremolà, perquè sobtadament feia fred vora les aigües de Nen Guirith, i cobrí la Níniel amb la seva capa. Però no va trobar paraules per dir, i ella no parlà.

Va passar el temps, i en Bràndir continuava dret i callat al seu costat, vigilant en la nit i escoltant; però no veia res i no sentia res més que la caiguda de les aigües de Nen Guirith, i pensà: «Segurament ara el Glàurung ha marxat i ha entrat a Brethil». Però ja no compadia la seva gent, enzes que havien desoït els seus consells i l’havien burlat. «Que el Drac vagi a Àmon Obel, i així tindrem temps d’escapar, d’allunyar la Níniel». A on, no ho sabia, perquè mai no havia sortit de Brethil.

Finalment s’inclinà i tocà el braç de la Níniel, i li va dir:

—El temps passa, Níniel. Vine! És hora de marxar. Si em deixes, jo et guiaré.

Llavors ella s’aixecà silenciosament, li agafà la mà i creuaren el pont per baixar el camí que duia als Passos del Tèiglin. Però aquells que els veieren movent-se com ombres no els van reconèixer i no en feren cas. I quan havien fet una mica de camí entre els arbres silenciosos, la lluna s’enlairà més enllà d’Àmon Obel i les clarianes del bosc s’ompliren d’una llum grisa. Llavors la Níniel s’aturà i va dir a en Bràndir:

—És aquest el camí?

I ell respongué:

—Quin és el camí? Perquè totes les nostres esperances a Brethil s’han acabat. No tenim més camí que escapar del Drac i fugir-ne ben lluny ara que encara hi som a temps.

La Níniel el va mirar sorpresa i li va dir:

—No t’has ofert a guiar-me? O és que volies enganyar-me? L’Espasa Negra era el meu estimat i el meu marit i només aniré a cercar-lo. Què pensaves sinó? Tu fes el que et plagui, però jo m’he d’afanyar.

I mentre en Bràndir restava un moment astorat, ella marxà corrent; i ell la cridà, plorant:

—Espera, Níniel! No hi vagis sola! No saps què et pots trobar. Jo vindré amb tu!

Però ella no li parà esment i continuà corrent com si li bullís la sang, la sang que abans se li havia quedat glaçada; i encara que ell la seguia com podia, ben aviat la va perdre de vista. Maleí ell llavors el seu destí i la seva feblesa, però no va tornar enrere.

Ara la lluna s’enlairava blanca en el cel i era gairebé plena i, mentre la Níniel corria des de les terres altes cap a la vora del riu, va tenir la sensació de recordar-ho, i es va espantar. Perquè estava arribant als Passos del Tèiglin i tenia al davant Haud-en-Élleth, pàl·lid a la llum de la lluna, amb una ombra negra ajaguda de través; i del túmul en brollava un gran espavent.

Llavors es girà amb un crit i fugí riu avall, i llançà la capa tot corrent, com si es tragués del damunt una foscor que l’oprimia; i, a sota, anava vestida de blanc i resplendia sota la lluna mentre passava voleiant entre els arbres. Així la veié en Bràndir de dalt del turó estant, i es dirigí a aturar la seva cursa, si podia; i tot trobant per fortuna l’estret camí que havia utilitzat en Turàmbar, perquè era una drecera que baixava abruptament cap al sud del riu, arribà finalment a la vora d’on era ella. Però per bé que la cridà, ella no li parà esment, o no el sentí, i ben aviat el tornà a deixar enrere; i així s’acostaren als boscos a frec de Cabed-en-Aras i al lloc de l’agonia del Glàurung.

La lluna cavalcava sense núvols sud enllà i la llum era freda i clara. Bo i arribant a la vora de la ruïna que havia provocat el Glàurung, la Níniel veié el cos del drac estès a terra i el ventre gris en la resplendor de la lluna; però al seu costat hi havia un home. Oblidant llavors la seva por va córrer entre la destrucció calivosa i arribà fins a en Turàmbar. Jeia de costat, amb l’espasa a sota, però tenia la cara cerosa com la mort sota la llum blanca. Es deixà caure al seu costat plorant i el besà; i li semblà que respirava, però ho interpretà com un engany de falsa esperança, perquè estava fred i no es movia ni li responia. I tot acariciant-lo s’adonà que tenia una mà ennegrida com si se l’hagués cremada i la hi netejà amb les seves llàgrimes i l’embenà amb una veta del seu vestit. Però ell continuava sense respondre-li, i ella el tornà a besar i va dir amb beu ben alta:

—Turàmbar, Turàmbar, torna! Escolta’m! Desperta! Sóc la Níniel. El Drac és mort, mort, i estic sola amb tu.

Però ell no respongué res.

Els seus plors sentí en Bràndir, que arribava ara a la vora de la ruïna; però després de fer una passa cap a la Níniel s’aturà i es quedà palplantat. Perquè amb els crits de la Níniel el Glàurung es mogué per darrer cop i un estremiment li va recórrer tot el cos, i obrí una escletxa dels seus ulls maliciosos i la lluna hi resplendí mentre deia alenant:

—Salve, Níenor, filla d’en Hurin! Tornem a trobar-nos abans de la fi. T’ofereixo la joia d’haver trobat per fi el teu germà. I ara sabràs qui és: és un que apunyala en la foscor, perillós per als seus enemics, deslleial amb els amics i una maledicció per a la seva raça, Turin fill d’en Hurin! Però el pitjor dels seus actes el sentiràs a dins teu.

La Níenor quedà llavors com estabornida, però el Glàurung morí; i, amb la seva mort li caigué el vel de la seva malícia i li aparegueren tots els records ben clars al davant, dia a dia, sense oblidar tampoc cap de les coses que li havien esdevingut d’ençà que es va ajeure a Haudh-en-Élleth. I tot el seu cos s’estremí d’horror i d’angoixa. En Bràndir, que ho havia sentit tot, estava corglaçat, i es repenjà en un arbre.

Llavors tot d’una la Níenor s’alçà d’un bot i, pàl·lida com una aparició sota la lluna, mirà en Turin i cridà:

—Adéu, doblement estimat! A Turin Turàmbar turún’ambartanen: amo de la fatalitat dominat per la fatalitat! Feliç tu que ets mort!

Llavors, enfollida d’aflicció i vençuda per l’horror, fugí esparverada d’aquell lloc, i en Bràndir hi anà al darrere a batzegades:

—Espera, espera, Níniel!

—Esperar? —cridà—. Esperar? Sempre em dónes el mateix consell. Tant de bo l’hagués escoltat! Però ara és massa tard. I no esperaré més a la Terra Mitjana. —I arrencà a córrer davant d’ell.

Veloçment arribà al cingle de Cabed-en-Aras, s’hi aturà i contemplà les sorolloses aigües tot cridant:

—Aigua, aigua! Accepta ara Níniel Níenor, filla d’en Hurin; Dol, Dol, filla de la Morwen! Accepta’m i porta’m al Mar!

I es llançà pel penya-segat: una blanca resplendor s’enfonsà en el llòbrec avenc, un crit perdut entre el brogit del riu.

Les aigües del Tèiglin no pararen de córrer, però Cabed-en-Aras deixà d’existir: Cabed Naeràmarth, el Salt del Fat Funest, l’anomenaren els homes des d’aleshores; perquè cap cérvol no hi tornaria a saltar, totes les criatures vives l’evitaven i cap home no hi caminava per la riba. El darrer home que mirà avall en la seva foscor fou en Bràndir, fill d’en Hàndir, i en fugí esporuguit, perquè el cor li flaquejà, i encara que ja detestava la vida, no podia trobar allí la mort que desitjava. Llavors el seu pensament volà cap a en Turin Turàmbar i cridà:

—T’odio o et compadeixo? Ja ets mort. No et dec cap agraïment, car em prengueres tot el que tenia o volia tenir. Però la meva gent té un deute amb tu. És just que els ho faci saber.

I així emprengué coixejant el camí cap a Nen Guirith, tot evitant el lloc del Drac amb un estremiment; i quan pujava l’escarpat camí es trobà un home que afitorava entre els arbres i, en veure’l, es féu enrere. Però li havia vist la cara en un llampegueig de la lluna que es ponia.

—Ah, Dorlas! —cridà—. Quines noves tens? Com és que ets viu? I on és el meu parent?

—No ho sé —va respondre en Dorlas taciturn.

—És ben estrany, això —va dir en Bràndir.

—Si ho vols saber —va dir en Dorlas—, l’Espasa Negra volia que creuéssim els ràpids del Tèiglin en la foscor. Trobes estrany que no en fos capaç? Sóc millor amb la destral que molts altres, però no tinc potes de cabra.

—Així doncs, van anar a enfrontar-se al Drac sense tu? —va dir en Bràndir—. I un cop mort? Si més no, devies quedar-te a la vora per veure què passava.

Però en Dorlas no respongué i es quedà afitorant en Bràndir amb odi als ulls. En Bràndir comprengué llavors de sobte i s’adonà que aquell home havia abandonat els seus companys i, aclaparat per la vergonya, s’havia amagat als boscos.

—Que la deshonra caigui sobre tu, Dorlas! —va dir—. Ets l’instigador dels nostres mals: vas provocar l’Espasa Negra, ens vas portar el Drac al damunt, et vas riure de mi, vas portar en Húnthor a la mort i després vas fugir a amagar-te en els boscos! —I mentre parlava li entrà un altre pensament al cap i va dir amb gran ràbia—: Per què no vas portar noves? Era la mínima penitència que podies fer. Si ho haguessis fet, no hauria calgut que la senyora Níniel les cerqués ella mateixa. No hauria calgut que veiés el Drac. Podria haver viscut. Dorlas, t’odio!

—Guarda el teu odi! —va dir en Dorlas—. És tan feble com els teus consells. Si no fos per mi, els Orcs haurien entrat i t’haurien penjat en el teu jardí com un espantaocells. Ets tu el que t’amagues! —I amb això, sent com era per a vergonya seva el més fàcil d’enrabiar, intentà donar un cop de puny a en Bràndir, i així acabà la seva vida, abans que la mirada de sorpresa dels seus ulls; perquè en Bràndir desembeinà l’espasa i li donà el cop de la mort. Després restà tremolant un moment, emmalaltit per la sang i, tot llançant l’espasa, es girà i continuà el seu camí, inclinat sobre la crossa.

Quan en Bràndir va arribar a Nen Guirith, la pàl·lida lluna s’havia post i la nit s’enretirava; a l’est s’anava obrint el matí. La gent que encara era allí arraulida vora el pont el veié arribar com una ombra grisa a l’alba i alguns el cridaren meravellats:

—On heu estat? L’heu vista? Perquè la senyora Níniel ha marxat.

—Sí —va dir en Bràndir—, ha marxat. Ha marxat per no tornar mai més! Però jo he vingut a portar-vos noves. Escolteu ara, poble de Brethil, i digueu-me si hi ha hagut mai una història com aquesta que us porto! El Drac és mort, però també és mort en Turàmbar al seu costat. I això són bones notícies: sí, les dues morts són bones notícies de debò.

La gent murmurà amb sorpresa en sentir aquestes paraules i alguns deien que s’havia tornat boig; però en Bràndir cridà:

—Escolteu-me fins que acabi! La Níniel també és morta, Níniel la bella a qui tots estimàveu, a qui jo estimava més que a ningú. Va saltar pel penya-segat del Salt del Cérvol i les dents del Tèiglin l’han engrapat. Ha marxat odiant la llum del dia. Perquè abans de saltar s’assabentà d’això: fills d’en Hurin eren tots dos, germana i germà. Mormeguil, li deien, Turàmbar es deia ell mateix, per ocultar el seu passat: Turin, fill d’en Hurin. Níniel li dèiem nosaltres a ella, sense saber el seu passat: Níenor era el seu nom, filla d’en Hurin. A Brethil portaren l’ombra del seu obscur fat. Aquí han trobat el seu destí i aquesta terra mai més no serà lliure de pena. No l’anomeneu més Brethil, ni tampoc la terra dels Hàlethrim, sinó Sarch nia Hîn Hurin, la Tomba dels Fills d’en Hurin!

Llavors, per bé que no entenien encara com podia haver-se esdevingut tot aquell mal, la gent es posà a plorar, i alguns deien:

—Una tomba té en el Tèiglin Níniel l’estimada, una tombà haurà de tenir en Turàmbar, el més coratjós dels homes. No deixarem jeure el nostre alliberador sota el cel. Anem a cercar-lo.





XVIII

La mort d’en Turin




Just quan la Níniel fugia esperitada, en Turin es mogué i en la profunda foscor li semblà que sentia que el cridava de lluny; però quan el Glàurung morí, la negra llangor el deixà i respirà fondo un altre cop, i sospirà, i entrà en un ensopiment com de gran esgotament. Però abans de l’alba el fred havia augmentat i tot dormint es girà i el puny de Gurthang se li clavà al costat i el despertà tot d’una. La nit era quasi acabada i hi havia una brisa matinera a l’aire; i s’alçà d’un bot, tot recordant la seva victòria, i el verí cremant de la seva mà. L’alçà i se la mirà meravellat. Perquè la tenia embenada amb una veta de roba blanca encara humida, i ja no li feia mal; i es va dir: «Com pot ser que algú m’hagi atès així i després m’hagi deixat aquí gelat entre les deixalles i la fetor del Drac? Quines coses estranyes han passat?».

Llavors féu uns quants crits, però no obtingué resposta. Tot era negre i trist al seu entorn, i encara hi havia sentor de mort. S’ajupí i recollí l’espasa, que estava sencera i la llum del seu tall romania intacta.

«Fastigós era el verí del Glàurung —va dir—, però tu ets més forta que jo, Gurthang! Qualsevol sang podries beure. Teva és la victòria. Però vine! He d’anar a cercar ajut. Tinc el cos cansat i el fred als ossos».

Llavors girà l’esquena al Glàurung i el deixà podrir-se, però en allunyar-se d’aquell lloc cada pas li semblava més feixuc, i pensà: «Potser a Nen Guirith trobaré algun dels exploradors esperant-me. Però tant de bo arribés aviat a casa i pogués sentir les gentils mans de la Níniel i les bones arts d’en Bràndir!». I així, finalment, caminant amb lassitud, bo i recolzant-se en la Gurthang, sota la llum grisa de primera hora del dia, arribà a Nen Guirith i, quan els homes es preparaven per marxar a cercar el seu cos mort, se’ls presentà al davant.

Llavors tots es feren enrere aterrits, creient que era el seu esperit inquiet, i les dones gemegaren i es taparen els ulls. Però ell va dir:

—No, no ploreu, alegreu-vos! Mireu! No sóc viu? I no he matat el Drac que tots temíeu?

Llavors es van girar tots cap a en Bràndir i van dir:

—Insensat, d’on heu tret falses històries, dient que jeia mort. No dèiem que havíeu perdut el seny?

En Bràndir estava esgarrifat i esguardava en Turin amb temor als ulls i era incapaç de dir res. Però en Turin li va dir:

—Vas ser tu, doncs, qui s’acostà a mi i em guarí la mà? T’ho agraeixo. Però estàs perdent habilitat si no ets capaç de distingir un esvaniment de la mort. —Després es girà cap al seu poble—. No li parlis així, insensats tots vosaltres. Qui de vosaltres ha fet coses millors? Almenys ha tingut el coratge de baixar al lloc de la batalla mentre vosaltres sèieu aquí gemegant.

—Però ara, fill d’en Hàndir, vine! Voldria saber alguna cosa més. Per què ets aquí, i tota aquesta gent que jo vaig deixar a l’Éphel? Si jo em poso en perill de mort per vosaltres, no hauria de ser obeït en marxar? I on és la Níniel? Espero que com a mínim no l’hàgiu portada i que sigui on jo li vaig dir, a casa meva, amb homes honestos que la protegeixin.

I com que ningú no responia, continuà:

—Au, digueu-me on és la Níniel! —va cridar—. Perquè la vull veure primer; i a ella primer li explicaré la història dels meus actes en la nit.

Però tots giraren la cara, i finalment en Bràndir va dir:

—La Níniel no hi és.

—Molt bé, doncs —va dir—. Aniré a casa. Hi ha algun cavall per portar-m’hi? O un baiard, fóra millor. Els treballs m’han esgotat.

—No, no! —digué en Bràndir angoixat—. La teva casa és buida. La Níniel no hi és. És morta.

Però una de les dones —la dona d’en Dorlas, que estimava poc en Bràndir— cridà en veu aguda:

—No li feu cas, senyor! Està embogit. Ha arribat dient que éreu mort i ha dit que era bona notícia. Però vós viviu. Per què, doncs, ha de ser certa aquesta història de la Níniel; que és morta, i pitjor encara?

Llavors en Turin avançà cap a en Bràndir:

—Així que la meva mort era una bona notícia? —cridà—. Sí, sempre has envejat que fos meva, ja ho sabia. Ara dius que és morta. I pitjor encara? Quina mentida has maquinat en la teva malícia, Pota de fusta? Ens mataràs amb paraules llardoses ja que no pots esgrimir cap altra arma?

Ara la ràbia desbancà la compassió del cor d’en Bràndir i cridà:

—Embogit? No, tu ets l’embogit, Espasa Negra de fat obscur! I tots aquests vells xarucs. Jo no menteixo! La Níniel és morta, morta, morta! Busqueu-la al Tèiglin!

En Turin es quedà quiet i glaçat.

—Com ho saps? —va dir com absent—. Ho vas maquinar tu.

—Ho sé perquè l’he vista saltar —va contestar en Bràndir—. Però la maquinació fou teva. Fugia de tu, Turin, fill d’en Hurin, i a Cabed-en-Aras es despenyà per no veure’t mai més. Níniel! Níniel? No, Níenor, filla d’en Hurin.

Llavors en Turin l’engrapà i el sacsejà, perquè en aquestes paraules sentia les passes del fat que l’encalçava, però eren tan grans l’horror i la fúria que el seu cor no podia acceptar-les, com una bèstia ferida de mort que malda per ferir abans de morir tot allò que troba a la vora.

—Sí, jo sóc Turin, fill d’en Hurin —va cridar—. Fa molt de temps que ho vas esbrinar. Però no saps res de la meva germana Níenor. Res! Ella viu en el Regnat Ocult i està segura. És una mentida del teu cervell per embogir la meva dona i ara a mi. Dimoni ranquejant… ens vols portar tots dos a la mort?

Però en Bràndir se’l tragué de sobre.

—No em toquis —digué—. Deixa els teus deliris. Aquella que anomenes esposa anà fins a tu i et guarí, i tu no vas respondre a la seva crida. Però algú va respondre per tu. Glàurung el Drac, el qual suposo que us embruixà tots dos per conduir-vos a la fatalitat. I abans de morir li digué: «Níenor, filla de Hurin, aquí tens el teu germà: perillós per als seus enemics, deslleial amb els amics i una maledicció per a la seva raça, Turin, fill d’en Hurin». —Llavors, de sobte, un foll atac de riure escometé en Bràndir—. Diuen que en el llit de mort diuen la veritat els homes —digué escatainant—. I els Dracs també, pel que es veu! Turin, fill d’en Hurin, una maledicció per a la teva raça i per a tots els que t’acullen!

Llavors en Turin engrapà la Gurthang amb una llum ferotge als ulls.

—I què hem de dir de tu, Pota de fusta? —va dir lentament—. Qui li va dir secretament a la meva esquena el meu nom real? Qui la va portar a la malícia del Drac? Qui era allí i la deixà morir? Qui ha vingut fins aquí a fer públic aquest horror al més ràpidament possible? Qui es recrea ara amb mi? Diuen els homes la veritat abans de morir? Si és així, digues-la, i de pressa.

Llavors en Bràndir, veient la seva mort a la cara d’en Turin, es quedà quiet i no s’esporuguí, encara que no tenia més arma que la crossa, i va dir:

—Tot el que s’ha esdevingut és una història llarga d’explicar, i jo estic cansat de tu. Però tu em difames, fill d’en Hurin. Et difamà el Glàurung abans de morir? Si em mates, tots veuran que no. Tanmateix, no temo morir, perquè podré anar en cerca de na Níniel, a qui estimàvem i potser podré trobar-la més enllà del Mar.

—Cercar la Níniel! —va cridar en Turin—. No, el Glàurung hauries d’anar a trobar, per maquinar mentides plegats. Hauries de dormir amb el Cuc, el teu company de l’ànima i podrir-te amb ell! —Llavors collí la Gurthang de terra, la clavà a en Bràndir i el matà. Però la gent va tancar els ulls a aquest acte i, quan en Turin es girà i s’encaminà cap a Nen Guirith, tots fugiren d’ell aterrits.

En Turin marxà doncs com un posseït pels boscos salvatges, maleint la Terra Mitjana i tota la vida dels Homes i cridant la Níniel. Però quan a la fi el deixà la follia del seu dolor, va seure una estona a ponderar els seus actes, i se sentí dir: «Ella viu en el Regnat Ocult i està segura!». I pensava que ara, encara que la seva vida era una ruïna, havia de continuar endavant; perquè les mentides del Glàurung sempre l’havien perdut. Així doncs, s’aixecà i anà als Passos del Tèiglin i, en passar per Haudh-en-Élleth, cridà:

—Amargament he pagat, oh Finduilas!, haver fet cas al Drac. Dóna’m ara un consell!

Però mentre parlava va veure que creuaven els Passos dotze caçadors ben armats, i eren Elfs; i en acostar-se en veié un a qui coneixia, perquè era en Màblung, cabdill dels caçadors d’En Thíngol. I en Màblung el saludà tot dient:

—Turin! Ben trobat a la fi. Et cerco i m’alegro de veure’t viu, per bé que veig que els anys t’han estat feixucs.

—Feixucs! —va dir en Turin—. Sí, com els peus de Mórgoth. Però si t’alegres de veure’m viu, deus ser el darrer de la Terra Mitjana. Per què te n’alegres?

—Perquè entre nosaltres eres home d’honor —va contestar en Màblung—, i encara que has escapat de molts perills, jo temia per tu. Vaig veure l’avançada del Glàurung i vaig pensar que havia assolit el seu malvat propòsit i que tornava al seu Amo. Però es desvià cap a Brethil i, al mateix temps, em vaig assabentar per uns vianants de la terra que l’Espasa Negra de Nargòthrond havia tornat a aparèixer i que els Orcs evitaven la seva fulla com la mort. Llavors em va entrar una gran basarda i vaig dir: «Ai! El Glàurung va on no gosen anar els Orcs, a cercar en Turin. Així doncs, hi aniré tan veloç com pugui, per avisar-lo i ajudar-lo».

—Veloç, però no prou —va dir en Turin—. El Glàurung és mort.

Els Elfs el miraren llavors meravellats, i digueren:

—Tu has matat el Gran Cuc! Lloat per sempre serà el teu nom entre els Elfs i els Homes!

—Tant me fa —digué en Turin—. Perquè el meu cor també és mort. Però ja que veniu de Dòriath, doneu-me noves dels meus parents. Perquè em van dir a Dor-lomin que havien fugit cap al Regnat Ocult.

Els Elfs no respongueren, però a la fi parlà en Màblung:

—Ho van fer, certament, l’any abans de l’arribada del Drac. Però ja no hi són, vet aquí!

El cor d’en Turin es glaçà, perquè sentia que les passes del seu fat l’empenyien a la fi.

—Continua! I fes-ho de pressa!

—S’endinsaren als boscos per cercar-te —digué en Màblung—. Ho feren contra tots els consells; però volien anar a Nargòthrond, on se sabia que tu eres l’Espasa Negra; i aparegué el Glàurung i tota la guàrdia s’escampà. La Morwen no l’ha vista ningú des d’aquell dia; però la Níenor emmudí víctima d’un encanteri i fugí cap al nord pels boscos com un cérvol salvatge, i es perdé.

Llavors, per a sorpresa dels Elfs, en Turin esclafí a riure com boig.

—No és tot una broma? —cridà—. Oh, la bella Níenor! Va córrer de Dòriath al Drac i del Drac a mi. Quina dolça mercè de la fortuna! Era daurada com una baia, foscos eren els seus cabells, petita i prima com una criatura dels Elfs, ningú no podia confondre-la.

En Màblung es quedà astorat i digué:

—Però aquí hi ha algun error. No era així, la vostra germana. Era alta, amb els ulls blaus, els cabells d’or fi, la més gran semblança en forma de dona a en Hurin, el seu pare. No pot ser que l’hagis vista!

—No pot ser, no pot ser, Màblung? —va cridar en Turin—. Per què no! Perquè, mira, sóc cec! Ho sabies? Cec, cec, a les palpentes he anat des de petit per una fosca boira de Mórgoth. Deixeu-me doncs! Marxeu, marxeu! Torneu a Dòriath, i tant de bo l’hivern la marceixi! Una maledicció sobre Menegroth! I una maledicció sobre la vostra comesa! No mancava sinó això. Ara comença la nit!

Llavors fugí d’ells com el vent i tots s’ompliren de meravella i de temor. Però en Màblung va dir:

—Alguna cosa estranya i temible s’ha esdevingut i nosaltres no la sabem. Seguim-lo i ajudem-lo si podem, perquè ara està enfollit i no hi és tot.

Però en Turin corria molt més que ells i arribà a Cabed-en-Aras i s’aturà; i sentí el soroll de l’aigua i veié que tots els arbres de la vora i al lluny estaven marcits i que les fulles queien tristament, com si hagués arribat l’hivern en els primers dies d’estiu.

—Cabed-en-Aras, Cabed Naeràmarth! —va cridar—. No profanaré les aigües on fou purificada la Níniel. Perquè tots els meus actes han estat dolents i el darrer és el pitjor de tots.

Llavors desembeinà l’espasa i digué:

—Salve, Gurthang, ferro de mort, sola et quedaràs! Tanmateix, quin altre senyor o lleialtat coneixes, tret de la mà que t’empunya? No t’encongeixis davant la sang. Voldries vessar la d’en Turin Turàmbar? Vols matar-me tot d’una?

I a la fulla va ressonar una veu freda com a resposta:

—Sí, beuré la teva sang per tal d’oblidar la sang d’en Béleg, el meu amo, i la sang d’en Bràndir, injustament mort. Et mataré tot d’una.

Llavors en Turin posà l’empunyadura a terra i es deixà caure sobre la punta de Gurthang, i la fulla negra li segà la vida.

En Màblung s’acostà a mirar l’espantosa forma d’en Glàurung que jeia mort i contemplà després afligit a en Turin, pensant en Hurin tal com l’havia vist a la Nirnaeth Arnoediad i en el terrible destí de la seva parentela. Mentre els Elfs eren allí drets, baixaren els homes de Nen Guirith a veure el Drac i, en veure com havia acabat la vida d’en Turin Turàmbar, esclafiren en plors; i els Elfs s’assabentaren a la fi de la raó de les paraules d’en Turin i s’esporuguiren. Llavors en Màblung digué amargament:

—També jo he estat enxampat en el fat dels Fills de Hurin, i amb paraules he fet morir algú que estimava.

Aixecaren llavors en Turin de terra i observaren que l’espasa s’havia partit. Així va desaparèixer tot el que havia posseït.

Amb treball de moltes mans aplegaren llenya i feren una pila ben alta per encendre un gran foc i destruïren el cos del Drac, fins que no fou més que cendra negra i els seus ossos es convertiren en pols, i el lloc d’aquella crema romangué nu i estèril des d’aleshores. Però enterraren en Turin en un alt túmul allí on havia mort, amb els fragments de la Gurthang al seu costat. I, quan tot fou fet, i els joglars d’Elfs i Homes hagueren cantat un lament, parlant del valor d’en Turàmbar i de la bellesa de la Níniel, portaren una gran pedra i la posaren sobre el túmul; i allí els Elfs cisellaren en les runes de Dòriath:

TURIN TURÀMBAR DAGNIR GLAURUNGA

i a sota també hi posaren:

NÍENOR NÍNIEL

Però ella no hi era, i no se sabé mai on l’havien portada les fredes aigües del Tèiglin.

Aquí acaba la història dels Fills d’en Hurin, la més llarga de totes les trobes de Belériand.

Després de les morts d’en Turin i la Níenor, Mórgoth alliberà en Hurin de l’esclavitud per aprofundir el seu propòsit malvat. En el curs del seu vagabundeig, en Hurin va recórrer al Bosc de Brethil i, després de creuar de nit els Passos del Tèiglin, arribà al lloc de la crema del Glàurung i a la gran pedra que hi havia al marge de Cabed Naeràmarth.

Però no mirà la pedra perquè ja sabia què hi havia escrit, i els seus ulls havien vist que no estava sol. Asseguda a l’ombra d’una pedra hi havia una figura amb el cap damunt dels genolls. Semblava un rodamón envellit, massa esgotat del camí per sentir-lo arribar; però els seus parracs eren les restes d’un vestit de dona. Finalment, mentre en Hurin romania dret i callat, la figura es tragué la caputxa esfilagarsada i alçà lentament el rostre, ullerós i afamat com un llop caçat molt temps abans. Era grisa, amb el nas afuat i les dents trencades, i una mà d’ossos que tancava la roba sobre el pit. Però de cop i volta els seus ulls el miraren i en Hurin la reconegué; perquè tot i que vagaven perduts i eren plens de por, encara hi espurnejava aquella llum que tant temps abans li havia valgut el nom d’Eledhwen, la més altiva i bella de totes les dones mortals de l’antigor.

—Eledhwen! Eledhwen! —va cridar en Hurin; i ella es va aixecar i va ensopegar en fer un pas endavant i ell la va agafar en braços.

—Per fi has vingut —va dir—. He hagut d’esperar massa.

—El camí era fosc. He vingut com he pogut —va contestar ell.

—Massa tard —va dir ella—, massa tard. Estan perduts.

—Ja ho sé —va dir ell—. Però tu no.

—Gairebé. Estic baldada. Me n’aniré amb el sol. Ells s’han perdut. —S’aferrà a la capa d’en Hurin—. Ens queda poc temps. Si ho saps, digues-m’ho! Com el va trobar, ella?

Però en Hurin no respongué i romangué assegut a la pedra amb la Morwen als braços; i no van tornar a parlar. El sol es va pondre i la Morwen sospirà, li agafà la mà i es quedà immòbil; i en Hurin s’adonà que havia mort.





TAULES





IL·LUSTRACIONS





APÈNDIXS





1. L’evolució dels grans contes


Aquests contes relacionats però independents havien destacat des de feia molt temps de la llarga i complexa història dels Vàlar, els Elfs i els Homes a Vàlinor i les Grans Terres; i en els anys després d’haver abandonat, sense acabar-los, els Contes Perduts, el meu pare va deixar córrer la composició en prosa i va començar a treballar en un llarg poema amb el títol Turin fill d’en Hurin i Glòrund el Drac, que en una versió revisada va canviar pel d’Els fills d’en Hurin. Això va ser a la primeria de la dècada de 1920, quan feia classes a la Universitat de Leeds. En aquest poema va fer servir l’antic vers al·literat anglès (la forma de vers de Beowulf i altra poesia anglosaxona), que imposa a l’anglès modern les exigents pautes d’èmfasi i «rima inicial» observada pels poetes antics: una habilitat en què va assolir gran mestria en modes molt diferents, des del diàleg dramàtic de The Homecoming of Beorhtnoth [La tornada a casa de Beortnoth] a l’elegia dels homes que van morir a la batalla dels Camps de Pèlennor. El poema al·literat d’Els fills d’en Hurin era, de molt, el més llarg dels seus poemes en aquest metre i arribava a dos milers de versos pel cap baix; tanmateix, l’havia concebut en una escala tan magnífica que, malgrat tot, la narració no arribava més enllà de l’atac del Drac a Nargòthrond, moment en què el va abandonar. Tenint en compte la quantitat de coses del Conte perdut que encara faltava encabir-hi, haurien calgut molts milers de versos més; mentre que una segona versió, abandonada en un punt anterior de la narració, és més o menys el doble de llarga que la primera versió fins a aquest mateix punt.

En la part de la llegenda d’Els fills d’en Hurin que el meu pare va posar en el poema al·literat, l’antiga història d’El llibre dels contes perduts quedava substancialment ampliada i elaborada. El més notable és que va ser llavors quan va aparèixer la gran ciutat fortalesa subterrània de Nargòthrond i les grans terres del seu domini (un element central no solament a la llegenda d’en Turin i la Níenor sinó també a la història dels Dies de l’Antigor de la Terra Mitjana), amb una descripció de les terres de conreu dels Elfs de Nargòthrond que transmet una estranya insinuació de les «arts de pau» en el món antic, uns besllums que són pocs i molt allunyats entre si. Baixant cap al sud al llarg del riu Nàrog, en Turin i el seu company (Gwíndor en el text d’aquest llibre) van trobar unes terres a la vora de l’entrada a Nargòthrond que semblaven del tot abandonades:

…arribaren a una contrada molt ben cultivada;

a través d’un formós estuari de flors farcit

avançaren i trobaren desertes de gent

prats i prades i extensions de gespa del Nàrog,

les generoses terres gerdes envoltades d’arbres

entre les muntanyes i el riu. Les aixades abandonades

per terra en els camps, i les escales caigudes

sobre l’herba alta dels jardins exuberants;

tots els arbres giraven el seu cap embullat

i els miraven en secret, i les orelles escoltaven

les herbes que assentien; encara que la lluna resplendia

a terra i a les fulles, se’ls glaçaven les cames.



I així els dos viatgers arribaren a les portes de Nargòthrond, a la gorja del Nàrog:

s’hi alçaven escarpades les fortes espatlles

de les muntanyes, per damunt de l’aigua veloç;

allí amortallada d’arbres una pura terrassa

ampla i ventosa, llisa de tan gastada,

apareixia a la cara del vessant caient.

Unes portes gegantines a la penombra

cisellades al vessant; grans les fulles de fusta

i de pedra feixuga les posts i les llindes.



Enxampats pels Elfs, van ser arrossegats a través de la porta, que es va cloure al seu darrere:

Grinyolant i remugant, la porta gegantina

amb grans frontisses i fressa feixuga

trontollà i es tancà com un tro terrible,

que ressonava en els racons buits

i corria i feia estrèpit sota sostres no vistos;

La llum desaparegué. Després els conduïren

per vies llargues i serpentejants de foscor

guiant els guàrdies els peus temptejants,

fins que el suau parpelleig de torxes enceses

resplendia davant seu; murmuris intermitents

com de barreja de moltes veus

sentiren que s’afanyaven. Alt s’alçava el sostre.

En girar un revolt sobtat s’aturaren sorpresos

i veieren un silenciós conclave solemne,

on centenars de criatures en ple crepuscle

sota voltes distants a les fosques

esperaven callades.



Però en el text d’Els fills d’en Hurin que es dóna en aquest llibre no se’ns diu res més que això:

I s’aixecaren i partiren d’Eíthel Ivrin cap al sud per les ribes del Nàrog, fins que els aturaren els exploradors dels Elfs i els portaren presoners a la seva plaça forta oculta.

Així fou com en Turin arribà a Nargòthrond.



Com va anar, doncs? En el que segueix mirarem de respondre la pregunta.

Sembla pràcticament segur que tot el que va escriure el meu pare d’aquest poema al·literat sobre en Turin ho va fer a Leeds, i que ho va abandonar a finals de 1924 o a la primeria de 1925; per què ho va deixar, no ho sabrem mai. El que es va posar a fer llavors no és misteriós: l’estiu de 1925 es va embarcar en un nou poema en un metre totalment diferent, rodolins rimats en octosíl·labs, titulat La troba de Leithian, «Alliberament de l’Esclavitud». Així doncs, va reprendre un altre dels contes que va descriure anys després, el 1951, com ja he assenyalat, com a independent i tanmateix vinculat a «la història general»; perquè el tema de La troba de Leithian és la llegenda d’En Beren i Na Lúthien. Va treballar en aquest segon poema llarg durant sis anys i el va abandonar el setembre de 1931, després d’haver-ne escrit més de 4.000 versos. Com el poema al·literat Els fills d’en Hurin, al qual va seguir i suplantar, la troba representa un avanç substancial en l’evolució de la llegenda des de l’original conte perdut d’en Beren i la Lúthien.

Mentre redactava La troba de Leithian, el 1926, va escriure un «Esbós de Mitologia», adreçat expressament a R. W. Reynolds, que havia estat el seu mestre a l’escola King Edward de Birmingham, «per explicar els antecedents de la versió al·literada d’en Turin i el Drac». Aquest breu manuscrit, que ocuparia unes vint pàgines impreses, va ser escrit, tal com va reconèixer, com a sinopsi, en temps verbal present i amb un estil succint; i, tanmateix, va ser el punt de partida de les versions subsegüents del Silmaríl·lion (tot i que encara no tenien aquest nom). Però mentre en aquest text es plantejava la concepció mitològica sencera, el conte d’en Turin ocupa evidentment un lloc principal i, de fet, el títol del manuscrit és «Esbós de la mitologia» amb referència especial als «Fills d’en Hurin», d’acord amb el seu propòsit a l’hora d’escriure’l.

El 1930 va seguir una obra molt més substancial, Quenta Noldorinwa (la Història dels Nóldor: perquè la història dels Elfs Nóldorin és el tema central d’El Silmaríl·lion). Aquesta derivava directament de l’«Esbós» i, tot i que ampliava el text anterior i estava escrit d’una manera més ben acabada, el meu pare considerava que el Quenta era una obra resum, un compendi de concepcions narratives molt més riques: com ho demostra clarament en tot cas el subtítol que hi va posar, que declarava que era «una història breu [dels Nóldor] treta del Llibre dels contes perduts».

S’ha de tenir present que, en aquell temps, el Quenta representava (encara que fos en una estructura més aviat esquemàtica) tot l’abast del «món imaginat» del meu pare. No era la història de la Primera Edat, com va esdevenir després, perquè encara no hi havia Segona Edat, ni Tercera; no existia Númenor ni els hòbbits, ni evidentment tampoc l’Anell. La història acabava amb la Gran Batalla, en la qual Mórgoth fou finalment derrotat pels altres Déus (els Vàlar) i per ells «abocat per la Porta de la Nit Eterna al Buit, més enllà dels Murs del Món»; i el meu pare va escriure al final del Quenta: «Aquest és el final de les històries dels dies abans dels dies a les regions septentrionals del món occidental».

Així doncs, semblarà certament estrany que el Quenta de 1930 sigui malgrat tot l’únic text complet (després de l’«Esbós») d’El Silmaríl·lion que va escriure mai; però com passa tot sovint, les pressions externes governaven l’evolució de la seva obra. El Quenta va anar seguit posteriorment a la dècada de 1930 d’una nova versió en un bonic manuscrit que va dur finalment el títol de Quenta Silmaríl·lion, La història dels Silmarils. Aquest era, o arribaria a ser, molt més llarg que l’anterior Quenta Noldorinwa, però no es va perdre en absolut la concepció essencial de l’obra com un resum dels mites i llegendes (elles mateixes d’una naturalesa i abast totalment diferent si s’explicaven senceres) i és definit novament en el títol: «El Quenta Silmaríl·lion. […] Es tracta d’una història resumida treta de moltes altres històries antigues; perquè tots els afers que conté eren antics, i encara ho són entre els Èldar d’Occident, explicats més plenament en altres històries i cançons».

Sembla com a mínim probable que la idea del meu pare d’El Silmaríl·lion sortís en realitat del fet que el que podem qualificar de «fase Quenta» de l’obra a la dècada de 1930 va començar en una sinopsi condensada que tenia un propòsit particular, però després va sofrir una expansió i refinament en fases successives fins que va perdre l’aparença de sinopsi per bé que mantenint, de la forma de l’origen, una «serenitat» de to característica. He escrit en algun altre lloc que «la forma i manera de compendi o resum d’El Silmaríl·lion, amb el seu suggeriment d’edats de poesia i “tradició” al darrere, evoca fortament un sentit d’“històries no explicades”, fins i tot quan les està explicant; no es perd mai la “distància”. No hi ha una urgència narrativa, la pressió i el temor de l’esdeveniment immediat i desconegut. En realitat, no veiem els Silmarils com veiem l’Anell».

Tot i així, el Quenta Silmaríl·lion en aquesta forma va tenir un final abrupte i, tal com va anar, decisiu, el 1937. El vint-i-u de setembre d’aquell any, El hòbbit va ser publicat per George Alien and Unwin i, no gaire després, a invitació de l’editor, el meu pare va enviar una sèrie de manuscrits, que van ser lliurat a Londres el 15 de novembre de 1937. Entre ells hi havia el Quenta Silmaríl·lion, fins on havia arribat en aquell moment, que acabava a meitat d’una frase al peu d’una pàgina. Però mentre l’original viatjava, ell va continuar un esborrany de la narració fins a la fugida d’en Turin de Dòriath i l’inici de la seva vida com a proscrit:

Després de traspassar les fronteres del reialme s’uní a una banda d’homes desposseïts i desesperats, d’aquells que aguaitaven en els boscos en aquells dies de mal, i les seves mans atacaven tots aquells que s’hi topaven, Elfs, Homes i Orcs. (p. 292 de l’edició de 1991 d’Edhasa).

Aquest paràgraf és el precursor, en el text d’aquest llibre, del començament d’en Turin entre els proscrits.

El meu pare havia arribat a escriure això quan li van tornar el Quenta Silmaríl·lion i els altres manuscrits; i tres dies després, el dinou de desembre de 1937, va escriure a Alien and Unwin dient: «He escrit el primer capítol d’una nova història sobre hòbbits: “Una festa molt esperada”».

Va ser en aquest moment quan la tradició contínua i en evolució d’El Silmaríl·lion en l’estil resumit del Quenta va arribar a la fi, abandonada en ple vol, quan en Turin va marxar de Dòriath. La història següent a partir d’aquest punt va continuar en els anys següents en la forma senzilla, comprimida i no desenvolupada del Quenta de 1930, congelada, com si diguéssim, mentre les grans estructures de la Segona i la Tercera Edat augmentaven amb l’escriptura d’El Senyor dels Anells. Però aquella història llunyana era d’importància capital en les llegendes antigues, perquè les històries concloents (derivades del Llibre dels Contes Perduts original) explicaven la desastrosa història d’en Hurin, pare d’en Turin, després que Mórgoth l’alliberés, així com la ruïna dels regnes èlfics de Nargòthrond, Dòriath i Góndolin, que Guimli cantava a les mines de Mòria molts milers d’anys després.

Bell era el món, altes les muntanyes,

en Dies Antics abans de la caiguda

de reis poderosos a Nargòthrond

i a Góndolin, ara desapareguts

més enllà dels Mars Occidentals…



I això havia de ser la coronació i final de tot: el destí dels Elfs Nóldorin en la seva llarga batalla contra el poder de Mórgoth, i els papers que van representar en aquella història en Hurin i en Turin; acabant amb la història d’Eàrendil, que va escapar de la crema de Góndolin.

Quan, molts anys després, a les primeries de la dècada de 1950, va haver acabat El Senyor dels Anells, el meu pare es va dedicar amb energia i confiança a «la Matèria dels Dies de l’Antigor», ara convertida en «la Primera Edat»; i, en els anys immediatament següents, va treure molts manuscrits vells del lloc on feia temps que jeien. Pel que fa a El Silmaríl·lion, en aquell temps va omplir de correccions i ampliacions el bell manuscrit del Quenta Silmaríl·lion; però aquesta revisió es va acabar el 1951, abans d’arribar a la història d’en Turin, on el Quenta Silmaríl·lion havia estat abandonat el 1937 amb l’arribada de «la nova història sobre els hòbbits».

Va començar una revisió de La troba de Leithian (el poema en vers rimat que explica la història d’en Beren i la Lúthien i que va ser abandonat el 1931) que de seguida es va convertir pràcticament en un nou poema, molt més reeixit; però el va anar deixant fins que, finalment, el va abandonar del tot. Es va embarcar en el que seria una llarga saga d’en Beren i la Lúthien en prosa, basada molt estretament en la forma rescrita de la Troba; però també la va abandonar. Així doncs, el seu desig, mostrat en diversos intents, d’oferir la primera de les «grans històries» en l’escala que buscava no va ser mai realitzat.

En aquella època també va tornar finalment a la «gran història» de la caiguda de Góndolin, que només existia en el Conte Perdut d’uns trenta-cinc anys abans i en les poques pàgines que hi dedicava en el Quenta Noldorinwa de 1930. Això havia de ser la presentació, quan es trobés en el moment culminant dels seus poders, en narració ajustada i amb totes les característiques, de l’extraordinària història que havia llegit a l’Essay Society de la seva Universitat d’Oxford el 1920 i que tota la seva vida va servir d’element fonamental en la seva imaginació dels Dies de l’Antigor. El vincle especial amb la història d’en Turin es troba en els germans Hurin, pare d’en Turin, i Huor, pare d’en Tuor. En Hurin i en Huor en la seva joventut van entrar a la ciutat èlfica de Góndolin, oculta dins d’un cercle d’altes muntanyes, tal com s’explica a Els fills d’en Hurin; i després, a la batalla de les Llàgrimes Incomptables, van tornar-se a trobar amb Turgon, rei de Góndolin, i ell els va dir: «Góndolin ja no pot ocultar-se més i, com que ha estat descobert, ha de caure». I en Huor li replicà: «Però si resistís encara que fos un temps més, de la vostra casa en sortiria l’esperança d’Elfs i Homes. Us dic això, senyor, amb els ulls de la mort; encara que ens separem per sempre i jo no torni a veure mai més els vostres murs blancs, de vós i de mi en naixerà un nou estel».

Aquesta profecia fou realitzada quan en Tuor, cosí primer d’en Turin, va arribar a Góndolin i es va casar amb l’Ídril, filla d’En Turgon; perquè el seu fill fou Eàrendil, el «nou estel», «esperança d’Elfs i Homes», que va escapar de Góndolin. En la saga en prosa La caiguda de Góndolin, començada probablement el 1951, el meu pare va explicar el viatge d’en Tuor i el seu company èlfic, Voronwë, que el guiava; i pel camí, tots sols al bosc, sentiren un crit als boscos:

I mentre esperaven va sortir algú entre els arbres i van veure que era un Home alt, armat, vestit de negre, amb una llarga espasa; i es meravellaren, perquè la fulla de l’espasa també era negra, però les vores relluïen brillants i fredes.

Era en Turin que fugia del saqueig de Nargòthrond; però en Tuor i en Voronwë no li van parlar quan va passar i «no sabien que Nargòthrond havia caigut i que aquell era en Turin, fill d’en Hurin, l’Espasa Negra. Així, només per un instant, i mai més, es creuaren els camins d’aquests dos parents, en Turin i en Tuor».

En la nova història de Góndolin, el meu pare va portar en Tuor al punt alt de les Muntanyes Circumdants des d’on l’ull podia recórrer tota la plana fins a la Ciutat Oculta; i allà, amb gravetat, s’aturà, i no va anar mai més enllà. I així, a La caiguda de Góndolin, tampoc no va assolir el seu propòsit; i no veiem ni Nargòthrond ni Góndolin amb la seva visió posterior.

Ja he dit en algun altre lloc que «amb el final de la gran “intrusió” i canvi d’El Senyor dels Anells, sembla que va tornar als Dies de l’Antigor amb el desig de tornar a abordar l’escala molt més gran amb què havia començat molt abans en El llibre dels Contes Perduts. L’acabament de Quenta Silmaríl·lion va continuar sent un objectiu; però no va arribar a fer mai les “grans històries”, vastament desenvolupades de les seves formes originals, de les quals s’haurien de derivar els darrers capítols». Aquestes afirmacions també poden aplicar-se a Els fills d’en Hurin; però, en aquest cas, el meu pare va aconseguir molt més, tot i que mai no va poder fer una versió final i definitiva d’una part substancial de l’última versió molt ampliada.

Al mateix temps, quan va tornar a La troba de Leithian i La caiguda de Góndolin, va començar la nova obra sobre Els fills d’en Hurin, no amb la infància d’en Turin, sinó amb la darrera part de la història, la culminació de la desastrosa història després de la destrucció de Nargòthrond. Això és el text en aquest llibre des de El retorn d’en Turin a Dor-lomin fins a la seva mort. No m’explico per què el meu pare va procedir d’aquesta manera, tan poc d’acord amb la seva pràctica habitual de començar un altre cop des del principi. Però en aquest cas també va deixar entre els seus papers un bon gruix d’escrits posteriors, però sense datar, relatius a la història des del naixement d’en Turin fins al saqueig de Nargòthrond, amb gran elaboració de les últimes versions i ampliacions en narracions anteriorment desconegudes.

La major part d’aquest llibre, si no tot, pertany a l’època següent a la publicació d’El Senyor dels Anells. En aquells anys, Els fills d’en Hurin es va convertir en la història dominant del final dels Dies de l’Antigor i, durant molt temps, hi va dedicar tots els seus pensaments. Però, en aquell moment, se li feia difícil imposar una estructura narrativa ferma a mesura que la història anava creixent en complexitat de personatges i esdeveniments; i, de fet, hi ha un llarg passatge en què la història està continguda en una sèrie inconnexa d’esborranys i esbossos d’argument.

Tot i així, Els fills d’en Hurin en la seva última forma és la principal ficció narrativa de la Terra Mitjana després de la conclusió d’El Senyor dels Anells; i la vida i la mort d’en Turin són retratades amb una força convincent i una immediatesa difícil de trobar a cap altre lloc entre els pobles de la Terra Mitjana. Per aquest motiu, en aquest llibre, després de molt estudiar els manuscrits, he intentat aplegar un text que proporciona una narració contínua de principi a fi sense la introducció de cap element que no sigui autèntic en la seva concepció.





2. La composició del text


Als Contes Inacabats, publicats fa més d’un quart de segle, vaig presentar un text parcial de la versió llarga d’aquesta història, coneguda com el Narn, pel títol èlfic de Narn i Chîn Hurin, la Història dels Fills d’en Hurin. Però això només era un element en un llibre gruixut de contingut divers i el text era molt incomplet, d’acord amb el propòsit general i la naturalesa del llibre: perquè vaig ometre uns quants passatges substancials (i un d’ells molt llarg) en què el text del Narn i el de la versió molt més breu d’El Silmaríl·lion eren molt similars, o quan decidia que no podia posar-hi un text «llarg» distintiu.

La forma del Narn en aquest llibre difereix, doncs, de diverses maneres del dels Contes Inacabats, alguns dels quals deriven d’un estudi molt més complet del formidable complex de manuscrits que vaig fer després d’haver publicat aquell llibre. Això em va portar a diferents conclusions sobre les relacions i seqüència d’alguns dels textos, principalment en l’evolució extremadament confusa de la llegenda en el període de «En Turin entre els proscrits». A continuació faré una descripció i explicació de la composició d’aquest nou text d’Els fills d’en Hurin.

Un element important en tot això és la peculiar condició del Silmaríl·lion publicat; perquè, com he dit a la primera part d’aquest apèndix, el meu pare va abandonar el Quenta Silmarillion en el punt al qual havia arribat (en Turin convertit en proscrit després de fugir de Dòriath) quan va començar El Senyor dels Anells el 1937. En la formació d’una narració per a l’obra publicada, em vaig basar molt en The Annals of Beleriand, originàriament una «Història d’Anys», però que en versions successives va créixer i augmentar per esdevenir una narració cronològica en paral·lel amb els successius manuscrits del Silmaríl·lion, i que arribaven fins a l’alliberament d’en Hurin per Mórgoth després de les morts d’en Turin i la Níenor.

Així, el primer passatge que vaig ometre de la versió de Narn i Chîn Hurin als Contes Inacabats (p. 75 i nota I, Edhasa 1994) és el relat de l’estada d’en Hurin i en Huor a Góndolin en la seva joventut; i ho vaig fer simplement perquè això s’explica a El Silmaríl·lion (p. 229-230, Edhasa 1991). Però, de fet, el meu pare en va escriure dues versions: una estava pensada expressament com a començament del Narn, però es basava estretament en un passatge de The Annals of Beleriand i, realment, en difereix ben poc. A El Silmaríl·lion, vaig utilitzar tots dos textos, però aquí he seguit la versió del Narn.

El segon passatge que vaig ometre del Narn als Contes Inacabats (p. 83-84 i nota 2, Edhasa 1994) és el relat de la Batalla de les Llàgrimes Incomptables, una omissió feta per la mateixa raó; i aquí novament el meu pare en va escriure dues versions, una als Annals i una segona, molt posterior però amb el text dels Annals al davant, i en general molt semblant. Aquesta segona narració de la gran batalla també tenia la intenció expressa de ser un element constituent del Narn (el text es titul·la Narn II, és a dir, la segona secció del Narn) que s’estableix al començament del text en aquest llibre: «Així doncs, aquí s’explicaran només aquells fets que tenen relació amb el destí de la Casa d’En Hàdor i els fills d’en Hurin el Resolut». Amb aquest objectiu, el meu pare només va conservar del relat dels Annals la descripció de la «batalla cap a l’oest» i la destrucció de la host d’En Fingon; i amb aquesta simplificació i reducció de la narració va alterar el curs de la batalla tal com s’explica als Annals. En El Silmaríl·lion, evidentment vaig seguir els Annals, tot i que amb algunes característiques tretes de la versió del Narn; però en aquest llibre m’he limitat al text que el meu pare va creure apropiat per al Narn com un tot.

A En Turin a Dòriath, el nou text ha canviat bastant amb relació al dels Contes Inacabats. Aquí hi ha una sèrie d’escrits, en gran part merament esbossats, relatius als mateixos elements narratius en diferents fases de desenvolupament, i en aquest cas, òbviament, és possible adoptar diferents punts de vista sobre com s’hauria de tractar el material original. Jo he arribat a pensar que quan vaig compondre el text dels Contes Inacabats, em vaig prendre més llibertats com a editor del que calia. En aquest llibre he reconsiderat els manuscrits originals i he reconstituït el text, restaurant en molts llocs (normalment poc importants) les paraules originals, introduint frases o passatges breus que no haurien d’haver estat omesos, corregint uns quants errors i fent eleccions diferents entre les lectures originals.

Pel que fa a l’estructura de la narració en aquest període de la vida d’en Turin, des que va marxar de Dòriath per anar al cau dels proscrits a Àmon Rûdh, el meu pare tenia pensats determinats «elements» narratius: el judici d’en Turin davant d’En Thíngol; els regals d’En Thíngol i Na Mèlian a en Béleg; el maltractament d’en Béleg per part dels proscrits en absència d’en Turin; les trobades entre en Turin i en Béleg. Va canviar de lloc aquests «elements» relacionats l’un amb l’altre i va posar passatges de diàleg en diferents contextos; però va trobar difícil compondre’ls dins d’un «argument» establert: «descobrir què va passar realment». Però ara em sembla clar, després d’haver-ho estudiat molt, que el meu pare va aconseguir una estructura i seqüència satisfactòries per a aquesta part de la història abans d’abandonar-la; també que la narració en forma molt més reduïda que vaig compondre per al Silmaríl·lion publicat s’hi adapta bé, per bé que amb una diferència.

Als Contes Inacabats hi ha un tercer salt a la narració a la pàgina 119 (Edhasa, 1994): la història s’interromp en el moment en què en Béleg, després d’haver trobat en Turin entre els proscrits, no el pot convèncer de tornar a Dòriath (p. 101 en el nou text), i no es reprèn fins que els proscrits troben els Nans-mesquins. Aquí em vaig tornar a referir a El Silmaríl·lion per omplir el buit, apuntant que la història segueix amb l’acomiadament d’en Béleg i en Turin i el retorn del primer a Menegroth, «on va rebre l’espasa Ànglachel d’En Thíngol i lembas de Na Mèlian». Però, de fet, és demostrable que el meu pare va rebutjar això; perquè «el que realment va passar» va ser que En Thíngol va donar l’Ànglachel a en Béleg després del judici d’en Turin, quan en Béleg va sortir per primera vegada a buscar-lo. En el text present, per tant, el regal de l’espasa se situa en aquest moment, i no hi ha cap menció de les lembas. En el passatge posterior, quan en Turin torna a Menegroth després de trobar en Béleg, evidentment no hi ha cap referència a l’Ànglachel en el nou text, sinó només al regal de Na Mèlian.

Aquí em sembla convenient fer saber que he omès del text dos passatges que havia inclòs als Contes Inacabats però que podrien anar entre parèntesis a la narració: són la història de com l’Elm-Drac va arribar en possessió d’En Hàdor de Dor-lomin (p. 95, Edhasa 1994) i l’origen d’en Sàeros (p. 77, Edhasa 1994). Sembla segur, per cert, amb un estudi exhaustiu de les relacions dels manuscrits que el meu pare va rebutjar el nom de Saèros i el va canviar pel d’Orgol, que per «accident lingüístic» coincideix amb l’anglès antic orgol, orgel, «orgull». Però em sembla massa tard per fer desaparèixer Sàeros.

La principal llacuna de la narració tal com apareix als Contes Inacabats (p. 129, Edhasa 1994) s’omple en el nou text des del final de la secció D’en Mîm el Nan, amb La Terra de l’Arc i l’Elm, La mort d’en Béleg i La caiguda de Nargòthrond.

Hi ha una complexa relació en aquesta part de la «saga d’en Turin» entre els manuscrits originals, la història tal com s’explica a El Silmaríl·lion, els passatges inconnexos reunits a l’apèndix del Narn als Contes Inacabats, i el nou text en aquest llibre. Sempre he suposat que la intenció general del meu pare, amb el temps, era que quan acabés la «gran història» d’en Turin i se’n sentís satisfet, en trauria una història en forma molt més breu en el que podríem qualificar d’«estil Simaríl·lion». Però, evidentment, això no va passar; i per això ara, més de trenta anys després, he emprès la tasca d’intentar simular el que ell no va fer: l’escriptura d’una versió «Silmaríl·lion» de l’última forma de la història, però derivant-la dels materials heterogenis de la «versió llarga», el Narn. Es tracta del capítol 21 en El Silmaríl·lion publicat.

Així doncs, el text d’aquest llibre que omple el llarg buit de la història als Contes Inacabats surt dels mateixos materials originals que el passatge corresponent a El Silmaríl·lion, però en cada cas s’utilitzen amb un propòsit diferent i, en el nou text, amb una comprensió millor del laberint d’esborranys i notes i de la seva seqüència. Molta part dels manuscrits originals que va ser omesa o comprimida en El Silmaríl·lion continua disponible; però quan no hi havia res a afegir a la versió d’El Silmaríl·lion (com en la història de la mort d’en Béleg, treta dels Annals of Beleriand) simplement se’n repeteix la versió.

En el resultat, tot i que he hagut d’introduir passatges pont aquí i allà per tal d’adaptar els diferents esborranys, no hi ha cap element d’«invenció» supèrflua de cap mena, per lleugera que sigui, en el text més llarg que es presenta aquí. Tot i així, el text és artificial, com no podia ser altrament; sobretot perquè aquest gran cos de manuscrit representa una evolució contínua en la història real. Els esborranys que són essencials a la formació de una narració interrompuda poden pertànyer, de fet, a una fase anterior. Així, per donar un exemple d’un punt anterior, hi ha un text de la història de l’arribada de la banda d’en Turin al turó d’Àmon Rûdh, el lloc que hi van trobar per viure i com era allí la vida, i l’èxit efímer de la terra de Dor-Cúarthol, que va ser escrit abans que hi hagués cap suggeriment dels Nans-mesquins; i, de fet, hi ha una descripció d’allò més completa de la casa d’en Mîm sota el cim abans que aparegui el mateix Mîm.

En la resta de la història, des de la tornada d’en Turin a Dor-lomin, a la qual el meu pare va donar una forma acabada, hi ha naturalment poques diferències del text dels Contes Inacabats. Però hi ha dos aspectes de detall en el relat de l’atac al Glàurung a Cabed-en Aras on he esmenat les paraules originals i ho hauria d’explicar.

La primera és relativa a la geografia. Diuen que quan en Turin i els seus companys partiren de Nen Guirith en aquell vespre fatídic, no van anar directament cap al Drac, que jeia a la part més llunyana del congost, sinó que primer van agafar el camí cap als Passos del Tèiglin; i «després, abans que haguessin arribat molt lluny, giraren cap al sud per un estret camí» i travessaren els boscos sobre el riu camí de Cabed-en-Aras. Quan s’hi acostaven, en el text original del passatge, «els primers estels resplendien a l’est darrere d’ells».

Quan vaig preparar el text dels Contes Inacabats, no vaig adonar-me que no podia ser així, perquè era evident que no anaven cap a l’oest, sinó cap a l’est, o el sud-est, lluny dels Passos, i els primers estels a l’est havien d’estar davant seu, no al darrere. Quan parlava d’això a La guerra de les joies (p. 157, Edhasa 1994), vaig acceptar el suggeriment que l’«estret camí» que anava al sud tornava a girar cap a l’oest per arribar al Tèiglin. Però ara em sembla bastant improbable, perquè no té cap sentit en la narració, i una solució molt més senzilla és esmenar «al seu darrere» i posar «al seu davant», com he fet en el nou text.

L’esbós de mapa que vaig fer als Contes Inacabats (p. 183, Edhasa 1994) per il·lustrar la disposició de la terra, de fet, no està ben orientat. Es veu en el mapa de Belériand que va fer el meu pare, i es reprodueix així en el meu mapa d’El Silmaríl·lion, que l’Àmon Obel estava a l’est dels Passos del Tèiglin («la lluna s’alçava més enllà de l’Àmon Obel», i el Tèiglin corria cap al sud-est o el sud-sud-est entre els congosts). He tornat a dibuixar l’esbós de mapa i també he marcat el lloc aproximat de Cabed-en-Aras (es diu en el text, que «just en el camí del Glàurung hi havia ara una d’aquestes gorges, ni molt menys la més profunda, però sí la més estreta, just al nord de la desembocadura del Cèlebros»).



El segon aspecte afecta la història de la mort del Glàurung quan creuava el congost. Hi ha aquí una versió d’esborrany i una definitiva. En l’esborrany, en Turin i els seus companys van pujar per la part més allunyada de l’abisme fins que van arribar sota el marge; s’hi van quedar penjats durant tota la nit i en Turin «s’endinsà en un somni fosc en què tota la seva voluntat es concentrava a aferrar-se a les branques més properes». Quan va arribar el dia, el Glàurung es va disposar a creuar i «va desviar-se una mica cap al nord», i en Turin va haver de baixar fins al llit del riu i tornar a pujar per quedar sota de la panxa del Drac.

A la versió final, en Turin i en Húnthor eren només a mig camí de pujada per la banda més llunyana quan en Turin va dir que no servia de res pujar en aquell moment, abans de saber per on creuaria el Glàurung; «Així doncs, s’aturaren i esperaren». No es diu que, quan van deixar de pujar, van baixar des d’on eren, i el passatge relatiu al somni d’en Turin «en què tota la seva voluntat es concentrava a aferrar-se a les branques» reapareix de l’esborrany. Però a la història revisada no cal que s’hi aferri: podien baixar fins a baix, i segurament ho van fer, i esperar allà. De fet, això és el que van fer: es diu en el text final (Contes Inacabats, p. 164, Edhasa 1994) que no estaven en el camí del Glàurung i que en Turin «trescà a la vora de l’aigua per arribar sota d’ell». Sembla, doncs, que la història final arrossega un tret innecessari de l’esborrany anterior. Per donar-hi coherència, he esmenat «perquè no estaven ben bé en el camí del Glàurung» per «perquè no estaven en el camí del Glàurung» i «trescà a la vora de l’aigua» per «trescà muntanya amunt».

Tot això són aspectes menors, però aclareixen les que potser són les escenes més nítidament visualitzades de les llegendes dels Dies de l’Antigor i un dels més grans esdeveniments.





Llista de noms en «Els fills d’en Hurin»


Els noms que apareixen en el mapa de Belériand van seguits d’asterisc.

Adànedhel «L’Home-Elf», nom donat a en Turin a Nargòthrond.

Aerin Una parenta d’en Hurin a Dor-lomin que es va casar amb en Brodda l’Orientalenc.

Agarwaen «Brut de Sang», nom adoptat per en Turin quan va arribar a Nargòthrond.

Ainur «Els Sagrats», els primers éssers creats per L’Ilúvatar, que existia abans del Món: els Vàlar i els Màiar (esperits del mateix ordre que els Vàlar però d’un rang més baix).

Àlgund Home de Dor-lomin, membre de la banda dels proscrits a la qual s’uní en Turin.

Alt Fàroth, L’* Terres altes a l’oest del riu Nàrog damunt de Nargòthrond; també el Fàroth.

Àmon Dàrthir* Un cim de la carena d’Èred Wethrin al sud de Dor-lomin.

Àmon Ethir «El Turó dels Espies», un munt de terra alçat per Finrod Felagund una llegua a l’est de Nargòthrond.

Àmon Obel* Un turó enmig del Bosc de Brethil, dalt del qual fou construït Éphel Bràndir.

Àmon Rúdh* «Turó Calb», elevació solitària a les terres del sud de Brethil, habitatge d’en Mîm.

Anach* Pas que baixa de Taur-nu-Fuin a l’extrem occidental d’Èred Gòrgoroth.

Androg Home de Dor-lomin, cap de la banda dels proscrits a la qual s’uní en Turin.

Anfàuglith* «Pols Ofegadora», la gran plana al nord de Taur-nu-Fuin, en altres temps plena d’herba i anomenada Ard-galen, però transformada en desert per Mórgoth a la Batalla de la Flama Sobtada.

Àngband La gran fortalesa de Mórgoth al nord-oest de la Terra Mitjana.

Ànglachel L’espasa d’en Béleg, regal d’En Thíngol; després de ser novament forjada per a en Turin fou anomenada Gurthang.

Ànguirel Espasa d’Eöl.

Àngrod Tercer fill de Finarfin, mort a la Dagor Bragollach.

Any de Lamentació L’any de la Nirnaeth Arnoediad.

Aranruth «Ira del Rei», espasa d’En Thíngol.

Arcferm Nom d’en Béleg; vegeu Cúthalion.

Arda La terra.

Àredhel Germana d’En Turgon, esposa de l’Eöl.

Arminas Elf Nóldorin que va arribar amb en Gèlmir a Nargòthrond per avisar l’Oròdreth del perill que corria.

Arroch Cavall d’en Hurin.

Arvèrnien* Les costes de Belériand a l’oest de les goles del Sírion; esmentat a la cançó de Bilbo a Rivendell.

Àsgon Home de Dor-lomin que va ajudar a fugir en Turin després de la mort d’en Brodda.

Azaghâl Senyor dels Nans de Bélegost.

Bàrad Eíthel «Torre de la Font», la fortalesa dels Nóldor a Eíthel Sírion.

Bàragund Pare de la Morwen; cosí d’en Beren.

Bàrahir Pare d’en Beren; germà d’en Brègolas.

Bar-en-Danwedh «Casa del Rescat», nom donat per Mîm a casa seva.

Bar-en-Nibin-noeg «Casa dels Nans Mesquins» a Àmon Rûdh.

Batalla de les Llàgrimes Incomptables Vegeu Nirnaeth Arnoediad.

Bàuglir «L’Opressor», nom donat a Mórgoth.

Béleg Elf de Dòriath, gran arquer; amic i company d’en Turin. Dit Cúthalion «Arcferm».

Bélegost «Gran Fortalesa», una de les dues ciutats dels Nans a les Muntanyes Blaves.

Bélegund Pare de la Ríam; germà d’en Bàragund.

Belériand Terres a l’oest de les Muntanyes Blaves en els Dies de l’Antigor.

Belthrònding L’arc d’en Béleg.

Bëor Cap dels primers Homes que van entrar a Belériand; progenitor de la Casa d’En Bëor, una de les tres Cases dels Edain.

Beren Home de la Casa d’En Bëor, amant de la Lúthien, que va tallar un silmaril de la corona de Mórgoth; anomenat «el Manc» i Camlost «Mans Buides».

Bragollach Vegeu Dàgor Bragollach.

Bràndir Governador del Poble de Na Hàleth a Brethil quan va arribar en Turin; fill d’en Hàndir.

Brègolas Pare d’en Bàragund; avi de la Morwen.

Brègor Pare d’en Bàrahir i en Brègolas.

Brethil* Bosc entre els rius Tèiglin i Sírion; Homes de Brethil, el Poble de Na Hàleth.

Bríthiac* Gual del Sírion al nord del Bosc de Brethil.

Brodda Un Orientalenc a Hithlum després de la Nirnaeth Arnoediad.

Cabed-en-Aras «El Salt del Cérvol», una gorja profunda del riu Tèiglin on en Turin va matar el Glàurung.

Cabed Naeramarth «El Salt del Fat Funest», nom donat a Cabed-en-Aras després que la Níenor hi saltés per l’espadat.

Camí del Sud L’antic camí des de Tol Sírion a Nargòthrond pels Passos del Tèiglin.

Capsdepalla Nom donat al Poble d’En Hàdor pels Orientalencs a Hithlum.

Cèlebros Riera de Brethil que abocava al Tèiglin a la vora dels Passos.

Cinturó de Na Mèlian Vegeu Mèlian.

Círdam Anomenat «Mestre d’Aixa»; senyor dels Falas; en la destrucció dels Ports després de la Nirnaeth Arnoediad, fugí a l’Illa de Bàlar al sud.

Crissàegrim* Els cims de les muntanyes al sud de Góndolin, on hi havia els nius de Thoròndor.

Cúthalion «Arcferm», nom d’en Béleg.

Dàeron Joglar de Dòriath.

Dàgor Bragollach (també la Bragollach) La Batalla de la Flama Sobtada, en la qual Mórgoth va posar fi al Setge d’Àngband.

Dímbar* La terra entre els rius Sírion i Mindeb.

Dímrost «L’Escala Plujosa», les cascades del Cèlebros en el Bosc de Brethil, després anomenades Nen Guirith.

Dor-Cúarthol «Terra de l’Arc i l’Elm», nom donat al país defensat per en Turin i en Béleg des del seu cau a Àmon Rûdh.

Dòriath* El regne d’En Thíngol i Na Mèlian als boscos de Nèldoreth i Région, governat des de Menegroth, a la vora del riu Esgàlduin.

Dorlas Un home conseqüent del Poble de Na Hàleth en el Bosc de Brethil.

Dor-lomin* Regió al sud de Hithlum concedida pel rei Fingolfin com a feu a la Casa d’En Hàdor; casa d’en Hurin i la Morwen.

Dorthónion* «Terra de Pins», gran terra d’arbredes a les fronteres del nord de Belériand, després anomenada Taur-nu-Fuin.

Drengist* El llarg estuari que s’endinsava a Èred Lomin, les Muntanyes Ressonants.

Echad i Sedryn (també l’Echad) «Campament dels Fidels», nom donat a la casa d’en Mîm a Àmon Rûdh.

Ecthèlion Senyor Elf de Góndolin.

Edain (singular Adan). Els Homes de les Tres Cases dels Amics dels Elfs.

Eíthel Ivrin* «La font d’Ivrin», la font del riu Nàrog sota Èred Wethrin.

Eithel Sírion* «La font del Sírion», a la cara oriental d’Èred Wethrin; la fortalesa dels Nóldor en aquest lloc, anomenada també Bàrad Eíthel

Eldalië «El poble èlfic», equivalent a Èldar.

Èldar Els Elfs del Gran Viatge des de l’Est de Belériand.

Eledwhen Nom de la Morwen, «Resplendor èlfica».

Elfs Grisos Els Síndar, nom donat als Èldar que es van quedar a Belériand i no van creuar el Gran Mar cap a l’Oest.

Enemic, L’ Mórgoth.

Eöl Anomenat «l’Elf Fosc», un gran ferrer que vivia a Nan Èlmoth; va forjar l’espasa Ànglachel; pare d’en Màeglin.

Éphel Bràndir «La Tanca de Bràndir», l’habitatge tancat dels Homes de Brethil damunt l’Àmon Obel; també l’Éphel.

Èred Gòrgoroth* «Les Muntanyes de Terror», els grans precipicis en què Taur-nu-Fuin queia cap al sud; també les Gòrgoroth.

Èred Wethrin «Les Muntanyes de l’Ombra», «Les Muntanyes Obagues», la gran carena que formava els límits de Hithlum a l’est i al sud.

Esgàlduin* El riu de Dòriath que divideix els boscos de Nèldoreth i Région i que desemboca al Sírion.

Espasa Negra, L’ Nom d’en Turin a Nargòthrond; també la mateixa espasa. Vegeu Mormeguil.

Exiliats, Els Els Nóldor que es van rebel·lar contra els Vàlar i van tornar a la Terra Mitjana.

Faelivrin Nom donat a la Finduilas per en Gwíndor.

Falas* Les terres costaneres de Belériand Occidental.

Fèanor Fill més gran d’En Finwë, el primer cap dels Nóldor; mig germà d’En Fingolfin; creador dels Silmarils; cap dels Nóldor en la rebel·lió contra els Vàlar, però mort en batalla poc després de la seva tornada a Terra Mitjana. Vegeu Fills d’En Fèanor.

Felagund «Excavador de Coves», nom donat al rei Fínrod després de l’establiment de Nargòthrond i tot sovint utilitzat sol.

Fills de Fèanor Vegeu Fèanor. Els set fills que tenien terres a Belériand Oriental.

Fills de L’Ilúvatar Elfs i Homes.

Finarfin Tercer fill d’En Finwë, germà d’En Fingolfin i mig germà d’En Fèanor; pare d’En Fínrod Felagund i de la Galàdriel. En Finarfin no va tornar a la Terra Mitjana.

Finduilas Filla de l’Oròdreth, segon rei de Nargòthrond.

Fingolfin Segon fill d’En Finwë, el primer cap dels Nóldor; Rei Suprem dels Nóldor que visqué a Hithlum; pare d’En Fingon i En Turgon.

Fingon Fill més gran del rei Fingolfin, i Rei Suprem dels Nóldor després de la seva mort.

Fínrod Fill d’En Finarfin; fundador i rei de Nargòthrond, germà de l’Oròrdreth i Galàdriel; tot sovint anomenat Felagund.

Forweg Home de Dor-lomin, capità de la banda de proscrits a la qual s’uní en Turin.

Gàldor l’Alt Fill de Hàdor Capdaurat; pare d’en Hurin i en Huor; mort a Eíthel Sírion.

Gàmil Zirak Nan ferrer, mestre d’en Tèlchar de Nogrod.

Gaurwaith «Homes llop», la banda de proscrits a la qual s’uní en Turin en els boscos de més enllà de les fronteres occidentals de Dòriath.

Gèlmir (1) Elf de Nargòthrond, germà d’en Gwíndor.

Gèlmir (2) Elf Nóldorin que va arribar amb l’Arminas a Nargòthrond per avisar l’Oròdreth del perill que corria.

Gethron Un dels acompanyants d’en Turin en el viatge a Dòriath.

Glàurung «Pare dels Dracs», el primer dels Dracs de Mórgoth.

Glithui Riu que baixa d’Èred Wethrin i s’uneix al Tèiglin al nord de la desembocadura del Màlduin.

Glóredhel Filla d’en Hàdor, germana d’en Gàldor, pare d’en Hurin; esposa d’en Hàldir de Brethil.

Glorfindel Senyor Elf de Góndolin.

Góndolin* La ciutat oculta del rei Turgon.

Gòrgoroth Vegeu Èred Gòrgoroth.

Gòrthol «Elm Temible», nom adoptat per en Turin a la terra de Dor-Cúarthol.

Gòthmog Senyor dels Bàlrogs; assassí del rei Fingon.

Gran Cançó, La La Música dels Ainur amb què va començar el Món.

Gran Túmul, El Vegeu Haudh-en-Nirnaeth.

Grithnir Un dels acompanyants d’en Turin en el viatge a Dòriath, on va morir.

Guilin Elf de Nargòthrond, pare d’en Gwíndor i en Gèlmir.

Guinglith* Riu que aboca les aigües al Nàrog damunt de Nargòthrond.

Gurthang «Ferro de Mort», nom d’en Turin per a l’espasa Ànglachel després de ser forjada de nou a Nargòthrond.

Gwaeron El «mes ventós», març.

Gwíndor Elf de Nargòthrond, amant de la Finduilas, company d’en Turin.

Hàdor Capdaurat Amic dels Elfs, senyor de Dor-lomin, vassall del rei Fingolfin; pare d’en Gàldor, pare d’en Hurin i en Huor; mort a Eíthel Sírion a la Dàgor Bragollach. Casa d’En Hàdor, una de les Cases dels Edain.

Hàldir Fill de Hàlmir de Bretil; esposà Glóredhel, filla de Hàdor de Dor-lomin.

Hàleth La Senyora Hàleth, que ben aviat va esdevenir cap de la Segona Casa dels Edain, els Hàlethrim o Poble de Na Hàleth, que vivien al Bosc de Brethil.

Hàlmir Senyor dels Homes de Brethil.

Hàndir de Brethil Fill d’en Hàldir i la Glóredhel; pare d’en Bràndir.

Hàreth Filla d’en Hàlmir de Brethil, esposa d’en Gàldor de Dor-lomin; mare d’en Hurin.

Haudh-en-Elleth «El Túmul de la donzella èlfica» a la vora dels Passos del Tèiglin, on fou enterrada la Finduilas.

Haudh-en-Nirnaeth «El Túmul de les Llàgrimes» en el desert d’Anfàuglith.

Hírilorn Un gran faig al Bosc de Nèldoreth amb tres troncs.

Hithlum* «Terra de Boira», regió del nord limitada per les Muntanyes de l’Ombra.

Home Salvatge dels boscos Nom adoptat per en Turin quan va arribar per primer cop entre els Homes de Brethil.

Homes-llop Vegeu Gaurwaith

Húnthor Home de Dor-lomin, acompanyant d’en Turin en l’atac al Glàurung.

Huor Germà d’en Hurin; pare d’en Tuor, pare de l’Eàrendil; mort a la Batalla de les Llàgrimes Incomptables.

Hurin Senyor de Dor-lomin, marit de la Morwen i pare d’en Turin i la Níenor; dit Thàlion «el Resolut».

Ibun Un dels fills d’en Mîm el Nan-mesquí.

Illa d’en Sàuron Tol Sírion.

Ilúvatar «El Pare de Tots».

Indor Home de Dor-lomin, pare de l’Aerin.

Ivrin* Llac i cascades a la vora d’Èred Wethrin on naixia el riu Nàrog.

Khîm Un dels fills d’en Mîm, el Nan-mesquí, mort per una fletxa de l’Androg.

Làbadal Nom que en Turin posà a en Sàdor.

Ladros* Terres al nord-est de Dorthónion que foren concedides pels reis Nóldorin als Homes de la Casa d’En Bëor.

Lalaith «Rialla», nom donat a l’Urwen.

Larnach Un dels Homes dels boscos a les terres del sud del Tèiglin.

Llacunes del Crepuscle* Regió d’aiguamolls i bassals on l’Aros s’unia al Sírion.

Llàgrimes Incomptables La batalla de Nirnaeth Arnoediad.

Lothlann Una gran plana a l’est de Dorthónion (Taur-nu-Fuin).

Lothron El cinquè mes.

Lúthien Filla d’En Thíngol i Na Mèlian que, després de la mort d’En Beren, escollí esdevenir mortal i compartir el seu destí. Dita Tinúviel, «filla del crepuscle», rossinyol.

Màblung Elf de Dòriath, capità principal d’En Thíngol, amic d’en Turin; dit «El Caçador».

Maedhros Fill més gran d’En Fèanor, amb terres a l’est més enllà de Dorthónion.

Màeglin Fill de l’Eöl «l’Elf Fosc» i Àredhel, germana d’En Turgon; delator de Góndolin.

Màlduin* Afluent del Tèiglin.

Mandos Un Vala: el Jutge i Mantenidor de les Cases de la Mort a Vàlinor.

Manwë El cap dels Vàlar; dit el Rei Major.

Mèlian Una Maia (vegeu l’entrada Ainur); reina del rei Thíngol a Dòriath, al voltant del qual va establir una barrera de protecció invisible, el Cinturó de Na Mèlian; mare de la Lúthien.

Mélkor El nom quenya de Mórgoth.

Menegroth* «Les Mil Cavernes», els palaus ocults d’En Thíngol i Na Mèlian al riu Esgàlduin a Dòriath.

Menel Els cels, regió dels estels.

Methed-en-glad «Final del bosc», una fortalesa de Dor-Cúarthol a l’extrem del bosc al sud del Tèiglin.

Mîm El Nan-mesquí, que vivia a Àmon Rûdh.

Minas Tirith «Torre de Guàrdia», construïda per En Finrod Felagund a Tol Sírion.

Míndeb* Un afluent del Sírion, entre Dímbar i el Bosc de Nèldoreth.

Mithrim* La regió del sud-est de Hithlum, separada de Dor-lomin per les Muntanyes de Mithrim.

Mórgoth El gran Vala rebel, en l’origen el més poderós; dit l’Enemic, el Senyor Fosc, el Rei Negre, Bàuglir.

Mormeguil «L’Espasa Negra», nom donat a en Turin a Nargòthrond.

Morwen Filla d’en Bàragund de la Casa d’En Bëor; esposa d’en Hurin i mare d’en Turin i la Níenor; dita Eledhwen «Resplendor èlfica» i Senyora de Dor-lomin.

Muntanyes Blaves La gran carena de muntanyes (anomenada Èred Luin i Èred Lindon) entre Belériand i Èriador en els Dies de l’Antigor.

Muntanyes Circumdants Les muntanyes que envolten Túmladen, la plana de Góndolin.

Muntanyes de l’Ombra* Vegeu Èred Wethrin.

Muntanyes Obagues Vegeu Èred Wethrin.

Nan Élmoth* Un bosc a l’est de Belériand; indret on visqué l’Eöl.

Nans-mesquins Una raça de Nans a la Terra Mitjana de la qual en Mîm i els seus dos fills eren els darrers supervivents.

Nargòthrond* «La gran fortalesa subterrània del riu Nàrog» fundada per En Fínrod Felagund, destruïda pel Glàurung; també el reialme de Nargòthrond que s’estenia a l’est i l’oest del riu.

Nàrog* El principal riu de Belériand Occidental que naixia a Ivrin i s’unia al Sírion a la vora de les boques. Poble del Nàrog, els Elfs de Nargòthrond.

Nèithan «L’Agreujat», nom que es va donar en Turin entre els proscrits.

Nel·las Elfa de Dòriath, amiga d’en Turin a la infantesa.

Nen Guirith «Aigües Estremidores», nom donat a Dímrost, les cascades del Cèlebros a Brethil.

Nen Lalaith Rierol que naixia sota l’Àmon Darthir, un cim d’Èred Wetrin i que passava per davant la casa d’en Hurin a Dor-lomin.

Nénning* Riu de Belériand Occidental que desembocava al Mar al Port d’Èglarest.

Nevrast* Regió a l’oest de Dor-lomin, més enllà de les Muntanyes Ressonants* (Èred Lomin).

Nibin-noeg, Nobin-nogrim Nans mesquins.

Níenor «Dol», filla d’en Hurin i la Morwen i germana d’en Turin; vegeu Níniel.

Nímbrethil* Boscos de bedolls a Arvèrnien; citat a la cançó de Bilbo a Rivendell.

Níniel «Donzella de Llàgrimes», nom que en Turin donà a la Níenor a Brethil.

Nirnaeth Arnoediad La Batalla de les «Llàgrimes Incomptables», també la Nirnaeth.

Nogrod Una de les dues ciutats dels Nans a les Muntanyes Blaves.

Nóldor La segona host dels Èldar en el Gran Viatge cap a l’Est a Belériand; els «Elfs Profunds», «els Savis».

Núath, Boscos de* Boscos que s’estenien cap a l’oest des de les aigües altes del Nàrog.

Orientalencs Tribus d’Homes que seguien els Edain cap a Belériand.

Orleg Home de la banda de proscrits d’en Turin.

Oròdreth Rei de Nargòthrond després de la mort del seu germà Fínrod Felagund; pare de la Finduilas.

Ossë Un Maia (vegeu l’entrada Ainur); vassall d’Ulmo, Senyor de les Aigües.

Passos del Tèiglin* Guals on el vell Camí del Sud cap a Nargòthrond creuava el Tèiglin.

Plana Protegida, La* Vegeu Talath Dirnen.

Poble Bell Els Èldar.

Poders, Els Els Vàlar.

Primogènits, Els Els Elfs. Vegeu Fills de L’Ilúvatar.

Ràgnir Un servent cec de la casa d’en Hurin a Dor-lomin.

Région* El bosc del sud de Dòriath.

Regnat Ocult, El Dòriath.

Rei Negre, El Mórgoth.

Reialme Ocult, El Góndolin.

Reialme Protegit, El Dòriath.

Ríam Cosina de la Morwen; esposa d’en Huor, germà d’en Hurin; mare d’en Tuor.

Rivil Riu que naixia a Dorthónion i desembocava al Sírion en el Marjal de Serech.

Sàdor Fuster, servent d’en Hurin a Dor-lomin i amic d’en Turin a la infantesa. En Turin li deia Làbadal.

Sàeros Elf de Dòriath, conseller d’En Thíngol, hostil a en Turin.

Salt del Cérvol, El Vegeu Cabed-en-Aras.

Següents, Els Homes. Vegeu Fills de L’Ilúvatar.

Senyor de les Aigües El Vala Ulmo.

Senyors d’Occident Els Vàlar.

Senyor Fosc, El Mórgoth.

Senyora de Dor-lomin Morwen.

Serech* El gran marjal del nord del Pas del Sírion on arriba el riu Rivil procedent de Dorthónion.

Sharbhund Nom nànic d’Àmon Rûdh.

Síndarin La llengua èlfica de Belériand. Vegeu Elfs Grisos.

Sírion* El gran riu de Belériand que naixia a Eíthel Sírion.

Talath Dirnen* «La Plana Protegida», al nord de Nargòthrond.

Taur-nu-Fuin* «Bosc sota la Nit», últim nom de Dorthónion.

Tèiglin* Un afluent del Sírion que neix a les Muntanyes Obagues i recorre el Bosc de Brethil. Vegeu Passos del Tèiglin.

Tèlchar Ferrer de renom de Nogrod.

Telpèrion L’Arbre Blanc, el més antic dels Dos Arbres que donaven llum a Vàlinor.

Thangoròdrim «Muntanyes de la Tirania», alçades per Mórgoth sobre Àngband.

Thíngol «Capagrís», rei de Dòriath, senyor dels Elfs Grisos (Síndar); casat amb Na Mèlian la Maia; pare de la Lúthien.

Thoròndor «Rei de les Àguiles» (cf. El Retorn del Rei, VI, 4: «el vell Thoròndor, que havia construït els nius als cims inaccessibles de les Muntanyes Circumdants quan la Terra Mitjana encara era jove»).

Thurin «El Secret», nom donat per la Finduilas a en Turin.

Tol Sírion* Illa en el riu en el Pas del Sírion sobre la qual En Fínrod construí la torre de Minas Tirith; posteriorment capturada per en Sàuron.

Tres Cases (dels Edain) Les Cases d’En Bëor, Na Hàleth i En Hàdor.

Túmhalad* Vall a Belériand Occidental entre els rius Guinglith i Nàrog on fou vençuda la host de Nargòthrond.

Túmladen La vall oculta a les Muntanyes Circumdants on hi havia la ciutat de Góndolin.

Tuor Fill d’en Huor i la Ríam; cosí d’en Turin i pare de l’Eàrendil.

Turàmbar «Amo de la Fatalitat», nom adoptat per en Turin entre els Homes de Brethil.

Turgon Segon fill del rei Fingolfin i germà d’En Fingon; fundador i rei de Góndolin.

Turin Fill d’en Hurin i la Morwen, personatge principal de la troba anomenada Narn i Chîn Hurin. Per als seus altres noms, vegeu Nèithan, Gòrthol, Agarwaen, Thurin, Adànedhel, Mormeguil (Espasa Negra), Home Salvatge dels Boscos, Turàmbar.

Turó dels Espies Vegeu Àmon Ethir.

Úldor el Maleït Cap dels Orientalencs que fou mort a la Batalla de les Llàgrimes Incomptables.

Ulmo Un dels gran Vàlar, «Senyor de les Aigües».

Úlrad Membre de la banda de proscrits a la qual s’uní en Turin.

Úmarth «Fat desgraciat», nom fictici que en Turin donà al seu pare a Nargòthrond.

Urwen Filla d’en Hurin i la Morwen que va morir a la infantesa; dita Lalaith, «Rialla».

Vàlar «Els Poders», els grans esperits que van entrar al Món al començament dels temps.

Vàlinor La terra dels Vàlar a Occident, més enllà del Gran Mar.

Varda La més gran de les reines dels Vàlar, esposa de Manwë.





Nota sobre el mapa


El mapa de la pàgina següent està basat en el que es va publicar en El Silmaríl·lion, que al seu torn estava tret del que el meu pare va fer a la dècada de 1930 i que no va substituir sinó que el va anar fent servir en la seva obra posterior. Les representacions formalitzades, i òbviament molt selectives, de muntanyes, turons i boscos són una imitació del seu estil.

En aquest dibuix nou he introduït algunes diferències que tenen com a fi simplificar i fer-lo més expressament aplicable a la història d’Els Fills d’en Hurin. Per això no s’estén cap a l’est per incloure Ossíriand i les Muntanyes Blaves i se n’han omès determinades característiques geogràfiques; mentre que (amb algunes excepcions) només s’hi marquen noms que realment apareixen en el text.





JOHN RONALD REULEN TOLKIEN (Bloemfontein, Sud-àfrica, 3 de gener de 1892 — Bournemouth, Anglaterra, 2 de setembre de 1973) fou un filòleg, professor universitari, poeta, i novel·lista anglès. Va ensenyar anglosaxó (1925-45) i llengua i literatura angleses (1945-59) a la universitat d’Oxford.

És impossible de separar la seva faceta d’erudit, amb estudis sobre Chaucer i el poema heroic Beowulf, de la seva obra de novel·lista, que ja va començar mentre era estudiant a Oxford, i que continuà, segons deia ell mateix, solament «per a la seva pròpia satisfacció i amb poques esperances que aquell treball pogués interessar ningú».

La composició d’El Senyor dels Anells durà des del 1936 fins al 1949, i mentre hi treballava va escriure El hòbbit (1937), que féu servir com una introducció per als seus fills.

Tolkien va escriure altres obres com a introducció o complement del món mitològic creat per ell, potser el producte més impressionant que ha sorgit mai de la imaginació d’un sol home. A El Silmaríl·lion (1977), per exemple, Tolkien pretenia narrar la creació mitològica del seu món, la història dels elfs i dels humans fins al moment en què comença la narració d’El hòbbit; i a Els fills d’en Hurin (2007), Tolkien pretenia narrar una part de la història dels Edain (els homes), centrant-se en la figura d’Hurin i la seva descendència.

El 2008 The Times va situar l’escriptor anglès en sisena posició del seu llistat dels «50 escriptors britànics més importants des del 1945».





Notes


[1] Però hi ha una altra història que diu que en Mîm no va anar a cercar els Orcs amb deliberació. Va ser la captura del seu fill i l’amenaça de torturar-lo el que va causar la traïció d’en Mîm. [Torna]





