Si hi ha hagut un poeta popular, estimat i àmpliament llegit en la literatura catalana del segle XX, aquest és, sens dubte, Miquel Martí i Pol. La seva obra, marcada pel compromís civil i per la malaltia, ha transcendit com passa poques vegades l’àmbit dels llibres i els estudis, per esdevenir un patrimoni literari viscut dels seus innombrables lectors. Aquesta Poesia completa aplega per primera vegada en un sol volum els trenta-cinc llibres «canònics» de Martí i Pol ordenats cronològicament, i posa encara més a l’abast el conjunt de l’obra d’un dels autors fonamentals de la poesia catalana.





Miquel Martí i Pol





Poesia completa




ePUB v3.0

vidadoble 30.07.12





Títol original: Poesia completa

Miquel Martí i Pol, 2009

Edició digital: vidadoble (v1.0)

Segona edició: Tompopal (v2.0)

Tercera edició: EpubCat (v3.0)

ePUBCat base r1.3





NOTA EDITORIAL


Després d’haver tingut una difusió amplíssima però molt peculiar des del punt de vista editorial, la poesia de Miquel Martí i Pol va quedar definitivament fixada en l’edició de l’Obra poètica que el mateix autor va emprendre el 1989 en estreta col·laboració amb Pere Farrés, i que ocupa quatre volums de la col·lecció Clàssics Catalans del Segle XX, d’Edicions 62 (1989-2004).

El text que reproduïm en aquesta edició d’ara és, per tant, el que va editar Pere Farrés en aquells volums. Pel que fa al contingut, però, hi recollim exclusivament els trenta-cinc llibres que formen el corpus canònic estricte de la producció en vers publicada per Martí i Pol en forma de llibre i avalada per la seva inclusió a l’Obra poètica final. En relació amb els quatre volums d’aquella edició, queden fora d’aquesta Poesia completa d’ara els textos marginals i els textos pòstums, que allí estaven generalment relegats a apèndixs. El material exclòs és el següent:

—del volum 1, l’apèndix «Cançons i altres poemes»;

—del volum 2, «Apèndix (1977-1980)»;

—del volum 3, l’apèndix que inclou el llibre infantil «Bon profit!» (1986);

—del volum 4, el recull pòstum «Quietud perduda», els nou aplecs destinats a publicacions d’arts plàstiques o de bibliòfil («Nou poemes d’Andorra», «Icarus», «Toni Vidal-Menorca», «Onze tankas», «Mediterrània», «La nit: Onze haikús» i «Natura viva», tots ells datats entre 1986 i 2002), el llibre infantil «Per molts anys!» (1999), recollit a l’Apèndix I, i els poemes dispersos de l’Apèndix II.





PORTO LA TARDA

RECOLZADA AL BRAÇ

(1948-1954)





PLOU A MUNTANYA


Plou a muntanya,

la boira freda

s’esfilagarsa.

De l’ampla serra

les grans espatlles

reben, calmoses,

l’embat de l’aigua

i els llacs s’emplenen

de fades boges,

nues i blanques.

El vent s’afua,

passa i traspassa,

corrent amb fúria

per entre els arbres;

besa les roses

i amb grans rialles,

uns cops alegres,

d’altres irades,

la torrentera

que fuig poruga

per entre cingles

frisós empaita.





CAPTARD


La tarda mor sense dolor

i mare-lluna plora estrelles,

un vent calmós gronxa poncelles;

en voleu més de serenor!

Calla l’ocell i, amb ploricó,

la font salmeja meravelles,

s’adorm el camp i les parpelles

obre l’amor somniador.

Cel d’hora baixa, empresonat

dins la pupil·la de l’aimia,

llums en conjur de bruixeria,

fetilleria o veritat

que dura poc, i el cor voldria

que fos per una eternitat.





PLOU I FA SOL


Plou i fa sol, les bruixes es pentinen,

al cel triomfa l’arc de Sant Martí,

el món fa la rialla entre boirines

i el verd és més lluent i el groc més fi.

Plou i fa sol!, una alegria nova

xiscla i s’ensenyoreix del pensament,

i el poble vell, estès tal com la roba,

comença a retrobar-se lentament.

Plou i fa sol, cor meu, pla ho endevines,

plou i fa sol, i riu clar l’horitzó,

plou i fa sol, les bruixes es pentinen…

i el vent manyac s’emporta la cançó.





GOIGS INÈDITS EN LLAOR DE L’EMILI TEIXIDOR


Puix de la nau de l’escola

sou l’insigne copatró,

no ens negueu mai la tabola,

Sant Emili Teixidor.

De menut ja la fal·lera

diu que us feia estar malalt

i us dèieu per no anar enrera:

Qui res no té, res no val.

(Que heu sortit per carambola

sols ho sabem Vós i jo).

No ens negueu mai la tabola,

Sant Emili Teixidor.

Ingresseu als escolapis

emportat del vostre anhel

i teniu el goig seràfic

de veure’l créixer fidel.

(I parlant de les carbasses,

de la mandra i el bastó…).

No ens negueu mai la catxassa,

Sant Emili Teixidor.

A Montbui feu cap un dia,

pit enfora, cor ardent,

i en menys temps del que es creuria

us guanyeu tota la gent.

(Tant si fou per simpatia

com per barra de debò).

No ens negueu mai l’alegria,

Sant Emili Teixidor.

De molt temps Roda us venera

amb ungida pietat

i de vós, pels fills, espera

amb encesa voluntat.

(Si algun ximple us don fretura

i us fa mal al païdor).

No ens negueu mai la frescura,

Sant Emili Teixidor.

Puix teniu veu de baríton

i nas de boxejador,

Sant Emili, Sant Emili,

no ens negueu la protecció.





SONET


Venturós qui guarneix en son cor

—molsa i grèvol— la pau d’un pessebre

i esbatana la humida palpebra

cor endins a la llum que no mor.

Qui s’agença un Nadal per conhort

amb l’encís delicat de l’orfebre,

un Nadal que esvaint la tenebra

fa més pura l’estrella que és nord.

Venturós qui gronxola l’Infant

i oblidant-se del món un instant,

i de viure, a la Vida s’atansa.

Venturós qui el misteri reviu

cada jorn amb plaer renadiu

en un íntim esclat retrobant-se.





COLLARETS DE LLUM


Collarets de llum

quan la tarda fina;

si el rostoll s’adorm

tot és de joguina.

Un estel petit

obre l’ull i parla:

—¿On serà l’amor

que no puc trobar-la?

—On serà l’amor?

—fa la Lluna bruna.

L’he cercat pertot,

que n’estic dejuna.

I l’amor ocult

entre satalies

riu que riu content

de ses traïdories.

Collarets de llum

quan la tarda fina;

si el rostoll s’adorm

tot és de joguina.

Prou l’estel petit

i la Lluna clara

cercaran l’amor

més i més encara.

Se’n riuran els camps

i les ribes pures

i els pollancs i el riu

i el pla i les altures.

Se’n riuran els grills

i els ocells cantaires

i el vent remorós

i els follets rondaires.

I ell, entaforat

entre satalies,

contarà a la nit

noves traïdories.

Collarets de llum

quan la tarda fina;

si el rostoll s’adorm

tot és de joguina.





L’AMOR JUGAVA A PERDRE’S


L’amor jugava a perdre’s

als teus ulls clars.

Em deia l’enyorança:

No el trobaràs.

La tarda s’enfollia,

boja de llum,

vibrant en l’harmonia

del seu perfum.

Plorava el cor silencis

i llanguiment.

Em deia tot: No hi pensis

per un moment.

L’amor es compadia

del meu penar;

de sobte apareixia

rera un lilà.

Per la meva hora muda

volava un cant.

L’amor era vençuda

i el pler constant.

S’adorm un goig unànime

als teus ulls clars.

L’amor, ara, es repenja,

fina, al meu braç.





QUI SAP SI MAI


Qui sap si mai, quan el rostoll s’afina

i l’hora esdevé lúcida i suau,

quan és més tendre el vol de la gavina,

els ulls de blau incert d’una fadrina

hauran cercat els meus al cel tan blau.

Qui sap si a l’hora encesa del migdia

i a l’hora fresca i blanca del matí

els llavis d’una verge, amb gelosia,

han preguntat per mi.

Qui sap si els cors han bategat alhora,

si han defallit per un mateix estel,

qui sap si el vent, complicitat traïdora,

s’ha emportat dos sospirs al mateix cel.

Rosa de llum, mig s’abalteix la tarda,

hi ha un somni ingenu a cada estel petit,

la pau d’aquests instants el cor la guarda,

que em neix al fons del pit.

M’ha extasiat el goig de l’hora fina

i ara una son manyaga em besa els ulls;

dintre de mi també el rostoll s’afina,

també hi volen ocells sense aldarulls.

Amor inconegut, si ara et tenia

entre el meu cor i el dia que se’n va,

un bes fóra el conhort que em refaria

del gran desig que sento d’estimar.





MARE, SI FOS MARINER


Mare, si fos mariner,

mariner de bona traça,

me n’iria mar endins

tot sol amb la meva barca;

el vent fóra un crit de goig,

la vela, coloma blanca,

el cor, d’un blau com d’encís

i els ulls, d’un verd d’esperança.

Mare, si fos mariner,

mariner de bona traça,

me n’iria mar endins

tot sol amb la meva barca.

Us faria adéu al port,

un adéu ple d’enyorança,

entre l’escàlem i el pit

me’n duria el goig de l’aire,

la verdor fina dels pins,

la llum de les vinyes clares…

Mare, si fos mariner,

tot sol amb la meva barca

iria a cercar l’amor

per ports i cales llunyanes,

gallardet a dalt del pal

perquè encaminés la passa,

i olor de fonoll marí

entre el meu pit i l’escàlem.

L’amor seria molt lluny,

si en caldrien de jornades!;

de nits guaitaria el cel,

de dies, la mar tan blava;

veuria passar vaixells

vinguts de terres estranyes.

—Doncs on aneu, mariner,

tot sol amb la vostra barca?

—Cerco l’amor, que bé prou

sé com m’espera i demana.

Cerco l’amor, ai companys!,

per’xò m’empeny l’esperança.

Mare, si fos mariner,

iria amb la meva barca

cercant amb delit l’amor

per mars de somni i rondalla.

L’amor seria al seu port

esperant-me, tota blanca.

La vela, de lluny a lluny,

cridaria l’arribada

i el vent desfaria en llum

les trenes d’or de la tarda.

—Amor-li diria jo—,

guaita la mar, ampla i clara:

ella m’ha dut al teu port,

ella ens farà de companya;

el camí de retornar

serà un petó que s’allarga,

jo llegiré en els teus ulls

tot el que espero i em manca

i el viu del cor serà fresc

com una rosa que es bada.

Tornarem al mateix port

d’on vaig sortir per trobar-te;

hi tornarem llavimuts

un dia en caient la tarda;

tu tindràs el cabell pur,

jo, la pell un xic colrada,

i el nostre retorn, el gust

d’una música llunyana.

Mare, si fos mariner,

tot sol amb la meva barca,

iria a cercar l’amor

per mars de somni i rondalla.





CONFIAVA ELS MEUS SECRETS


Confiava els meus secrets

a la insensible cridòria de les màquines;

i no se n’horroritzava ningú

perquè els meus passos no coneixien ressò.

I em sentia menyspreat

per les dones de braços nus;

i cridava més fort

fins que la meva ànima es dolia de l’esforç.

I els meus secrets, llavors,

senyorejaven entremig del batibull

un xic petulants;

i tu només els comprenies

i em brindaves per ells

el repòs misteriós dels teus ulls.

Fins que un dia

restaren closos al meu prec

i es féu la nit al meu camí.

I ara m’abassega

la fressa horrible de les màquines;

i els meus secrets (que ja no ho són)

fan riure les dones de braços nus,

indiferents al plany.





ARA REPOSO PLÀCIDAMENT


Ara reposo plàcidament

i em retallen el paisatge dos farbalans blancs.

I veig: un cel emboirat, immòbil,

i les cases,

cadascuna amb el seu secret,

i molta gent que camina

indiferent a la meva mirada,

i una peripècia, la darrera,

de la darrera oreneta.

I el meu cor i el meu pensament

planen per damunt de tot.

I cada cosa i cada persona

esdevenen titelles que faig discórrer

al meu arbitri.

I em sento, per un moment,

senyor dels qui caminen indiferents

i del cel immutable

i del secret de les cases.

I penso que des del nostre racó

podem fàcilment crear-nos un món

només per a nosaltres,

amb les mateixes coses materials.

I evadir-nos de la pròpia esclavitud

a cavall de les coses que ens tenen esclaus.





PORTO LA TARDA


Porto la tarda recolzada al braç

com la dona estimada s’hi recolza,

la tarda núbil que de mi ha nascut

amb un panteix insospitat de vida.

Porto la tarda recolzada al braç

i jo mateix, perdut dintre la tarda,

presoner dels camins i de la llum,

daurant l’enyor amb l’or amic dels somnis.

I et cerco, amor, per l’ampla quietud,

com l’errívol ocell cerca la branca

on reposar, florint-hi amb el seu cant,

madur d’inconegudes primaveres.

I et cercaré molt més, fins que per tu

s’acali l’esperit damunt les coses,

com s’acala per beure en una font

una dona gentil, mirant-s’hi dintre.

Llavors caurà la nit i el pensament,

vençut per l’alegria de saber-te,

ritmarà una complanta de clarors

dins les ombres, feixugues de presagis.





CHARMES


de la pluja

Si unim les mans sota la pluja fina

les lligarà la pluja amb fils sagrats

i ens semblarà després que som casats

per una estranya voluntat divina.

de la nit

Sojornar dins la nit d’un bell sojorn

atent només a l’alta meravella

i heure potser per adornar el teu front

l’encís misteriós d’alguna estrella.

de l’esposa del veí

Cada cop que el teu tipus rumbeja

rera els vidres lluents del balcó,

em sacseja un estrany tremolor

i em consum una il·lícita enveja.





ALGÚ M’HA DIT


Algú m’ha dit: Has d’estimar el perfum

de les flors ignorades

i pararàs polida atenció

quan l’amic t’aconselli.

I jo que vinc i aixeco ardidament

bandera de principis

contra els atarotats principis vells;

i cent espills futurs reprodueixen

el lloable progrés

en el fecund terreny de les idees.

Voleu més meravella?

Altrament sóc un home

que viu dins el recer

més extens i profund de prejudicis;

elemental, d’acord,

però, a més d’això, notablement sensible

al fred de l’afalac.

¿Qui es pot arrencar els ulls, doncs, si em passejo

per tan íntim jardí

amb les mans a l’esquena, i fins m’assec

de tant en tant en un banc ignorat?

Ben mirat tots tenim algun jardí

tan personal que res no el justifica.





CAMÍ, POTSER RETORN


Camí, potser retorn, a horitzons densos

quan ja la carn és trista, quan la carn és de nit;

i alçar amb les mans els ulls, encara intensos,

car hem perdut la intimitat del crit.

Tornar i tornar només, com si la vida

fos un etern recomençar imprecís,

talment el vol d’una au sempre ferida

que es precipita en l’aire trencadís.

I un cop només tocar la llum, tan clara

que ja mai més no deixarem el port,

perquè una nit hem amagat la cara

dintre les mans amigues de la mort.





PARAULES AL VENT

(1951-1953)


Als meus pares





PREGUEM


Tenim el cor profundament cavat en ombres

i la vostra veu, Senyor, és groga com els blats.

Creixem, però, verticalment,

allunyant-nos dels camins tan inútils.

La nostra carn és flonja com la fruita podrida

i el nostre pas, insegur com el d’un infant.

I és que difícilment caminarem

amb els ulls girats enlaire.

On és, Senyor, la vostra mà?

on, el lligam intens de la vostra mirada?

Car és llarga la ruta i plena de paranys

i les pedres ens nafren els peus

i a les mans hi tenim grapats d’espines.

Som com animalons desficiosos

tothora acorralats pels caçadors.

No pas amb veu tranquil·la clamem,

sinó amb un crit rogallós,

perquè us temem, Senyor, i alhora

tenim una íntima, una vital necessitat de Vós.





NO FAIG SINÓ REPETIR LES PARAULES


No faig sinó repetir les paraules

que algú ja havia pronunciat.

Tot és antic, si ho mireu bé, i estèril,

llevat de l’obra dels nostres primers pares.

Perquè llavors la terra era verge

i la mar, immensa com la fosca.

Algú, però, va aclarir les distàncies

i va inventar conceptes i formes,

perjudicant notablement

l’activitat de les generacions futures.

Perquè llavors no existien prejudicis

ni precedents enutjosos d’antigues gestes,

i hom lloava la traça dels inventors

—ben mirat, tothom ho era—

amb paraules, fins llavors, inconegudes.

Però passaren els segles i les edats

i sorgírem nosaltres de la pols.

I alçàvem els braços per saludar-nos familiarment

i apreníem cançons

i muntàvem vehicles,

elogiant el progrés i la pròpia capacitat.

Fins que algú ens ha tustat l’espatlla

i ens ha dit amicalment:

Nihil novum sub sole.

I hauríem plorat, si haguéssim gosat,

de tanta misèria i tant desencant.

Perquè som una raça envellida

bon punt ha nascut

i res no pot aconhortar-nos d’aquest desgavell

en l’ordre natural de les coses.





HEU ESBRINAT QUE EN UN INSTANT NOMÉS


Heu esbrinat que en un instant només

pot estimar-se tant com en tota una vida.

Heu esbrinat que el goig és com una illa

inconeguda, que pot concretar-se

davant la proa de la nau que us mena,

algun matí ignorat,

per una ruta antiga.

I per això us llanceu ardidament

a la follia d’estimar-vos, ara

que el vostre cos és àgil, i feu miques

l’àmfora que servava el vell perfum

per aspirar-ne d’un sol cop

tota la intensitat dominadora.

I qui sap si morir després de la prova.





JOGLARS INCONEGUTS


¿Joglars inconeguts us vetllen l’alt repòs

o bé dormiu tranquil·lament sorpresos?

Jo sé el marbre i la pedra

i la veu de la nit

en altes avingudes de xiprers discretíssims,

mes ignoro la humida musical meravella

d’aquest vostre col·loqui silent

amb la llum i les ombres.

Oh!, sojornar amb vosaltres, germans, i que el secret

em penetri com l’aigua en terra remoguda.





UN DIA SERÉ MORT


Un dia seré mort

i encara serà tarda

en la pau dels camins,

en els sembrats verdíssims,

en els ocells i en l’aire

quietament amic,

i en el pas d’aquells homes

que desconec i estimo.

Un dia seré mort

i encara serà tarda

en els ulls de la dona

que s’apropa i em besa,

en la música antiga

de qualsevol tonada,

o, encara, en un objecte,

el més íntim i clar,

o potser en els meus versos.

Digueu-me quin prodigi

fa la tarda tan dolça

i tan intensa alhora,

i a quin prat o quin núvol

he d’adscriure el meu goig,

perquè em sé perdurable

en les coses que em volten,

i sé que algú, en el temps,

servarà el meu record.





ARBRE NU


T’has isolat com un espectre més

i fins la tarda fuig de tu i et nega

com si no fossis fruit d’aquesta llum

i aquesta corba sensual de l’aire.

Ara enyores l’hivern amb l’imprecís

bleixar dels dies, uniforme i fàcil,

que t’aferra a l’espai i et fa més gran

als ulls incipients de la natura.





NOSALTRES, BEN MIRAT


Nosaltres, ben mirat, no som més que paraules,

ordenades, si voleu, amb altiva arquitectura

contra el vent i la llum,

contra els cataclismes,

en fi, contra els fenòmens externs

i les internes rutes angoixoses.

Ens nodrim de paraules

i, algunes vegades, habitem en elles:

així en els mots elementals de la infantesa,

o en les acurades oracions

dedicades a lloar l’eterna bellesa femenina,

o, encara, en les darreres frases

del discurs de la vida.

Tot, si ho mireu bé, convergeix en nosaltres

perquè ho anem assimilant,

perquè ho puguem convertir en paraules

i perduri en el temps,

el temps que no és res més

que un gran bosc de paraules.

I nosaltres som els pobladors d’aquest bosc.

I més d’un cop ens hem reconegut

en alguna antiquíssima soca,

com la reproducció estrafeta

d’una pintura antiga,

i hem restat indecisos

com aquell que desconeix la ciutat que visita.

Però la nostra missió és parlar.

Donar llum de paraula

a les coses inconcretes.

Elevar-les a la llum amb els braços de l’expressió viva

perquè triomfem en elles.

Tot això, és clar, sense viure massa prop de les coses.

Ningú no podrà negar que la tasca és feixuga.





AMAREU L’ESPERIT DE L’HIVERN


A Miquel Arimany

Amareu l’esperit de l’hivern

i la grisa tardor suaument colpidora.

Amareu els crepuscles discrets,

sense tons agressius,

i la nosa de Déu en les coses,

i amareu els ocells

i les flors de florida indecisa.

Amareu el silenci i la pau

de la vida senzilla,

i el recer de la llar,

i una sola muller

que us escurci la vetlla amb cançó de preguntes

i us allargui en els fills

l’amorosa complanta de viure.

Amareu els parents ignorats

i els amics, com objectes

molt íntims.

I amareu, oh també!, l’alt destí

d’aquest cos que us sustenta.

Amareu dama mort que és la fi

de tants rius de tendresa,

i l’angoixa vital

de tanta aigua sotmesa a la llei que us separa

de tot el que fou,

sí, germans, vida intensa,

i ara resta en espera constant

com amant fidelíssima.





POEMA


A Blai Bonet

Ens sabíem tan orfes, Senyor, tan mancats de tendresa

que ens planyíem de nit amb estranyes cançons de bressol,

invocant antiquíssims camins, car ens era defesa

l’alta ruta que mena a la llum per rials de consol.

I de sobte ens miràveu, Senyor, i ens sentíem perfectes

i ens lliuràvem a Vós com es lliura l’ocell a l’espai.

I un matí ens infantava de nou en els mínims objectes

sense angoixa ni plor, dolçament, com un íntim desmai.

Ara el temps, entre Vós i nosaltres, és viva paraula.

Per vivència de Vós coneixíem el do de la llum.

Cavarem en la nit fins que el vent destrueixi la faula

i després Vós fareu que no es perdi, per sempre, el perfum.





EN VA ESPEREU QUE ELS DIES


En va espereu que els dies

prodiguin meravelles.

No hi ha ocells, asseguro,

ni flors en la nit alta.

Només crit uniforme

de l’ombra, pedra grisa

i, en vosaltres, crepuscles

descolorits que us burxen

fatalment les espatlles.

Hi ha un remei: evadiu-vos.

Evadiu-vos! No us manquen

pas espills ni vehicles

lleugers per fer la prova.

Altrament, no puc dir-vos

cap secret de l’ofici.

Sóc antic, i vosaltres

no em podríeu comprendre.





INESPERADAMENT ALGUNA COSA LLEU


A Jaume Vilar

Inesperadament alguna cosa lleu

us enfronta de nou amb les rutes antigues

i amb els rius, els grans rius verticals de la infància.

I us mireu a l’espill deslluït que guardàveu

en el calaix més íntim de l’armari més vell

o bé colliu petxines en platges de pintura

per escoltar-hi, encara!, el ressò de la mar.

Oh, el retorn a la rítmica tebior de les mans!

Desordenadament us cerqueu entre robes

que decoren passatges de combats desiguals

i a les mans hi teniu melicotons suavíssims.

Ja no hi ha tràfec d’hores damunt la vostra carn

i fa una pluja fina, uniforme i tranquil·la,

i enraoneu més baix a cada instant, sorpresos.

Ara voldria seure i remembrar amb vosaltres

el meu passat, tan fràgil com joguina de fira,

perquè m’atreu la intensa proximitat del fruit

i sóc endut a clares remors d’aigua ignorada.

Digueu-me la paraula, car els anys m’envileixen

i cap consol m’alleuja. Jo sé camins on arbres

arrenglerats aombren innocents meravelles,

i puc dir-vos la viva quietud de les coses

o bé el crit de desfici de tanta sang inútil.

Però en va he de cercar-me per vells jardins estèrils

per reposar una estona al grat de la meva ombra,

car he viscut, germans, massa prop de la vida

i en mi del temps hi resta només una inconcreta

suavitat humida, per ordenar-me el tacte

cap a un futur que temo i em xucla irresistible.

I l’ahir és de vosaltres que heu viscut i no us pesa.





AMB VESTITS ANTIQUÍSSIMS


Amb vestits antiquíssims

us disfresseu, dos dies

o tres cada setmana,

per fer cap als reductes

de taules manllevades,

on aprendre les normes

dels pensadors de moda.

Allí l’instant s’allarga

del vostre goig més íntim,

en fum de tabac negre

o en vi de color fàcil.

Qui ha dissertat? Diríeu

que ahir i avui i sempre

es repeteix el tema,

exacerbant, monòton…

Sortiu. L’amic us parla

de l’amor i la guerra

i li envegeu la dona

i ell qui sap què desitja.

El llit us acull, tebi.

Fora, al carrer, és intensa

la nit, però vosaltres

ignoreu els principis

del benestar romàntic

i dormiu sota un sostre

feixuc de prejudicis.





PARLO DEL CRIT UNÀNIME


Parlo del crit unànime

de la sang i em retreuen

deslluïts prejudicis.

«Antigament…», objecten,

i jo sóc vell de segles.

Per quins rials polsosos

ordeneu les paraules?

Companys, alliberem les barques

de tanta corda inútil.

Hi ha grans rius que ens esperen.





NADALA


A Tomàs Roig i Llop

Hem bastit el pessebre en un angle

del menjador, sobre una taula vella,

el pessebre mateix de cada any

amb la mula i el bou i l’Infant

i els tres Reis i l’estrella.

Hem obert innombrables camins,

tots d’adreça a la Cova,

amb corrues de vells pelegrins

—tots nosaltres— atents a l’auster caminar de la prova.

I en la nit del misteri hem cantat

les antigues cançons

de la mula i el bou i l’Infant i els tres Reis i l’estrella.

I oferíem la nit amb els ulls i les mans.

I cantàvem molt baix, amb vergonya potser de saber-nos germans

de l’Infant i de tots en la nit de la gran meravella.





PRIMFILEU MERAVELLES


Primfileu meravelles

i la nit és molt alta.

Per vells carrers de poble,

amb cantonades fredes,

us guiarà les passes

l’alta veu del silenci.

Secretegeu, de sobte;

qui us xucla, qui us pregunta?

Sorpresa de l’encontre.

I la nit és intensa.





ALTRA ARMA JA NO ESPERO


Altra arma ja no espero

que la mort per alçar-me

contra antigues llegendes,

contra els vents i la pluja.

Vertical meravella

de la mort que ens alzina

i ens fa tan poderosos.

Restem anys en la fosca,

reposant en cadires

d’una fusta tan dura

que ens deformen els ossos,

escoltant com trontollen

pels camins les tartanes

i els renecs dels que topen

amb els arbres i cauen

i ningú no els consola.

Restem anys isolant-nos

sota l’ombra tranquil·la

dels para-sols de moda,

aprenent la doctrina

d’odiar sense ofendre

la més fina etiqueta.

Restem anys traient branques

d’inútils prejudicis

i florint en paraules

que són boira de segles.

I la mort ens neteja

d’aquest llot, i destria

l’aigua clara, i l’aixeca

i en fa pluja fecunda.

I un jorn tot serà pluja

(jo, tu, ells, tots nosaltres)

dominant el paisatge.





SONET


A Josep Clarà

Jo sé que viure és com un somni breu

sotmès al ritme d’una llei antiga,

i sé que el cos que es vincla de fatiga

té ja un espai guanyat als ulls de Déu,

perquè d’un temps, inesperat i lleu,

n’ha fet una arma de treball amiga.

Mes sé també que quan la Dama abriga

ànima i cos i els parla amb el mot seu,

un tremolor indefinible signa

aquell instant suprem i, essent benigne

el somni de la mort, s’aferra i creix

i omple l’espai i el cor una basarda

de tot, com quan la nit en serra isarda,

de cop, davant dels ulls, enorme, neix.





HEU ESCOLTAT COL·LOQUIS DISCRETÍSSIMS


Heu escoltat col·loquis discretíssims

en el misteri dels portals, i a l’ombra

dels para-sols del vell cafè o, encara,

davall dels arbres del passeig de moda,

i ja feu crida del secret de viure

per oficines, places i teatres.

I, de cop, el silenci que us despulla.

I agonitzeu en una cambra fosca

empaperada amb indiscrets prospectes

que elogien les vostres teories.

No podeu fer gatzara. Ploraríeu,

si la nit fos més clara i més amable,

perquè tothom us ha oblidat i és fonda

la vostra cambra, i ressonant, i densa.

Ara la por, la por com una nota

que creix en el silenci, com un nàufrag

que s’arrapa, feixuc, a aquell que el salva.

Tot és en va. Moriu sense espectacle.

I jo i el món vetllem vostre cadàver.





NADALA


A Dolors Feixas

Heu intimat de sobte amb el silenci

i ara teniu un llast indefens de cançons

i paraules antigues.

Podeu —us aconsello—

dir un altre cop les coses

amb ritme lent de sorpresa

i tot serà més clar,

bo i gronxolant l’Infant

de cor endins com en un somni.

Tot menys dormir.

És tan clara la nit i tan lúcida!

Àngels mariners, en el vaixell de l’aire,

hissen estrelles a tots els pals.

Per qualsevol camí de llum

arribareu al Portal.

És tan clara la nit i tan pura!

Només cal que us deixeu gronxolar,

com l’Infant, per un mar de tonades

i de sobte, admirats,

comprendreu que la nit comença per vosaltres.

Només cal que estimeu l’esperit

de les coses humils

i acosteu, com infants temorosos,

els llavis i el cor al Nadó del Portal

i ja per sempre restareu ancorats

a la platja de llum de la nit de Nadal,

amb les veles a punt

per recórrer cada any

els blaus camins de la nit més intensa.





HEU ESTIMAT LA PÀTRIA COM S’ESTIMA


A Joan Teixidor

Heu estimat la pàtria com s’estima

la dona antiga que us donava l’ésser,

la pàtria que és altiva i té muntanyes

i una mar per bressar-la amorosida.

Concretament heu estimat el poble

que us infantava dins sa entranya viva,

el poble vell, sense un bocí d’història,

amb un clima feixuc de prejudicis.

I apartàveu les ombres i creixíeu

fins a abastar amb les mans la fruita amarga

de l’amor. I heu florit en altres homes.

I en aquest punt, una agonia lenta

ha afalagat la vostra carn inútil

i heu mort amb quietud, sense espectacle.

Oh vosaltres, innúmers personatges!,

qui pregarà damunt les vostres tombes?

qui us portarà a l’estiu flors primiceres?

qui us lloarà amb romàntiques tonades?

Sou l’escòria del món i feu fecunda

la vida amb vostre clam des del sepulcre.

Per això us ha acollit la terra amiga

com una amant acull la nit primera,

i en la intensa abraçada no es destria

què és la terra i què sou, morts, tots vosaltres.





IGNOREU EL DESFICI


Ignoreu el desfici

d’estimar quan us dicto

mots concrets perquè en vida

pugueu passar la prova.

Fins les mans us tremolen

i ara us munto en tartanes

tan velles com els homes

i us asseieu sorpresos

de tanta meravella.

Disfruteu amb prestesa

—us exhorto—: la ruta

té una corba agradable.

Al fons, la mar us tempta.

Ningú cobra el passatge.

No podeu tornar enrera.

Al final del viatge

hi ha la mort que us espera.





CERTAMENT, TENIU DEURES ODIOSOS


Certament, teniu deures odiosos

i les mans avesades al desfici

d’horitzons verticals, massa visibles

per oblidar-los fàcilment i, encara,

teniu els ulls i el cor de vidre fràgil.

Sou calafats, fusters o bé paletes

de noms obscurs, i teniu dones grises

i una llar de cartó i fusta vermella.

Però jo envejo el vostre noble ofici

perquè sou alts i forts i bruns de rostre,

i estimeu tendrament les vostres eines

i provoqueu esclats al pit de dones

desconegudes que no us saben febles,

i a cada instant gasteu tota una vida

perquè no hi ha futur que no us pertanyi,

i us enfileu, segurs, per les escales

i canteu, treballant, velles tonades.

Jo us envejo i voldria ser tan orfe

de mirallets com deveu ser vosaltres,

i reposar de nits amb un bleix rítmic

i llevar-me de nou i viure els dies

transcorregut completament per l’aire.





AVARAMENT, SENYOR, VIVIM LES HORES


Avarament, Senyor, vivim les hores

que Vós creeu només amb la mirada

i el temps ens fuig d’entre les mans i ens resta

només el tacte amorosit per l’aigua.

Els anys, però, ens penetren i transformen

i Vós, l’artífex, treballeu la rara

meravella del cos quan l’ombra aplega

cent esperits en vigilant rondada.

I així creixem, cada matí, una mica.

I així, de nits, Vós ens xucleu i, encara,

verticalment, sentim la Vostra nosa

en l’oci, en el treball i en la paraula.

Ens heu creat inútils sense el vincle

que ens lliga a Vós damunt el temps i els astres.

I l’odi creix com una allau magnífica.

Mes Vós resteu i el temps no us amenaça.





INEVITABLEMENT MORIM, EN MÈRITS


Inevitablement morim, en mèrits

d’un lentíssim procés que ens deshidrata

de l’aigua d’aquest món. Som com un nàufrag

en una barca immensa, que es lamenta

de la feixuga soledat que el volta,

més que no pas d’ésser company de ruta

de la mort que el vesteix de meravelles.

Perquè morir és tastar una fruita amarga

sense poder explicar-ne el gust als homes,

però té un verd de cosa prohibida

que ens atreu amb estranya morbidesa.

Mes el procés és lent i ens fem horribles

i ens vestim amb inútils coloraines,

com titelles de fira, i l’alta crida

va perdent-se dins nostre i s’arracona

per les valls profundíssimes, i un dia

tal vegada oblidem que la mesura

i el lloc i fins l’instant ja no ens pertanyen

des del moment que hem començat de viure.

Llavors la Dama arriba i ens escapça.

I l’aire aixeca un núvol de paraules

que ja ni recordàvem i, amb sorpresa

d’animalons estúpids, a la trampa

de l’etern caçador caiem per sempre.





DE COP ENDEVINEU LA PRIMAVERA


A Emili Teixidor

De cop endevineu la primavera

i llavors ve la nit i us abassega.

És, doncs, en va que feu voleiar branques

damunt els cranis: ningú no us escolta.

Muntareu antiquíssims automòbils

i marxareu per velles carreteres

amb pols amuntegada de vint segles

cap a la pau inútil dels cinemes

quan ja tot sigui pluja en el paisatge.

Entretant puc contar-vos meravelles

de princeses antigues amb perruca

que us guiaran per íntims passadissos

fins a secrets col·loquis amb la Lluna.

Però no cal distreure-us del viatge.

Hi ha corsers en la nit darrera vostre

que us petjaran, si no avanceu, les ombres.

Cal caminar, germans, caminar sempre

entremig de tramvies i persones,

contra els anuncis, fins contra nosaltres.

Vint segles de plorar no són encara

aigua de temps suficient per treure-us

les taques de la carn.

Per consolar-vos

hi ha una fórmula vella com la vida.





ELS MORTS


Arrecerats sota feixugues ombres

sotjàveu vells camins, tothora ubèrrims,

lliures del cos però amb els ulls intactes.

Per rials ignorats baixaven lentes

corrues discutint urgents problemes

amb paraules metàl·liques.

Ploràveu

elementals principis que es perdien

mentre la pols anava engolint homes.





HOMES D’ASFALT


Remembràveu antigues melodies

i ritmes oblidats, amb l’esperança

de saber-vos fidels a aquella vida

que us fugia dels dits i les paraules.

I ploràveu, amb plors de dona estèril,

colpejant el passat amb les mans buides,

impotents per refer-vos del delicte

d’haver nascut portant la nit als braços.

Fills de la nit, la nit us acollia,

i caminàveu sota llums agònics

cap a carrers estrets i sense història

on l’agonia us fos més suportable.

Possiblement moríeu sols, com arbres

hissats damunt l’asfalt, dempeus, horribles,

cridant al buit la malvestat del segle,

sense una mà que us clogués les parpelles.

I us veig encara, travessant la fosca

amb la mirada intacta, viva sempre,

adossats a parets que s’enderroquen,

judicant l’espectacle etern del viure.

Vosaltres perdureu en el silenci,

homes d’asfalt, homes d’asfalt o argila,

inútilment estoics en la desfeta

de la raó que us imposava viure.





ALTRA AURORA PER A NOSALTRES


Què som? ¿Centaures àgils en la fosca

percaçant horitzons, en ruta sempre,

o bé arbres hissats damunt l’escorça

d’altres arbres que foren i concreten

la quietud del nostre viure estàtic?

Inútilment ens cercarem. Cal perdre’s

en la nit sense albada per conèixer

què som i quina mà ens governa els actes,

i és en va que bastim brillants projectes

i conjuguem mots atrevits, cercant-nos

en cada cosa, en cada mot.

Som éssers

projectats a un futur sense mesura

i ens cal morir perquè l’oblit perfecte

ens faci néixer, altre cop, sabent-nos.





EL FUGITIU

(1952-1957)





I


Primer la veu i els dons inevitables,

veles blanques a ponent i la nit.

Estimareu atuells inservibles

i el vostre pare que Déu l’hagi perdonat.

Grumets d’un vaixell en perpetu naufragi

per mars apuntalades amb fustotes obscures

i un dosser de lilàs que us fa l’aire feixuc.

Destí d’aigua ploguda per camins invisibles,

sense mar ni retorn;

petit destí i, amb tot, l’estimeu tendrament.

Llavors un gest només, una sola paraula

pot concretar el poema,

i les mans tan alçades i els ulls desorbitats.

Destí d’estrella o d’arbre sense veu, sense oblit,

i un compendi inefable de perruques.

Per fer l’amor necessiteu permís

del batlle i els amics i els coneguts.

És com si el món comencés a la porta

de casa vostra, i vent pels corredors.

Esdevindreu, com un ninot, grotescos

i el suïcidi no és cap bella norma.

No hi ha remei ni untura,

recomençar és morir una mica més

i altre cop mar i vent i sol i boira.

Pregueu per tots els morts, sense cap distinció,

i pels que han de venir, cansats i desvalguts,

a morir lentament pels camins

amb un gest de tendresa a les mans buides.

Això, només, pot fer-vos més intrèpids.





II


Creieu en els prodigis

i teniu fe en la sang que us han llegat

avantpassats insignes.

Qui sap si en aquest íntim desgavell

resideix el poder de la vostra estirp

signada amb una creu de privilegi.

Perquè vosaltres al combat podeu

aportar-hi la força de tanta aigua

no sotmesa a cap llei,

la veu angoixosa

dels boscos prudentíssims

tan plens d’intimitat com una cambra closa.

Tot això que en vosaltres resta pur

us serva enlaire i us llança

cap a les altes rutes.





III


He anat creixent amb el matí sense imposar-me límit.

Coneixereu que sóc jo perquè la veu no ment.

Més amunt de les comes també hi ha l’esperança

i un poblet esquifit de rara perspectiva.

Quan torni us contaré tot de secrets.

Vosaltres

no ho creureu, però és cert que he estat hoste del vent

i de la llum només un sol instant

i que lluny del brogit, en el més alt silenci,

us he comprès

i us he estimat amb tota l’ànima.





IV


La vostra veu ens munta carn amunt

com aigua trabucada.

Tenim les mans i els ulls de fang obscur

i la sang aspra de la pols dels camins.

Damunt vostre hem alçat les ciutats

i hem alçat les muntanyes i els rius;

ho serveu tot només amb la mirada.

Estranyament remots,

com un so de trompetes a la nit,

podeu preveure tot el desgavell

i estimar dignament la virtut

com si fos una herbeta remeiera.

Però és ben trist de saber-se

tan arrelats a la vostra desfeta

que fins la veu se’ns podreix als dits

i a cada gest esfullem roses de carn,

si en el gest i en la veu

és on, només, ens podem reconèixer.





V


Hi ha un remolí a l’aigua on les paraules es fan dolces,

on les paraules es fan lentes i clares

com les profunditats.

Hi ha un lloc a l’espai on la veu us ressona,

on la veu us envolta i sedueix

com si cridéssiu dins d’una cova.

Si us dic això és per sincerar-vos

amb vosaltres mateixos.

No vulgueu esbrinar quines forces us mouen.

Hi ha la vida i la mort immutables.

La resta són paraules.

Estimeu-vos, germans, pel que us dol i us encisa.





VI


Aquells que no he estimat,

aquells que ni tan sols he conegut

han de servar de mi la part més pura.

Vosaltres, solitaris, que direu el meu nom

i trobareu la pau llegint els meus poemes.

Per a vosaltres escric

amb l’efusió d’un abraç de germà.

No m’estimeu per l’esforç que suposa.

Escriure per a vosaltres

és com repetir-se lentament

els versos d’un poema estimat.

Quan llegiu els meus llibres

hi trobareu la vostra pròpia veu,

la buidor elemental del vostre viure

que us omple les mans de vent.

No vulgueu penetrar-ne el sentit.

Isoleu-vos en íntims jardins

o en cambres silencioses

i pregueu amb les meves —les vostres— paraules

meravellosament vives i actuals.

Jo, llavors, em faré visible en totes les coses.





VII


Tota d’arrels la meva veu no creix.

Em mullaré les mans

i atraparé tots els ocells

per fer expandir, d’encàrrec, les paraules que he dit.

Cal que tothom s’admiri

del meu secret poder:

els pobladors del bosc

i els altres,

els que temen la quietud.

Jo sóc qui us parla en les tenebres.

La meva veu s’insinua

i creix lentament i segura dins vostre.

Tantes vegades com us heu preguntat

el perquè de les coses

us he contestat finament,

amb una polida reverència.

Puc, si voleu, fer-vos intimar

amb vosaltres mateixos,

perquè aprengueu a conèixer-vos

i oblideu tots els ideals mesquins,

car lluny d’allò que forma el vostre món

limitadíssim

no pot haver-hi res que us atregui amb fermesa.

Quan aprengueu d’estimar-vos

més que tota altra cosa,

s’haurà acomplert el gran manament

i jo perduraré pels segles dels segles.





VIII


No us preserven del foc

l’enyor ni la distància.

Hi ha preceptes subtils

rera cada paraula

i el gran temor del buit

que us atreu i us’ espanta.

Debades camineu

per la cresta de l’aigua,

tasteu els fruits amargs

que les fulles emparen

o us enfileu pel vent

cap a les rutes altes.

Tard o d’hora la nit

tallarà les amarres

d’aquest vaixell que sou

i us llançarà per clares

rutes de solitud

al bell mig de les flames.

Pel foc esbrinareu

què hi ha dins de vosaltres.





IX


Has dit: Quan tornaré serà més pur

tot el que estimo tant i em pertany per sempre.

Però no saps, germà, que el retorn no et pertany.

Estima i viu cada instant en les coses.

No es repeteixen els colors

ni les veus es repeteixen.

Has dit: Quan tornaré serà més pur

allò que estimo tant.

Però no saps, germà, que el retorn no et pertany.

És més: no hi ha retorn.

Et perdràs, com un ocell, cap a horitzons de foc.

Si algú diu, però:

va estimar,

el teu nom restarà escrit, ja per sempre.

I tu vetllaràs a l’ombra dels vells arbres

quan els enamorats repeteixin les teves paraules.





X


Tinc por de les conquestes que he fet

amb el vent per estendard,

tan a cavall del vent

que la veu em ressona pertot arreu

com un repte.

Allibereu-me de l’atracció dels abismes,

vosaltres que no sabeu què és

el descrèdit de tot anorreant-vos

com una llosa absurda damunt del pit,

vosaltres que encara podeu plorar

i riure d’innocent alegria,

pregueu per mi i per tots

a l’hora del matí

quan les coses són pures.

Que la vostra dolcesa

aparti de mi la severa venjança.

Cal que sigueu bons en excés

per evitar el cataclisme inevitable.

Així guanyareu el vostre benestar

i la meva gratitud.





XI


Qui plora la meva mort?

Estúpids germans

pels jardins i les cuines fumoses,

i pels carrers, íntims com una cambra,

lamenten en veu alta el meu traspàs.

Qui plora la meva mort?

Parents manefles

s’han dispersat per les quatre províncies

per fer saber la trista nova

muntats en tristes bicicletes de lloguer.

Ningú no m’estima, però.

Plorar és estúpidament fàcil

i la gent ho considera edificant i pur.

Qui plora la meva mort?

Hi havia cinc arbres al meu jardí;

ara tots cinc han tret florida,

al·leluia!

Ploreu per vosaltres,

odiosos germans

que resteu esperant el vostre torn.

La Dama és amable i sol·lícita

i acull com una dona acull el nou amant.

Qui plora la meva mort?

Estúpids germans

pintats i entercs com ninots de titellaire.





XII


Només ens isolem en les petites coses,

en la mínima i fràgil llibertat

de les petites coses,

i ja és feixuc, tanmateix, el retorn,

car a redós dels inútils objectes

inevitablement quotidians

hi ha tot un món no sabut de tendresa.

Només ens isolem,

només creixem en les petites coses:

en aquell mocador que portem sempre

plegat amb molta cura a la butxaca,

en la cançó que hem recordat de sobte,

en un llibre que havíem oblidat,

en el gest repetit tantes vegades

o en l’objecte més íntim

que ningú no podria estimar

com l’estimem nosaltres.

Es tracta, ben mirat, d’una constant

evasió cap a nosaltres mateixos,

cap a la part més íntima i més pura

de nosaltres mateixos,

que esdevé al capdavall

—i ens sorprenem tothora en constatar-ho—

el que més ens apropa al jo profund

que viu dins de nosaltres

i sobretot allò que més intensament

ens encoratja a viure.





XIII


Al meu poble, quan un xic pregunta d’on

vénen les criatures, li solen dir: «Del pou

de Santa Magdalena».

No podem ufanar-nos, germans, del nostre origen

perquè tots hem sorgit de les aigües obscures

del pou meravellós de Santa Magdalena:

tots els rodencs, s’entén, estirp de privilegi.

Del fons estant delíem una lluna ignorada

i ascendíem per heure’n la llum encisadora

i heus ací que, ja al cim, ens sobtava l’amplada

profundíssima i lenta de la nostra contrada.

I s’expandia arreu la nostra raça insigne,

no pas d’herois ni sants: d’homes de carn feixuga.

I omplíem tot l’espai de la nostra llegenda.

Però aquest gest absurd, de gent maliciosa,

ens uneix tendrament: el pou ens agermana.

Maria pecadora, quan ens manqui la força,

renteu-nos novament amb la vostra aigua fresca

i uniu tots els rodencs en una sola estada.

Serà una eternitat intensament alegre.





XIV


Ni el verd és verd com el teu cant, ocell,

ni el groc és groc, ocell, com el teu cant.

Tu crees verd i groc i ja resten per sempre.

Recordarem el punt dels colors i de la veu

precisant els contorns de la tarda,

com un retrat del teu cant.

I llavors se’ns fan altes les mans

cap a fruits ja collits, però tendres encara,

i a les dents l’aigua hi dibuixa illes.

Recordarem el teu gest àgil,

la corba inicial del teu vol.

I llavors els ulls arrecerats a l’ombra

prodigaran virtuts d’herbetes remeieres

i les noies gràcils t’estimaran molt més

perquè els recordaràs l’amor absent,

l’amor que és més verd i més groc que el teu cant,

ocell fantasiaire.





XV


¿La branca que et suporta

no sentirà quan fugis

una buidor d’enyorança?

¿Com et diré que el teu cant

m’omple les mans d’aigua-llum

i sóc tan pur com la veu d’un infant

i tan greu i lleuger com la tarda?

Si jo et tingués, ocell,

tindria el secret de les coses,

perquè ara tot és el teu cant

i la teva presència,

fràgil,

damunt la branca.





QUINZE POEMES

(1954-1955)





I





TOT EL QUE PUGUEM DIR


Tot el que puguem dir, germans, serà tan bell

com el més bell record de la nostra infantesa,

perquè viure és alçar-se per damunt de les coses

amb un gest desimbolt de puresa excessiva.

Tot el que puguem dir, germans, serà tan pur

com la proximitat de la dona estimada,

tan intens com la nota més discordant o el gust

més atrevit, tan dens com la tristesa.

Però no ha de distreure’ns del lentíssim combat,

del progressiu combat de la nostra existència,

car el que puguem dir constitueix un món

tremolós i concret, un conreu de paraules

que ens aferren a tot amb una força viva,

un constant desencert, un llarg ressò de planys,

i a la llum no hi arriben sinó aquells que ignoren

la veu de tot en un lent assalt al silenci.

Del silenci a la llum hi ha una sola frontera.





LENTÍSSIM COMIAT


Lentíssim comiat.

Hem escampat profusament les cendres

de la tarda més clara

amb gest de boira i vent.

S’esfullava el desig a les mans

d’una noia remota

i altra vegada esdeveníem purs.

Inajornablement, en ones successives,

ens revé la puresa i alcem les mans i els ulls.

Tot és pregar perquè la Dama ens besi

en l’instant més propici.





SOM PELEGRINS


Som pelegrins cap al teu alt silenci

per recobrar, Senyor, la veu perduda.

Tenim les mans d’ortigues i de boira

i els ulls malalts de tant combatre l’ombra.

Som pelegrins, Senyor, perquè el prodigi

de la veu ens retorni a la puresa

del primer gest august de criatures,

perquè en la lluita hi hagi la nostra arma

de carn i de neguit, car no perdura

res més que allò que alcem per damunt nostre

fins a assolir la teva placidesa.

Tot és incert, com escrit en la sorra,

i volem esculpir damunt la pedra.

Torna’ns l’antiga quietud o encisa’ns

per sempre més amb el teu gest altíssim.





TENIM LA VEU CANSADA


Tenim la veu cansada de pregar

i un mur de vent i llum davant dels ulls;

defallim sota el pes de tants principis.

Tenim les mans cansades de l’esforç

i tu restes encara inassolible,

molt més enllà del nostre desgavell.

No ens allibera el camp ni la ciutat

de la teva presència feixuga,

perquè l’espai ets tu; tu, la remor

del vent i de la llum i les paraules.

Vindrà un jorn, és ben cert que vindrà un jorn

creat només per oblidar-te.

Ens deus aquest instant de llibertat

com un perdó per tot el que hem sofert.

Després ja tot serà llunyà i absurd,

i la vida i la mort i tu i tot,

com un vent de record

que amb prou feines arriba a insinuar-se.





HE PREGAT DES DEL FONS


He pregat des del fons més obscur de les paraules

on la veu ja no és so sinó gest solament.

He pregat, vençudíssim, a l’hora de l’amor,

sense esforç ni neguit,

elemental i pur com una criatura.

Tots els camins m’han estrafet la veu

i el vent glaçava la sang de les roses.

He gravat el teu nom a l’escorça dels arbres

i he fugit mar endins

amb nàufrags torbadors,

agosarats i savis com profetes antics.





US PERTANY TOTA LA IMMENSITAT DEL MAR


Us pertany tota la immensitat del mar

i l’estructura d’aquest vent tan íntim

que vosaltres, només, podeu comprendre.

Us pertany la ciutat, inhòspita i llunyana,

i la monotonia de totes les paraules

que us arrelen als dits,

i la nosa de tot allò que és pur,

i la nit i el silenci.

Ara us pensem

tan clarament distants que ja no ens manca

ni l’esforç de la veu per parlar-vos.

Inciteu-nos al goig d’aquest silenci

que ens conté tendrament, com el record

conté la veu i el gest de l’amada llunyana.





TOT TÉ UN GEST DE RETORN


Tot té un gest de retorn quan parlo d’estimar-te

i em fan ressò la pluja i la mar tan llunyana.

D’aigua recent les mans i els ulls i tot. Voldria

purificar el silenci amb un sol gest i ungir

secretament de llum els horitzons més íntims.

Llavors fóra el poema; i un enfilall de coses

no sabudes encara: gavines i silenci,

i els teus ulls i silenci, i la tarda, concreta,

pensant-se novament en tot, i jo i l’espai

en una desigual recerca de colomes,

i el prodigi només pressentit del teu cos

fet vent i tarda i llum a les mans tremoloses.





II





DITS DE PLUJA PENTINEN


Dits de pluja pentinen

els cabells de la tarda.

Et cap tot el paisatge

dins aquests ulls lentíssims.

Desarem esperances

i records a calaixos

molt íntims. Podem seure,

si vols, damunt catifes

de velles flors marcides

i unir les mans. Voldria

dir-te tots els meus versos

perquè la vida és curta:

els que no he escrit encara

i estimo tant, i els altres,

que tu fas perdurables,

com una lletania

que dibuixa el silenci

amb ratlles de paraules.

Ignorant-la, diries

que la mort se t’allunya

com una dona ofesa.

Entre els teus ulls i l’ombra

hi ha un límit: els meus versos.





ARRAN DE SORRA L’ESPILL


Arran de sorra l’espill

de la quietud de l’aigua

i el teu cos lleuger, lleuger

com una cançó poruga.

Arran de llavi el desig

i als dits un tacte de roses,

i el teu cos lleuger, lleuger,

entre el meu desig i l’aigua.

I aquí el poema es fa carn,

la teva carn i la meva,

i un sol crit sense ressò

dins l’oci immens de la tarda.





PER NO ESTIMAR-TE


Per no estimar-te estimaré la veu

d’allò que em diu tot el que tu no goses.

Per no marcir-les, he estimat només

el perfum de les roses.

Per no estimar-te oblidaré el neguit

i em faré una cançó amb l’alegria,

una cançó per dir-la cada nit

com qui diu una rara lletania.

Per no estimar-te, t’he estimat molt més

i ara dins meu tot és la teva crida.

Ni inquietud ni plany; tu, tu només

meravellosament emperesida.





NO LA SUAVITAT DE LA FRUITA


No la suavitat de la fruita:

la teva suavitat,

humida i tremolosa

sota les mans lleugeres.

Cercarem un recer perquè el vent

no ens esbulli l’escena.

Hi haurà sorra i conquilles

o joncs

o potser flors silvestres.

Tot és bell per llegir-ho als teus ulls,

per besar-ho als teus llavis.

T’alçaré sobre el lent desgavell

de les paraules tristes.

Si és de nit, el teu cos

tan intensament blanc

farà ombra a les ombres.





AMOR, EM PLAU LA TEVA VEU TAN FINA


Amor, em plau la teva veu tan fina

i el teu mirar sorprès, interrogant,

quan la tendra duresa de la sina

m’endolceix la duresa de les mans.

Em plau saber-te vora meu, quieta,

i llegir-te en els llavis el desig,

i veure’t tremolosa, insatisfeta,

si malmet el silenci algun trepig.

Perquè un gust nou, que encisa i que perdura,

s’ha arrecerat al teu posat incert

i ets picant com la fruita poc madura

quan jugues amb els ulls a no ser pura,

amb els ulls tan intensament oberts.





CANÇÓ


Voldria tenir un llagut

i una casa a la muntanya;

poder encendre un flam al vent

i un altre flam a la calma;

de dia estimar muller

i de nit les dones d’aigua.

Voldria ser tan divers,

tan lliure i divers com l’aire,

conèixer tots els camins

i jeure en totes les cales.

Voldria esbrinar els secrets

de les cambres de les dames

i estimar-les totes, fins

les que fossin maridades,

i morir, de mort suau,

un dimecres a la tarda.





III





DANSO FOLLAMENT


Danso follament per damunt de colls durs

i de braços estesos en un gest horrible.

No hi ha carrers ni soroll,

només el soroll de les meves paraules;

i tanmateix em sento

cansat i, a més, estèril.

Ben rumiat no goso preguntar-me

per què danso follament.

No hi ha pas cap principi

que m’apropi a vosaltres,

els qui presumiu de vestits nous

i de colls durs innumerables.

He esbrinat que puc viure

ben lluny del vostre món.

D’aquí a odiar-vos hi ha un sol pas, que diuen.





SI PARLO DELS TEUS ULLS


Si parlo dels teus ulls em fan ressò

cadiretes de boga i un ponent de coloms.

Els teus ulls, tan intensos com un crit en la fosca.

Si parlo dels teus llavis em fan ressò

profundíssimes coves i ritmes de peresa.

Els teus llavis, tan pròxims com la nit.

Si parlo dels teus cabells em fan ressò

platges desconegudes i quietuds d’església.

Els teus cabells, com l’escuma del vent.

Si parlo de les teves mans em fan ressò

melicotons suavíssims i olor de roba antiga.

Les teves mans, tan lleus com un sospir.

Si parlo del teu cos,

del teu cos que he estimat,

només em fa ressò la meva veu,

i llavors tanco avarament els ulls

i em dic, per a mi sol, el secret dels camins

que he seguit lentament a través del teu cos

tan càlid com la llum,

tan dens com el silenci.





PER HORITZONS DE PLUJA


Per horitzons de pluja fugirem,

oh dolça estimada!,

cap a secretes cambres amb mobles del divuit

i una cortina blanca al balcó de ponent.

Et donaré la mà perquè no ensopeguis,

oh dolça estimada!,

i et prendré en braços, forçarrut, a l’hora

de travessar la mar.

Hi haurà fum als suburbis,

oh dolça estimada!,

i pols pels vells camins

i algues roges al mar per deturar-nos.

Però no temis res,

oh dolça estimada!

Prosseguirem enllà per damunt dels prodigis

i et cantaré cançonetes franceses

perquè l’enyor no t’aigualeixi els ulls.

Temps i més temps la ruta i el desfici,

oh dolça estimada!

Dormirem a les veles plegades de les barques,

dessota la peresa dels arbres de les fonts,

o potser dins alguna conquilla de silenci.

Tot serà poc i lleu com un sospir,

oh dolça estimada!,

quan tancaràs molt lentament la porta

—jo et miraré callat, las de tan llarg viatge—

i la cortina blanca del balcó de ponent

farà més pura la llum del capvespre.





COM UN OCELL A LES MANS


Com un ocell a les mans d’un infant,

tan insegura

com un ocell de niu a les mans d’un infant,

la meva veu a les vostres mans.

Insistiu a voler posseir la bellesa

i heu perdut el tacte de les coses delicades.

Les vostres mans són dures com un rostoll

i teniu dits desiguals i gruixuts;

debades l’aigua de la meva veu

hi cau com una pluja.

Transmesa constantment,

tothora renovada,

la bellesa és el vostre patrimoni,

però vosaltres estimeu

absurdament el risc

o la peresa, trista i rutinària,

d’una llar de cartó.

Puc predicar-vos amb les vostres mateixes paraules:

fugiu del cristianisme de les coses,

paganitzeu de nou tots els afectes,

car per assolir la bellesa

us heu de despullar de prejudicis

i viure amb els ulls ben oberts

i amb els sentits tensos com un crit.

Llavors recobrareu el tacte de les coses lleus

i les vostres mans seran de vent i de llum.





OPOSES UN MUR DE VENT


Oposes un mur de vent

al nostre desig d’ocell;

només la veu el travessa.

Tenim un vidre a la sang.

Tu resols la immensitat

amb una sola mirada.

Imaginar-te potser

ja és viure secretament

el goig de la teva idea.

Si es perpetués la veu

podríem dir-te germà

un cop només, i restar

per sempre més en silenci.





AMB EL VENT DE LLEVANT


Amb el vent de llevant estimaré el record

dels pins de vora mar i les barques tan clares,

oh vells amics!

Tota la densitat del verd quan la tarda declina

al vell palau de tarongers

i un sol xiprer, com l’ombra d’un absent,

per fer la llum més pura.

Tots els qui heu fet record del meu record

estimareu com jo la veu del vent

i l’enyorança clara de les veles.

Això us farà menys inclement l’absència

i jo podré dialogar amb vosaltres,

com a les tardes íntimes,

vora la mar quietament amiga.





ARA US PUC DIR


Ara us puc dir que sóc un home antic

en el gest i en la veu

i que he estimat les coses com si fossin germans;

per això he esdevingut tan feble i solitari.

Tornar on comença tot, la pedra i el neguit

i la veu que fecunda cada cosa,

prudent com un ocell

i alhora agosarat

com si el destí fos una deu secreta.

Ara us puc dir que ja res no m’apressa

i que tot el que és vell

m’atreu amb una càlida dolcesa,

que he ben desat el vent en un calaix secret

i estimo la duresa de la pedra.

No sé si podré escriure gaire més,

ja que l’esforç de suportar aquest pes

dels anys que encara no he viscut

m’abaltirà potser i em farà insípid;

vosaltres ho direu, els qui em llegiu, germans.

Però de tant de temps de sofriment

no en vull altre record que aquest de retrobar-me,

elemental i rar com una criatura,

avui que, lluny dels meus, he sentit enyorança.





ALTA ESCOMESA D’AQUEST VENT


Alta escomesa d’aquest vent tan clar

com els ulls d’un infant.

La veu se’ns torna verda com les fulles

i amb les mans esbullem imaginàries

processons de captius

perquè de sempre hem estimat la solitud.

Vent temptador, vermell i groc i blau,

amb maduixes de bosc i clavells a la boca.

Els ulls ens fugen cap a llacs remots

d’una terra amb prestigi de cançons

i dones tendres a la vora dels rius.

Pertot arreu el vent, només el vent,

ample i acollidor com el silenci.

Quan sigui fosc vindran guerrers antics

i ens occiran amb ganivets de vent;

i una noia llunyana pregarà pels vençuts

amb la veu manllevada dels titelles.





QUAN LA NIT ÉS MÉS ALTA


Quan la nit és més alta

l’aigua s’adorm a les deus invisibles.

Però jo que he estimat

crido en va el meu secret

per carrers plens de boira.

Quan el dia és més alt

la llum es pensa als dits de les donzelles.

Però jo que he estimat

tinc les mans ben nafrades

i els ulls malalts de combatre la fosca.

Als jardins de muntanya,

hi ha roses blaves i verdes com el mar

i ara tothom s’estima.

Però jo, que he temut tant la mort

i he plorat a bells crits

per corredors i cambres,

no tinc ningú, ningú que em compadeixi.





A L’HORA D’ALBA


A l’hora d’alba he tapat les escletxes

amb guix espès i cassigalls sinistres

(hi havia molta gent als balcons que plorava).

He barrat el portal i m’he vestit de sarja

i a la cambra, tot sol, he pregat pels qui moren,

oblidats i vençuts, en indrets remotíssims.

Sé que a fora és la nit, però ningú no m’escoltaria

si ara parlés dels ocells vora l’aigua

o dels camins que no menen enlloc.

Plovia molt quan he obert la finestra

(tenia fred i era tan fosc a casa!)

i algú m’ha vist i ha rigut. Era nit

i jo, llavors, he plorat en silenci.





QUAN TENIA QUINZE ANYS


Quan tenia quinze anys vaig escriure un poema.

Era el temps d’estimar i jo encara era pur.

Us en podria dir gairebé tots els versos

perquè llavors encara no pensava en l’angoixa

i d’aquell temps en servo ben vius tots els records.

I ara he estimat i he sofert i sóc home,

i tinc vint-i-set anys i la veu fosca i trista

i voldria oblidar tots els versos que escric.

Mireu-me bé les mans, com una rel em lliguen.

En les paraules sóc talment inviolable

que cada mot em torna més i més solitari,

més impotent potser per creure en els prodigis.

Tinc la rel dels cabells amarada de sorra

i el vent, un vent de sal, em bufeteja el rostre.

Agonitzo de tant d’esforç per no saber-me

i és, per befa, en la veu que visc i que agonitzo.

I, encara, sé de cert que recomençar fóra

tan inútil i absurd que en el joc hi perdria

tot el que encara em resta d’insabut i d’autèntic,

allò que potser els altres servaran quan em perdi.

Tot el que estimo i vull es resoldrà algun dia

en un sol mot obscur i dens, inajornable;

i només jo en podré saber l’abast per sempre.





HAN ARRIBAT MUNTATS EN CAMIONS


Han arribat muntats en camions lentíssims

pintats d’un groc pervers, visiblement decrèpits,

amb els vestits balders damunt la carn escassa

i els ulls plens de l’enyor de noves carreteres.

Hi havia poca gent a la plaça esperant-los:

jo i els amics només, amb llibres de poemes,

i en un racó secret alguna noia pàl·lida.

Devia ser l’hivern i tot era tristíssim.

Els hem ofert de cor l’ampla pau de les cuines

amb escons vora el foc olorós de pinassa

i parets amb la veu obscura dels absents.

Ells, però, han refusat, polidament ofesos,

i, oblidant-nos, lloaven recíproques proeses

i es cridaven pel nom, sol·lícits, amorosos,

per damunt del potent estrèpit dels vehicles.

Llavors hem descobert que no hi havia noies

i algú ha plorat lluny, mentre ens agemolíem

de fred dessota els ràfecs, i ells, tan altius, marxaven

per foscos carrerons sotraguejats, ridículs,

fent voleiar parracs de vanes coloraines

en un tràgic esforç de prosseguir la lluita.

Plovia lentament quan hem tornat a casa.





AMB MANS DE SORRA


Amb mans de sorra hem fet un paravent

a l’indret més obscur del vell jardí

tot ple de fustes de recents naufragis.

Jo i els amics assajarem de viure-hi.

Amb mans d’albat hem estripat inútils

vestidures de mags i de profetes

i hem cremat garbes d’herba de virtut

pels racons més sinistres de la casa.

Ara, amb quitrà, pintarem estendards

i, eixint d’ofici, qualsevol diumenge

proclamarem doctrines de raval

pels cafès benestants de vora plaça.

A la tarda vindran agosarats

músics a sou d’entitats venerables

i esbaldiran, perversos, tot l’esforç

estrafent ritmes d’evident descrèdit.

Nit enllà pregarem pels qui han dubtat

i encendrem torxes perquè aquells que vénen

estimin els camins i la veu que els lleguem,

i en ells també ens estimin una mica a nosaltres.





AQUESTS VERSOS ELS DIC


Aquests versos els dic per mi tot sol,

ara que estimo tant la solitud

i estic malalt i sovint m’entendreixo

fins a plorar,

ara que escriure em cansa

i els amics vénen a portar-me llibres

i em parlen de la gent que he conegut.

Aquests versos els dic per mi tot sol,

en veu baixa, a la nit, perquè estimo el silenci,

quan els de casa dormen

i jo, oblidat, imagino follies

i no hi ha res que no em sigui possible.

Tot el que ara voldria és imprecís i bell:

vent i camins i les mans plenes d’aigua

i un cos puixant com una bèstia jove.

Demà, en llevar-me, res no haurà mudat,

la gent s’aturarà per saludar-me

i farà sol a la tarda quan surti

a passejar, potser amb alguna noia.

Però aquells que m’estimen ploraran d’enyorança.





A CLAUS DE SORRA


A claus de sorra he penjat els ormeigs

i he desat tots els llibres a calaixos de boira.

Ara, amb les mans pintades de colors,

em posaré la roba de les festes

i esperaré les noies quan surtin del cinema.

Si plou duré un paraigua de color cridaner

i unes sabates grosses d’un verd agosarat.

Les noies passaran i diran: Bones tardes

(potser totes, qui sap, m’estimen en silenci),

i fugiran pels carrers tenebrosos

a perdre’s dins els braços d’homes d’estirp incerta.

Quan sigui fosc tornaré cap a casa

repetint en veu baixa versos que encara estimo,

cansat i decebut; i em pesarà la roba

damunt el gest tristíssim de peresa.

Hi haurà a cada portal una parella

besant-se o qui sap què, mentre que jo,

sol i indefens, pensaré que la nit

és una noia verge que m’espera

i a crits estriparé l’embruix que me’n separa.





SI ESBRINEU D’UN SOL GEST

(1954-1957)





FAULA PRIMERA


Sobtadament hi ha una veu que pregunta

i és nit a fora i som molt lluny de casa,

en el llindar de l’esfinx o l’arcàngel.

Llavors comença tot, i la puresa

desgavellada, elemental,

la paraula i la sang i un patrimoni

de benestar que anem deixant enrera.

Hi haurà bellesa arreu si estimem la bellesa,

com si el vent que ens empeny fos un vent d’esperança.

Qui sap on ets, tu que ens crides, i a quin

indret la joia de la teva presència

i el teu foc que els silencis arbora.

No hi ha cap mà per dir-nos els camins

i ara sabem per primer cop el gust de sal

d’aquesta solitud que tu ens imposes.

Vençuts, pledejarem encara l’embosta

de llum que ens has promès,

i pels braços cansats

la nostra veu caurà damunt la terra

com un ocell ferit, com una pluja.





ENLLÀ DEL TEMPS NOMÉS ENS RESTA


Enllà del temps només ens resta

un feix de dies i aquesta ombra

d’ahir, d’avui, com una ratlla

damunt la sorra, com un símbol

que el vent malmet. Arrelaríem

en una terra de paraules

amb pols de gent i la mateixa

noia gentil que coneguérem;

que tot plegat no ens allibera

d’aquest saber-nos vençudíssims,

d’aquest refer camins en l’oci

de qualsevol incert miratge,

si a cada pas se’ns afeixuguen

la veu i el gest i ens és defesa

tota premissa d’esperança,

l’alta certesa del prodigi.





EL FUGITIU


A tot arreu sóc nou vingut

i em paren cambra a les escales

o bé em malmeto la salut

dormint al ras i no tinc ales.

Sóc fugitiu de no sé on

i he perdut nord i vent i guia

de tant romandre fora món

amb mi mateix per companyia.

Ja no tinc res, només la veu

i un gest cansat de vell profeta,

municipals de tot arreu

saben la meva malifeta

i pels carrers i pels terrats

dones obscures repeteixen

la lletania dels pecats

que no he comès i em malfereixen

lladrucs de gossos a la nit

si dormo al ras o en una espluga.

Estic cansat de tant brogit;

ja ni la pell no m’aixopluga

i un vent de sal em nafra tot.

Si visc encara és a remença

dels mots que he dit i en cada mot

la maltempsada recomença.

Captaré engrunes de neguit

perquè el que tinc encara em sobra.

Si algú us demana amb quin delit

m’ha arreplegat l’última prova,

digueu que he mort de fam i oblit

ran d’una porta que no s’obre.





AMB LA TARDOR VINDRÉ


Amb la tardor vindré per la vora del riu,

pels camps ben plens de boira

i amb galls que matinegen,

quan tot és tan llunyà, del llit estant, que a penes

ens allibera del no-res un horitzó de pluja.

Amb la tardor i amb els carrers deserts

i el silenci a la nit i la certesa

de saber-me a recer, com una barca vella

en qualsevol port oblidat.

L’estiu s’allargà molt

i tant de sol m’ha colrat en excés.

Tinc les mans matusseres i endurides

de la pols dels camins

i els ulls cansats de combatre la llum.

Amb la tardor vindré i ens partirem de nou

el pa de quietud a la mateixa taula.

Jo hauré envellit i ploraré sovint

i essent de nit passejaré en silenci

pels carrers, pels jardins,

per les cases antigues.





ENS PERSEGUIM TOTHORA PER ESCALES


Ens perseguim tothora per escales

amb graons cruixidors i llum somorta,

ran mateix de baranes mig malmeses

que ens preserven a penes de la fosca.

Hi ha la certesa de la llum, enlaire,

i un terrat ple de sol

amb vent i ocells que xisclen.

Hi ha la certesa de la mort i l’ombra,

ja sense límits, tan acollidora.

Però sovint el pas se’ns esgarria

i ens perdem en inútils passadissos

fins que, retuts de por,

vençuts i sense forces,

restem per sempre en un racó ignorat

i es compleix en nosaltres la paraula.





COM LA PLUJA D’HIVERN


Com la pluja d’hivern, penetrar lentament

el do misteriós de la paraula

i ungir-se amb la virtut de l’infant que pidola.

Estimar en cada mot la densitat d’un món

que ens origina novament i ens nega

tota clement vel·leïtat de somni,

com si de créixer en la buidor tinguéssim

més afuats el seny i la tendresa.

Viure en el joc ardent del crit i la renúncia,

ordenadors del vent i dels prodigis,

i morir, oh morir!, encara amb les mans plenes

de paraules, de llum,

d’imprecisa bellesa.





AMB SORRA I VENT ENS LLIGUES


Amb sorra i vent ens lligues al teu freu

i ja no som res més que vent i sorra.

Hem perdut la duresa de la veu

i la força del gest se’ns mig esborra

perquè tu tot ho xucles lentament

i ets com un bosc immens, com una absència

de tot que no limita el sofriment

d’aquest delir la teva alta presència.

Quan ens deslliuraràs no hi haurà res

que puguem estimar per companyia.

De tant lluitar cercant-te en el no-res

haurem perdut el do de l’alegria.

L’hivern és just, restitueix la llum

al seu límit més pur,

mescla presència i oblit al cor de les donzelles

i ens incita quietament a la tendresa.

Tot l’estiu hem folgat

i ara els camins s’afuen i es precisen

i el lladruc dels gossos a la nit

és colpidorament pròxim.

Tornarem a la perduda intimitat

i als vells llibres de sempre,

com qui torna de nou a la casa del pare,

una mica menys purs

però qui sap si una mica més dòcils al missatge.

No els jardins vora el riu sinó el jardí de casa;

no els carrers i la gent sinó la cambra closa

i el cirerer que floreix a la nit.

Tot el que és dens i harmoniós i, encara,

algun record d’infant que no s’esborra.

Perdura tant la veu que ens fa basarda

de parlar en el silenci.

Hi haurà sempre camins, però nosaltres

peregrinem a una sola contrada.

No és de plorar que tinc els ulls cansats

sinó de tant sotjar camins.

I he arrelat a la terra.

Ja ni l’ombra no em resta per companya

perquè tot s’allargassa dintre meu

cap a la deu de tot, tan pressentida.

¿Quina paraula ens negues

que ens repetim tothora en el ressò

de les mateixes paraules?

Ens revé l’aigua i a les mans i al pit

hi sentim la certesa del teu gest.

Tot és en va, però, i en voler dir-te

s’eixugaran els rius i patirem

de la mateixa set de meravelles.

De tant restar som sempre fugitius

i morim lentament de tant no viure.

Ran mateix dels estanys

delim l’aigua i el vent.

La terra és aspra i dura per nosaltres

i pel carrer la gent que hem estimat

ens mira amb estranyesa.

Hi ha un temps pel sofriment i un temps per estimar

o, potser, tot és u i ens enganyem

amb el joc de la veu i del perill.

Més enllà de nosaltres, què perdura?

¿La roca, l’arbre, el vent i aquest silenci

no moririen si, de cop, deixéssim

de repetir-los, dòcils, cada dia?

El món és un matí que tu has vingut

i m’has tocat el front amb dits de boira.

M’he despertat tan lentament que a penes

em recordo de mi, que sóc no res

i em sé tan pur i fort que ploraria.

He fet un bosc de fils de pluja, amada,

i un recer de jardins vora de l’aigua.

M’he fet silenci en el silenci

i veu de tot el que no espera.

Sóc en el temps, vençut abans de l’hora

del combat que pressento.

T’estimo tant, però, que he de lliurar-m’hi

com qui es lliura a l’amor,

tan sabedor del desencís

que en el joc ho perd tot i tot ho guanya.

La mateixa pregunta cent vegades

i el mateix tornaveu: la teva absència.

Tantes pluges m’inciten al neguit

perquè sóc sol, ben sol, i vagarejo

pels carrers quan la nit és fonda i clara.

Saber-te tan a prop m’angunieja.

Més et voldria inconegut, llunyà,

com un somni que a penes si es recorda.

perquè llavors estimar-te no fóra

res més que una inconcreta melangia.

Ho he deixat tot: casa, llibres, amics

i un benestar senzill

sense recels ni sorpreses,

per la incertesa dels camins i el risc

d’aquest silenci dens de meravelles.

Sóc buit de mi mateix,

de tot el que he estimat,

i ara em pregunto novament si encara

podré reviure en l’oci de saber-me

tan disposat per la teva vinguda.

Estic talment cansat que no voldria

res més que aquest oblit

i el record d’una mar sempre llunyana.

Ja no morir, sinó restar només

i heure consol de la buidor mateixa.

¿Quin vent de sal m’has posat a les mans

que em nafro tot a cada gest i, encara,

no tinc altre deler

que la teva presència?

Cap benestar si tu no hi ets

i pels jardins es marceixen les roses.

¿Quin vent ens fa tan estèril la veu

que allò que hem dit

ja no ens serveix per estimar?

I ara que és dens el silenci,

¿on alçarem aquest braçat

de paraules inútils,

on, la tendresa i el goig

perquè tu ho purifiquis novament?

El nostre temps és només un camí

i ens és defès el retorn i la pau.

Som com animalons desficiosos

que algun foll caçador

persegueix sense treva.

Potser vindrà un altre matí més pur

i ens serà retornada la tendresa.

Desavesats, no gosarem a penes

vèncer la por del primer desgavell

i serà com si encara caminéssim

amb els ulls ben sotmesos a la fosca.

No és pas en va que ens repetim,

ni són vanes les múltiples represes.

A cada gest perdem una mica de força,

però les mans se’ns afuen

i sabem que la mort no ens vencerà

si persistim en el risc i en l’espera.

Ens pertanys a la nit, quan és més tesa

la quietud i l’ombra que ens limita

és extensa i suau i acollidora.

Llavors el tornaveu de l’aigua

repeteix amb nosaltres la pregunta

i tot és dens, la pedra i aquest crit

únic, total, de la nostra feblesa

que tu has volgut i que et fereix, potser,

perquè és de tu mateix que l’hem rebuda.

Vindrà la boira pels camins

i el cor se’ns omplirà de recel i enyorança.

Oh quietud sense vent, sense ocells,

amb la remor tan llunyana de l’aigua.

Tot és difús i ens bastaria un gest

per creure novament en l’esperança.

Al capdavall de l’avinguda,

ran mateix del silenci,

les mans es tornen

fulles de vent atzaroses

i els vells prediquen la continència

quan les heures s’enfilen

carn amunt,

paraules amunt,

i podreixen la rel i les branques.

Tu, amor, m’esperes

al capdavall mateix de l’avinguda.

Ara que plou pel silenci del mar

i que sentim com l’esperit rebel

mescla l’oblit amb la pluja,

obrirem els balcons a una altra tarda,

a un jardí desolat i solitari.

Ens reveurem infants, devastadors

de platges i camins, o potser homes

una mica més tendres al crepuscle

perquè estimem per primera vegada,

i en l’oci malaltís d’aquest retorn

hi haurà tot el que és bell: els llibres i la vida

i el que hem perdut dia a dia i arreu

pels vells jardins oblidats de la pluja.

Serà un combat desigual,

com si un home lluités amb un arcàngel,

i pels camins obscurs de la sang i la veu

tota l’estèril grandesa del gest

refluirà damunt nostre.

Engendradors de la mort,

l’aigua de tots els rius

no bastarà a purificar-nos

i creixerem, limitats per l’esforç tan inútil,

i tu alçaràs encara un mur de vent

i ens cenyiràs de foc i de tendresa.





ATUR DE TARDOR


Avui el cor es perdrà pels camins més incerts

i al capvespre farem com qui ja no es recorda

dels mesos càlids.

Collirem flors marcides

i una mica de vent a cada marge.

Del poble enllà hi haurà una quietud

densa de pluges i prodigis

i haurem envellit molt

sense ni saber com.

Avui el cor es perdrà pels camins més incerts,

pels vells camins del record i del somni,

íntims i acollidors com una cambra.

Serà un temps de silenci i desencís.

No hi haurà ocells i les vores del riu

tindran un aire de malenconia.

Avui el cor es perdrà pels camins més incerts

i, essent de nit, una vaga tendresa

ens purificarà de tot recel

i fins de la més lleu desesperança.





NOCTURN AMB LA TROMPETA D’EDDIE CALVERT


Ni la veu no ens limita, ni els camins vora l’aigua.

Amb premisses de vent parlarem del retorn

i escoltarem el cant de les sirenes.

Tot el que és pur, el bé i el mal, comença

en el mateix desgavellat inici.

Damunt la pell,

damunt la roca dura

on els guerrers reposen del silenci,

sempre amatents, amb l’esperit alerta,

pastarem fang de veus,

fang de pobles que estimen

una insegura quietud que els buida

de l’oci del retorn amb fites blanques.

Nosaltres i la gent de tots els pobles

i els boscos i els conreus

i la feixuga plenitud del record que no s’oblida.

En vertical damunt el precipici

tenim les mans plenes de vent i d’aigua.

Et brandarem, solemnes, com un símbol.





CANÇÓ PER A UNA SOLA VEU


L’ocell que vàrem enterrar al jardí

fecundà els arbres i les roses.

Enterrarem la veu perquè fecundi

el silenci de tots i una veu nova.

Pel teu flanc destrossat remuntarem els rius

i obrirem solc al vent de tots els boscos.

Molta gent i la gent del meu poble:

homes blaus com el mar i verds com les muntanyes,

homes color de terra

que estimen tendrament un passat de grandesa

que no podrirà mai l’aigua del temps.

Serà com una

primavera de gent i de marees,

com una nova plenitud del vent,

tan dòcil a la veu

que cap racó no quedarà sense missatge.

I fruitaran els arbres, i la terra

serà tendra i feliç com una mare jove,

i pel teu flanc poderós

tota l’aigua perduda

retrobarà el seu curs

i nosaltres, la veu

i aquell gest que agermana.





DEIXEU-ME DIR


Deixeu-me dir que ja és temps d’oblidar,

que ja és temps de creure un altre cop en la puresa

i de repintar les cases amb colors alegres.

Aquells que han viscut molts anys lluny del poble

seran cridats a retornar

i una nit qualsevol

el vent s’endurà totes les paraules

que hem malmès de tant dir-les sense amor.

I l’endemà serà com si ens alcéssim

després d’una nit de vint segles.

Deixeu-me dir que ja és temps d’estimar,

que ja és temps de creure en els prodigis

i que tant se val de les noies que no hem conegut;

que el poble és com abans

i que algun dia

hi haurà flors al jardí

i vent als arbres

i paraules inventades de nou

només per a nosaltres.





FAULA DARRERA


Ara tothom serà cridat

a una virtut més alta.

Refluirem a les mateixes deus

i a la mateixa benignitat dels capvespres

amb un vestit nou de tendresa,

infantats novament,

elementals i una mica més dòcils,

en el llindar del goig i la pregunta

o potser pelegrins solitaris

a recer de la llum envaïdora.

Sofrir és talment conèixer l’esperança

que ja no som mesquins.

Cal que la veu sofreixi,

que sofreixi la carn

i que el gest se’ns esfulli

inútilment i pressentir que un altre

gest i una veu nova i obscura

ens són lliurats

on comencen de nou el camí i el desfici.

Ara tothom serà cridat

a una virtut més alta.





EL POBLE

(1956-1958)





EL POBLE


El poble és un vell tossut,

és una noia que no té promès,

és un petit comerciant en descrèdit,

és un parent amb qui vam renyir fa molt de temps.

El poble és una xafogosa tarda d’estiu,

és un parapet damunt la sorra,

és la pluja fina de novembre.

El poble és quaranta anys d’enfilar-se per les bastides,

és el petit desfici del diumenge a la tarda,

és la família com a base de la societat futura,

és el conjunt d’habitants, etc., etc.

El poble és el meu esforç i el vostre esforç,

és la meva veu i la vostra veu,

és la meva petita mort i la vostra petita mort.

El poble és el conjunt del nostre esforç

i de la nostra veu

i la nostra petita mort.

El poble és tu i tu i tu

i tot d’altra gent que no coneixes,

i els teus secrets

i els secrets dels altres.

El poble és tothom,

el poble és ningú.

El poble és tot:

el principi i la fi,

l’amor i l’odi,

la veu i el silenci,

la vida i la mort.





CANÇÓ DESPRÉS DE LA PLUJA


Ara el que cal és que tot recomenci:

els pollancres i els tells a la vora del riu

i les flors al jardí d’hivern,

els homes que treballen fora vila

i les cases incertes del raval,

les dones i els infants,

el soroll del carrer

i el de les fàbriques

i l’aigua sota el pont,

els que van i els que vénen

i els que no van ni vénen.

Ara el que cal és que tot recomenci:

la veu i el gest

on no hi ha veu ni gest,

els camins que no menen enlloc

i la incertesa del vent,

el que encara no hem dit

i el que encara no hem pensat,

el que voldríem i el que no voldríem,

el que és bell i llunyà

i el que és pròxim i obscur.

Ara el que cal és que tot recomenci;

ben certament,

el que més cal

és l’esforç de recomençar

un cop més encara.





MEDITACIÓ PRIMERA


Carrer del Pont,

Pont Vell,

Carrer d’En Pere Almeda,

Plaça Major

i Carrer d’En Bach.

O bé:

Plaça de Catalunya,

Carrer de Dalt,

Plaça Major

i també Carrer d’En Bach.

O bé encara:

Carrer de Ferran Alsina,

Carrer de la Diputació

i un altre cop Carrer d’En Bach.

I al Carrer d’En Bach,

al mateix començament del Carrer d’En Bach,

davant per davant l’un de l’altre,

el Bar i el Cinema.

I a la nit el mateix itinerari,

però en sentit invers.

Heus ací el diumenge.





INVENTARI DE POBLE


et plusieurs ratons laveurs…

Jacques Prévert

El batlle,

el cap de la Guàrdia Civil,

tres capellans,

cinc regidors,

sis monges,

el president dels homes d’A.C.,

el president dels joves d’A.C.,

la presidenta de les dones d’A.C.,

la presidenta de les noies d’A.C.,

la presidenta de l’Associació dita de les Filles de Maria,

la presidenta de l’Associació dita del Rosari Perpetu,

el president del Centre Catòlic,

el president del Club d’Esports,

el president de la Societat de Pescadors,

un agutzil,

dos vigilants,

tres metges

i algú més que hom anomena, també, forces vives.

Dotze carrers,

un pont,

dos cinemes,

cinc cafès,

una església,

una plaça major,

dues places menors,

altrament dites placetes,

un passeig amb acàcies,

un edifici del segle xii

o bé del segle vi,

trenta-nou botigues,

una escola nacional,

una escola particular,

un col·legi per a nenes pobres,

sis fàbriques

i tres-centes o quatre-centes cases indeterminades.

Un farmacèutic,

dos estudiants de medicina,

sis músics,

dos escombriaires

—a l’ensems enterramorts—,

cinc criatures que estudien el batxillerat,

cinc cambrers,

catorze xofers,

un que viu amb l’esquena dreta,

vint-i-dos oficinistes,

un altre que viu amb l’esquena dreta,

dues-centes, o dues mil, nenes uniformades,

un impressor,

cent cinquanta paletes,

un poeta premiat,

dotze aficionats al teatre,

els propietaris, i famílies llurs, de les trenta-nou botigues.

Dos-cents manyans,

catorze modistes,

sis barbers,

dotze perruqueres,

un repartidor de periòdics

—al mateix temps cobrador de contribucions

i cap d’empleats d’un dels cinemes—,

un llibreter,

sis petits negociants,

dos ferrers,

encara potser un altre que viu amb l’esquena dreta

i mil cinc-centes persones

repartides, força equitativament,

entre les sis fàbriques.

Dues sessions de cinema cada setmana,

quatre misses dominicals,

una audició de sardanes cada diumenge d’estiu,

cinc o sis processons l’any,

tres dies de festa major,

quatre inundacions anuals

gairebé sempre de poca categoria,

cent vint-i-cinc dies de pluja,

dos-cents quaranta dies sense pluja,

tres o quatre funcions de teatre,

uns exercicis espirituals,

innombrables tríduums, septenaris i novenes,

tres o quatre ofegats,

un mes de Maria,

un mes del Sagrat Cor,

dos-cents vuitanta dies de treball,

cinquanta casaments

—sis fets a corre-cuita—,

vint-i-un morts,

quaranta naixements,

cinquanta anys de lleials serveis a l’empresa,

setanta-dues motocicletes,

sis festes gremials,

quatre festes de barri,

divuit borratxeres

—algunes cròniques—,

un periòdic de publicació mensual,

un servei d’autobusos municipalitzat,

sis setmanes de Quaresma,

cinc excursions a Montserrat

amb inevitables visites nocturnes a Barcelona,

vint-i-tantes radiacions de partits de futbol,

dues curses ciclistes,

quatre festes anyals,

sis hores diàries d’absoluta tranquil·litat,

trenta, o trenta mil, novel·les radiofòniques,

cinc adulteris comprovats

—i molts sense comprovar, evidentment—,

un chor parroquial,

una família de mala nota,

un intent d’orquestra no massa reeixit,

cinquanta noies promeses,

dues-centes noies sense promès

i que envegen, secretament, la sort de les altres, un assassinat cada vint-i-cinc o trenta anys, dotze

automòbils particulars, molts diumenges perduts, encara molts més dies de feina també perduts, algun

temporal escadusser, un augment sistemàtic de preus, sis famílies que van a viure a fora, molta gent

que s’odia cordialment…

et plusieurs ratons laveurs…





ELS ANYS DE LA CREIXENÇA


Els anys de la creixença

sorprenen molta gent en mànigues de camisa;

als pobles, ja se sap…

Abans ningú no se’n feia un problema,

però ara la cosa és molt més greu

perquè les noies viuen

enfilades al cim d’uns talons fràgils,

com l’hipotètic benestar dels pobres,

i quan caminen l’univers sencer

es balanceja al ritme dels seus passos.

Sortosament les noies no llegeixen

—als pobles, ja se sap…—

ni es preocupen pel futur ni creuen

en l’esperit que tot ho vivifica

i només baixen dels talons per dir

«de cap manera, ho sent?»

i fer l’amor,

o bé per no dir res

i fer l’amor.

Hi ha homes que es revolten

contra el destí,

un matí qualsevol, amb la mateixa

senzillesa d’aquell que obre una porta

que mai ningú no havia obert,

i amb anys i sacrifici

arriben a poder canviar la camisa

per un jersei amb el davant de plàstic.

I els diumenges d’estiu sedueixen les noies.

Abans, però, van a missa de dotze

i preguen, una a una, per les noies

que volen seduir

i en acabat, quan surten al carrer,

eixamplen els pulmons i encenen una

o dues cigarretes.

Els anys de la creixença

són anys d’esforç i prova,

com hi ha Déu!,

són anys de sofriment i de dolor.

Ho dic jo, que he crescut.





DISSABTE


Cada dissabte

l’aire fresc del carrer penetra dins les cases

—és més fresc i més clar l’aire dels dissabtes—

i esbandeix els racons

de la malenconia

i de l’esforç, obscur i rutinari,

de tota la setmana.

Cada dissabte

les dones obren els balcons i les finestres

i pengen robes de colors cridaners

part defora,

talment els dies de processó,

i amb un mocador lligat al cap,

com húngares de sarsuela,

canten a bells crits

tot espolsant els mobles

i posen a l’abast dels veïns

la intimitat de les cambres.

Si passeu, llavors, pels carrers

us semblarà que visiteu un poble desconegut

i les dones us somriuran amorosides

a punt d’estimar-vos amb una tendresa insospitada.

Heus ací que el miracle del dissabte

és un miracle absurd i una mica infantil,

però ningú no l’ignora als pobles

i cada setmana les cases es purifiquen

i l’aire fresc del carrer

entra pels balcons i les finestres

i tot és bell una vegada més

per la seva virtut.





CRÒNIQUES CANTEN


Al meu poble hi havia

gent de tres menes:

els qui creien,

els qui no creien i els

qui tant se’ls en fotia.

D’aquests darrers, però,

n’hi havia pocs.

Al meu poble hi havia, sobretot,

gent de dues menes:

els qui creien

i els qui no creien.

I encara val a dir que aquests darrers

no eren pas molts. Els altres,

establerts en llurs castes, concertaven

negocis, feien tecs, casaven noies,

fornicaven (discrets), s’estossinaven,

donaven culte a Déu i altres foteses

que no recordo bé, amb molta cura

de preservar la llei de l’escomesa

dels descreguts i els cínics, per poder-la

transmetre intacta als fills i així donar-los

ocasió de concertar negocis,

fer tecs, estossinar-se, casar noies,

fornicar, adorar Déu i altres foteses

en un clima de pau i de respecte.

Al meu poble, a l’estiu, el sol colrava

la pell, i feia una tardor benigna,

i l’hivern era fred. Parlo de coses

que fa segles que duren i que encara

duraran molt de temps i de persones

que hom considera astutes i correctes.

Aquell temps era així. Cròniques canten.





AVUI TAMBÉ


Com cada dia, avui també

hi haurà galls matiners que esbandiran la boira

quan les dones escombrin el carrer

i jo, del llit estant, sentiré com la mare

posa carbó a la cuina

i em crida amb una mica de recança.

Com cada dia, avui també

estimaré tot de gent que no conec

i els parlaré en veu baixa, tendrament,

i els diré tots els versos que he après a la nit.

Com cada dia, avui també

la gent dirà bon dia quan em trobi

i les dones que renten tindran les mans vermelles

i un sol massís repintarà les fàbriques

quan els manobres alcin en triomf les gavetes.

Com cada dia, avui també

pregaré pels absents i pels morts

i m’esforçaré a repetir llurs noms,

que ja començo a oblidar,

perquè el record em purifiqui.

Com cada dia, avui també

m’atordirà la fressa de la fàbrica

i envejaré una mica la quietud dels diumenges

i els jardins, a l’hivern, sota la pluja

i esperaré la nit per tancar-me a la cambra

i saber que tot, avui,

ha estat el mateix que cada dia,

que he estimat i he odiat

i que he après, potser, una mica de viure

i una mica, també, de morir.





LES QUATRE ESTACIONS


primavera

Heus ací:

una oreneta,

la primera,

ha arribat al poble.

I l’home que treballa al camp,

i la noia que passa pel pont,

i el vell que seu en un marge, fora vila,

i fins aquells que en l’estretor de les fàbriques

tenen la sort de veure una mica de cel

han sabut la notícia.

L’oreneta ha volat,

una mica indecisa,

ran mateix de l’aigua del riu,

s’ha enfilat pont amunt,

ha travessat, xisclant, la plaça

i s’ha perdut pels carrers en silenci.

I la mestressa que torna de comprar

ho ha dit als vailets que van a l’escola,

i aquests, a les dones que renten al safareig públic,

i elles ho han cridat

a l’home que empeny un carretó pel carrer,

i l’home ho ha repetit qui sap les vegades

i n’ha fet una cançó

al ritme feixuc de la roda.

Heus ací el que diu:

La primavera ha arribat al poble.

estiu

Ara és el temps d’estimar pels camins,

a la vora del riu on l’herba és blana i acollidora

i a l’ombra dels vells arbres,

a les fonts mig perdudes,

allí on el bosc és més íntim.

Ara és el temps de seure pels carrers

a parlar de futbol i de dones,

havent sopat,

formant grup a l’escassa voravia

i veure com les noies

travessen el carrer abans d’arribar

i passen i s’allunyen

una mica porugues.

Ara és el temps dels fusters i dels paletes,

temps de cantar tot treballant

a ple sol,

oblidant el risc de les bastides,

oblidant l’esforç

i la monotonia de la feina i del viure.

Ara és el temps de passejar amb les nenes

i la senyora que porta guants blancs

per amagar els estralls del lleixiu,

a la tarda del diumenge,

per l’ampla carretera vorejada de plàtans

dient adéu-siau a tothom

amb un gran gest del cap

i envejant la muller dels que passen.

Ara és el temps de les dones que cusen

a la penombra de les entrades

i s’adormen sovint damunt la feina,

i és el temps dels homes que fan la sesta

al racó més fosc de la casa

a les tardes de sol,

quan als carrers hi ha un silenci feixuc

i fa una calor despòtica.

Ara és l’estiu,

l’estiu massís i una mica absurd

però intensament bell,

que arriba sobtadament

una nit qualsevol de principis de juny

i que se’n va, també sobtadament,

una nit qualsevol de finals de setembre.

tardor

Les noies de vint anys,

que escriuen cartes llarguíssimes

al promès que serveix a Extremadura,

i les criatures

que als capvespres d’estiu

criden horriblement pel carrer

fins que és ben fosc

us poden dir quin dia i a quina hora

ha començat la tardor.

Ells, només, coneixen el secret

perquè l’arribada s’endevina

—jo també he estat criatura—

amb un estremiment tan subtil

que fa basarda,

i tot el que la gent coneix,

i tot el que la gent estima

o bé odia,

tot el que és la tardor per a nosaltres,

és només la seqüela

una mica insípida i rutinària

d’aquest contacte íntim

que fa llanguir la noia

que té el promès servint a Extremadura

i que deté la cursa folla del vailet,

un sol instant,

que ja no retrobarà mai més.

hivern

Estimo la quietud dels jardins

i les mans inflades i vermelles dels manobres.

Estimo la tendresa de la pluja

i el pas insegur dels vells damunt la neu.

Estimo els arbres amb dibuixos de gebre

i la quietud dels capvespres vora l’estufa.

Estimo les nits inacabables

i la gent que s’apressa sortint del cinema.

L’hivern no és trist:

és una mica malenconiós,

d’una malenconia blanca i molt íntima.

L’hivern no és el fred i la neu:

és un oblidar la preponderància del verd,

un recomençar sempre esperançat.

L’hivern no és els dies de boira:

és una rara flexibilitat de la llum

damunt les coses.

L’hivern és el silenci,

és el poble en silenci,

és el silenci de les cases

i el de les cambres

i el de la gent que mira, rera els vidres,

com la neu unifica els horitzons

i ho torna tot

colpidorament pròxim i assequible.





MEDITACIÓ SEGONA


Una mica indecises és clar

perquè la veu s’afebleix amb l’emoció

i també perquè la gent observa

la gent en forma de balcons

els balcons en forma de gent

i els cobrellits

vermells i grocs i verds i blaus

i verds i grocs i vermells

divuit noies

i els capellans també

que fóra trist

quan les dones llencen paperets

i el vent s’enfila robes amunt

ara que tothom s’angunieja

i els homes parlen en veu baixa

aturats

caminant

aturats

caminant

i una fortor indiscreta

que fa somriure

perquè tot plegat és una mica massa poc sabut

i la gent es desinteressa

d’allò que diuen

d’allò que fan

d’allò que pensen

i els que creien creuen igualment

i els altres res

allunyats estúpids

no són capaços

i suposant que ho fossin

tot començaria de nou

amb el mateix esforç

he pensat inútil però no ho dic

fins que els carrers s’acabin

i tornem a desar els cobrellits

jo penso que és possible

en un espai de temps indeterminat

i els que passen ho saben

tan bé com jo

però no ho diuen

quan tornin seré fora

molt lluny molt lluny molt lluny

i es pensaran

o no es pensaran res

perquè cap d’ells no coneix el secret

ran la persiana

dins la cambra

on tot

potser

la fosca.





L’HOME


L’home,

l’home que viu en un pis esquifit

amb sostres de fusta i cambres fosques,

l’home que menja sempre a la cuina

un mateix plat inacabable

de verdura poc amanida…

ha adquirit mitja dotzena de cavalls de cursa

i un automòbil de 32 cilindres en «uve»

i suara ha dit que sortiria

cap a les illes de la Polinèsia.

Perquè ell,

que treballa dotze hores cada dia

i que tota la setmana

fa pudor de taller

i duu les mans brutes

i el vestit de fil blau ennegrit i fastigós…

no fa gaires dies que va conèixer

una actriu italiana

i ara projecten un creuer per la Mediterrània

en un iot blanc i blau,

i la noia anirà sempre vestida

amb pantalonets curts

i jerseis esportius.

Tanmateix ell estima la dona

i té dos fills de pocs anys,

un noi i una noia,

i també els estima…

Sense moure’s de la taula, és clar,

dirà: entra, entra,

i fumarà una cigarreta de tabac egipci

i la catifa serà d’un verd pàl·lid

que farà joc amb els mobles de fusta blanca

i ell portarà unes ulleres d’or

i un batí de seda vermella.

Perquè, en el fons,

no hi ha res com la família

i que plogui al carrer

i seure a la vora del foc,

a la cuina,

llegint el diari de fa tres o quatre dies…

I si algú protesta,

ah!, si algú protesta,

no cridarà gaire, no:

ell mateix s’enfilarà escales amunt

i s’arriscarà pels carrers

enmig de les bales enemigues.

I cap no l’encertarà.

I, llavors, els que protestaven

ploraran d’enveja.

L’home,

l’home que té sis cavalls de cursa

i un automòbil rapidíssim

i que és l’amant d’una actriu italiana.

L’home,

viatger desficiós,

negociant excepcional

i arriscat patriota…

ahir l’arreplegà una màquina

i ara agonitza

vestit amb la mateixa roba del treball,

ennegrida i fastigosa,

en una cambra mancada de llum,

voltat de veïnes falsament pietoses

i prop de l’esposa que plora estúpidament

en un racó, vora el capçal.





PÍCNIC


Na Caterina, que ara jau a l’ombra

i escolta el transistor, farà l’amor,

si Déu vol, aquest vespre,

amb el marit d’una amiga que passa

les vacances a un poble de la costa.

Na Caterina és progressista i pensa

que el temps, com els gelats, es fon de pressa

i que més val, si es pot, aprofitar-lo.

Fa una tarda feixuga com un tàlem

i ran de l’aigua xisclen les falzies.

Na Caterina s’ha adormit i ensenya

mig pam ben bo de cuixa. Hi ha xivarri

de criatures vora el riu i, a l’ombra,

gent que berena somnis amb tomàquet

ja fa vint segles.

Dorm, Na Caterina,

i ronca —o, ben mirat, potser sospira—

mentre el marit —el seu—, inalterable,

llegeix un llibre de cow-boys i fuma.





ELS PALETES


Sou alts i forts i teniu les mans dures,

aparentment mancades de tendresa;

però a les festes us poseu vestits de llana

i acompanyeu les noies al cinema,

preneu vermut amb una mica de ginebra

i fumeu tabac de preu.

Tota la setmana heu treballat

a ple sol,

a ple vent,

i teniu la pell fosca

i les mans endurides

de tant amuntegar les pedres;

però els ulls us lluen

agosaradament,

i si algú vol saber tot allò que ha passat

durant la setmana

caldrà que us miri els ulls,

perquè vosaltres, enfilats a les bastides,

descobriu sense esforç tots els secrets.

Sou alts i forts i teniu la pell fosca,

aparentment insensible i rugosa;

però les noies us besen

en la intimitat dels portals

i vosaltres les serveu tendrament

dins els braços,

els braços foscos i endurits pel sol i pel vent,

els braços que serven tendrament

les gavetes

i les pedres blavoses,

les bigues i els taulons

i fins les cases

i tot el món si convingués.

Sou alts i forts i teniu els braços durs,

i les mans dures

i la pell insensible;

però sovint canteu tot treballant

i sabeu estimar amb tanta alegria

que tant se val de totes les altres coses.





L’HEROI


Hi hagué un home que visqué setanta anys

no gaire lluny de casa.

Jo el vaig conèixer

quan ja era molt vell, però puc dir

que no s’havia mogut mai del poble.

Del món n’havia vist

quatre viles i escaig del voltant de la nostra;

mai no anà a ciutat i mai tampoc

no posà els peus en un ferrocarril.

Això sí, coneixia

pam per pam els topants

de les vores del riu

i havia estat expert en herbes remeieres.

Durant cinquanta anys llargs

treballà de paleta

i, segons em digueren,

va perdre la muller quan encara era jove.

De tres fills que tingué

dos van morir a la guerra;

l’altre marxà del poble,

molt lluny, molt lluny…,

i mai més no tornà.

L’home visqué qui sap els anys tot sol

i a les tardes d’estiu

s’asseia en un pedrís davant de casa seva.

Era afable i molt pulcre

i somreia, discret, a la gent que passava.

Jo recordo d’haver-hi conversat

sobre qualsevol cosa

i recordo també que tenia la veu

afectuosa i clara

i que en parlar movia

molt lentament les mans.

L’hivern que el van trobar

mort al llit, les veïnes

digueren que semblava

que el pis hagués estat

endreçat feia poc.

Degué morir de fred,

perquè en tota la casa no hi havia

ni un sol bocí de llenya

i ell jeia, bo i vestit,

embolicat amb una manta.

Algú digué que semblava un ocell

arraulit sota un ràfec.





FOC DE SANT JOAN


Els vailets que, a l’estiu,

roben la fruita dels horts

i els altres, els que no la roben,

i fins aquells petits monstres

que durant llargues tardes xafogoses

aprenen les lliçons d’història;

tots plegats

i llurs mares i germanes

i les nenes del veïnat

de menys de catorze anys

i algun home escadusser

que diu que estima la família,

però que, en realitat,

no té deu rals per prendre’s un cafè;

tots plegats, repeteixo,

criden desassenyadament

i riuen i s’empaiten

i encenen, incansables,

mants coets i petards

a l’entorn d’un foc de llenya verda,

mànecs d’escombra

i qualque resta de cadira vella.

Fa una nit calorosa

i hom es veu obligat a mantenir

les finestres obertes.

I el poeta,

que odia de tot cor aquest costum

i que, silenciós i sol, a dins la cambra

incitava les Muses en veu alta

per enllestir un poema dedicat

a l’estimada absent,

ara, abatut,

llegeix una novel·la

que és com un manual del crim

en vint-i-set capítols.





ESCENA


En un indret, el més obscur, del pont

hi ha una parella en actitud indigna.

La noia hi ha vingut principalment

per tal de poder veure des d’un lloc

diguem de privilegi

el pas d’una brillant estrella amb cua,

i ara es complau (tot ho fa creure així)

i fins respon i tot a l’escomesa

del xicot obcecat.

La carn fa carn, és clar, ja ho deia aquell.

El mal és, tanmateix, que ni la noia

ni el xicot obcecat ja no podran

estimar més amb la clara tendresa

que exigeix la ciència cap mena

d’espectacle semblant.

I això és ben trist.





MORAL NOVA


Alliçonats per múltiples

anys d’experiència,

proclamem:

que els qui manen són sempre

els poderosos

i els qui creuen,

els altres;

d’hereu a hereu

es manté el patrimoni.

Que el món progressa de gairell

i que és aconsellable

d’evitar certes perspectives

per no fer-se malbé el do de la vista;

fins a la mort hem d’arribar-hi vius.

Que la bondat és una escombra vella

que proclama misèria.

Que l’amor

ah!, l’amor,

no és res més que l’anunci

d’una pasta dentifrícia

i que, per postres, en alliberar-nos

de la feixuga càrrega del cor,

qui sap, mare de Déu, el que ens espera.

En conseqüència, germans,

val més tenir que penedir.





ÉS EL QUE DIU UN AMIC MEU


És el que diu un amic meu: Les coses

vora mar tenen sempre un altre ritme.

Aleshores baixem del cotxe i fem

petar provocativament les portes

perquè Na Clara i Na Marina puguin

lluir, per un moment almenys, les cuixes.

Hi ha massa gent a la platja avui dia:

metre quadrat de sorra per parella.

És el que diu un amic meu: No sembla

sinó que ens hagin envaït els bàrbars

altra vegada; ens surten creixeboques

de tant ganyotejar llengües estranyes

i a més a més coixegen els principis.

Hi ha un mar cansat, d’un blau de casa pobra.

Na Marina i Na Clara xipollegen

i el sol fa llunes a la pell de l’aigua.

Dinarem alemanyes amb tomàquet,

vi del país i un gelat de vainilla

en un hotel no construït encara

perquè no ens caigui cap paret a sobre.

Si fa una tarda espessa i enganxosa

com aiguacuit, exultarem de joia.

És el que diu un amic meu: Devora

mar és millor que el sol rosteixi.

Jaurem a l’ombra magra d’unes canyes

i esbrinarem que Na Marina ronca.

Serà un dia rodó. Quan sigui llustre

tornarem cap al poble i en algun

racó discret i fosc de carretera

farem l’amor, per torns, amb totes dues noies,

europeus com la gent de les novel·les.





MATRIMONI


Veus,

tot aquest temps que hem viscut,

ara l’oblidarem a poc a poc

i amb recança.

Som al llindar d’un altre temps

més dens i vari-diuen.

Ni tu ni jo

no en sabem res, o a penes.

Tanmateix sembla

que en nosaltres perdura

i recomença el món

o el poble: tot és u.

De dues cambres n’hem fet una

i estrenarem vaixella i cobrellits.

Caldrà que fem un nou aprenentatge

perquè algun dia arribem a servir-nos

d’un sol mirall

i d’un sol gest

i d’una sola veu

i puguem ser feliços.





CRÓNICA


Hi hagué un temps que al meu poble

la gent vivia en el temor de Déu

—ja parlo d’anys, és clar.

Era una època solemne

com una processó, durant la qual

només quatre exaltats llegien el diari

un cop cada setmana.

Qualsevol

observador imparcial hauria dit

que aquella pau-per-a-tothom estava

garantida per múltiples centúries.

Però una nit el destí va promoure

un rebombori col·lectiu d’estómacs

i l’endemà quasi tothom va alçar-se

amb la llengua bruta de progrés.

D’aleshores ençà cada matí

hi ha un augment sistemàtic de malalts

i àdhuc es contagia la quitxalla.

Tot sigui pel progrés.

Benaurats els que hi creuen.

Ah, el progrés! Oh, el progrés!





COIN DE RUE


T’he esperat com abans

a la cantonada del carrer de Migdia,

no gaire lluny del pont,

on ja la nit veritablement comença.

T’he esperat com abans

sota el mateix fanal

que tu trobaves sinistre

i també duia el vell impermeable

amb el coll alçat.

També plovia avui,

com abans, ho recordes?

Estimàvem la pluja,

la fràgil intimitat de la pluja,

i passejàvem pels carrers en silenci,

ran mateix de les cases torbadores,

i et repenjaves tendrament al meu braç.

Tot era com abans,

però tu no has vingut.

Llavors algú ha passat i m’ha mirat amb estranyesa

i una parella, a l’altra cantonada,

s’ha aturat un moment per besar-se.

He encès la darrera cigarreta

i he tornat lentament cap a casa.

En alguna ràdio llunyana

la Greco cantava.





AVUI, MOLT MENYS QUE ABANS


Avui, molt menys que abans,

les mans no inciten

al plor i al desencís,

som molt més dòcils

i la gent ja no ens crida pel carrer.

Tot plegat no és res més que un gust inèdit

per l’harmonia.

Però sovint el poble estima

sense saber el que és just; i tots nosaltres

som de sang i de fang,

de sang de poble i

de fang de poble,

i ens espaordia,

per bé que no ho diguéssim, l’altivesa

de les noies i el gest,

oh, meravella!,

dels vells tan dignes.

Ara ja tot retorna

cap al fons primigeni de tendresa

i aviat fins i tot serem lloats,

no pas pel que ara fem

sinó per la inefable

docilitat d’abans

que ens dignifica.





QUAN S’AIXEQUI LA BOIRA


Quan s’aixequi la boira fugirem pel raval

disfressats de patricis, amb levita i copalta.

Les noies ens faran adéu rera dels vidres

i se’ns oferiran una mica porugues,

però nosaltres que hem tant lloat la virtut

brandarem els capells per allunyar el maligne

i no ens deturarem ni mirarem enrera.

Serà pel mes de maig, perquè ens plauen els somnis

i haurà plogut potser, a la nit, una mica

i el vent tindrà aquell gust tan dens de pluja i terra.

Fora vila, a ple sol, cremarem els vestits

i en vells cossis d’aram recollirem les cendres

i al bell punt de migdia les llençarem al riu

bo i repetint a cor cançons mig oblidades.

(Si les noies ens veuen ploraran en silenci).

Llavors vindrà un estol d’homes desconeguts

que ens parlaran a crits de llur esforç inútil

i potser dormiran amb nosaltres a l’herba.

Quan ja sigui ben fosc tornarem cap al poble

—serà pel mes de maig i farà una nit clara—

una mica vençuts, però amb les mans fresquíssimes

de la pluja i del vent, enmig d’un gran silenci.





EL POEMA


El poema és la nit

i un balancí al terrat

i jo,

assajant de dir coses en veu baixa.

Si ara apaguessin els llums dels carrers

i també els llums del pont

i els de les cases,

el poble esdevindria

paorosament gran,

tràgicament indefens.

El poema és la nit,

la nit del poble,

el poble dins la nit en una

meravellosa harmonia,

i jo al terrat,

segut al balancí,

dins el poble i la nit,

assajant de dir coses en veu baixa.





VENT EN EL VENT


Vent en el vent,

silenci en el silenci;

tot el que sé ho he après en un instant,

un sol instant, íntim, total, de vida.

Ara la veu s’atarda per les ribes

i tot de gent camina amb mi.

Quan torni

tindré una casa antiga

i una mica de bosc i moltes hores

d’oci per estimar

i rellegir vells llibres.





ROMANÇO


Si ens besem pels carrers

trontollaran les cases,

les dones del raval

ho contaran al batlle,

vindran guàrdies civils

empunyant simitarres,

dos frares del Remei

i el sometent amb arma.

Convictes de mant crim

ens penjaran a plaça,

quan ja siguem penjats

repicaran campanes,

acudirà la gent,

proclamaran l’alarma

i el batlle, modestet,

dirà quatre paraules.

Serà un dia revolt

amb molta tramuntana,

com brandarem, amor,

tota la santa tarda!

Per veure’ns vindrà gent

de tota la comarca,

algú dirà: és molt trist,

i et mirarà les cames.

Entorn del cadafal

nenes uniformades

recaptaran diners

per les missions de l’Àsia.

En ser que sigui fosc

tornarem cap a casa,

gats adúlters viuran

la nit a les teulades,

ens farà mal el coll,

tindrem les mans ben balbes,

els ulls inflats pel vent

i un tremolor a les cames.

Sinistres vigilants

armats amb forca i dalla

percaçaran arreu

parelles amagades.

Abans no es faci clar

fugirem cap a França

pels vells camins del bosc

disfressats de captaires.

Quan ja siguem ben lluny,

en qualsevol obaga,

cremarem els vestits

i esborrarem el rastre.

Llavors, lliures i sols,

sense dir cap paraula

ens besarem de nou

amb una força estranya.





MEDITACIÓ ÚLTIMA


Ara és l’hora de dir que el poble persisteix

en les cases bastides on no hi havia cases,

en els arbres que creixen on no hi havia arbres,

en les noies que estimen per primer cop,

en tot allò que comença.

Ara és l’hora de dir,

ara és l’hora de recordar que el poble persisteix

en els carrers amb empedrat antic,

en el pont i en l’església

que han conegut tota la gent del poble,

en tot allò que remembra el passat

amb un esforç vigorosament actual.

Ara és l’hora de dir que el poble persisteix

en les paraules que inventem cada dia,

en la gent que estimem

i en la gent que odiem,

en la rutina de la feina

i en la rutina de la muller i dels fills.

Ara és l’hora de dir,

ara és l’hora de recordar que el poble persisteix

en tots nosaltres,

en cada un de nosaltres,

i que tot allò que hem fet

i tot allò que hem desitjat

és l’essència mateixa del poble

indestructible.





LA FÀBRICA

(1958-1959)





LA FÀBRICA


No cal que us preocupeu:

hi ha lloc per a tots.

La fàbrica és un ventre enorme

—garantit, altrament, per anys i panys—

que digereix tot allò que es presenta

lentament, potser sí, i amb rebombori,

però amb una eficàcia indubtable;

som innombrables a testificar-ho.

Buideu-vos les butxaques, això sí,

de somnis, de llegendes, d’esperances.

Llenceu-ho al riu, que l’aigua ho purifiqui;

és un consell d’amic;

la delicada funció digestiva

no tolera residus que no es venen.

Orienteu-vos de cara al progrés

—en som fills, no ho sabíeu?—

i no oblideu que sempre

val més tenir que no pas penedir.

La fàbrica us resol tots els problemes

llevat del de la mort, almenys per ara.

Sigueu-ne conscients i practiqueu

l’ascetisme integral a marxes dobles.

Hom ha establert premis especials

per a aquells que visiten menys el wàter.





NO ESTEM MAI SOLS


No estem mai sols. Hi ha sempre

quaranta-sis contínues que ens vetllen

i metxeres insignes

de principis de segle.

Tenim la por ficada al cos;

sovintegen tan poc els dies festius!

Tant treballar ens taca la pell

d’oli de màquines,

de pols de màquines,

de ferum de màquines.

Se’ns contagia l’epilèpsia

de les pentinadores

i el dinamisme excessiu

dels dobladors suïssos

i la fressa monòtona de les cardes.

No estem mai sols. Hi ha sempre

gairebé vint-i-tres mil pues

i llur terrible seqüela;

i els horaris tan rígids

i els plusos tan despòtics.

No estem mai sols. Hi ha sempre

la gent; però la gent no compta.

El que compta és l’espai que ocupen

i el ritme sense treva.

Tothom accepta ja que la tendresa

perjudica el progrés.

Estigueu-ne segurs: s’apropa el dia

que tots tindrem una ànima metàl·lica.





DO DE LA FE


La meva gent viatja poc, a penes

un parell de sojorns a Montserrat

i alguna anada a S’Agaró o a Tossa

a suportar el desdeny de la gent rica.

Sedentària, la tarda dels diumenges

omple de gom a gom les dues sales

de cinema del poble i té l’aspecte

una mica pedant dels desvagats.

La meva gent és progressista i tendra

i espera la vinguda d’un messies

amb vestit de tergal, que l’alliberi

dels jous embrutidors. Per això els diumenges

s’ennuega de goig i es deixa vèncer

tan fàcilment per l’oci i l’aventura.

La meva gent, en sortir del cinema,

té la mirada blana i esmortida

com un infant cansat i és vulnerable

a qualsevol idea subversiva.

Després, a casa, desarà els vestits

de les festes i ordenarà la roba

de totes les setmanes amb un gest

defallent i llunyà, com de qui torna,

vagament enyorós, d’un llarg viatge.





L’ANY VINENT


L’any vinent ja ningú no es fixarà en nosaltres.

Ara som nou vinguts i ens miren amb menyspreu

fins i tot els qui tenen quaranta anys de costum

i ja res no els altera.

Tenim un aire atordit i tenaç

que fa riure les dones

i no gosem a penes girar el cap

per por de perdre l’equilibri.

D’ací a un any, però, ja haurem mudat la pell,

durem la roba amb més desimboltura,

empaitarem les noies

i haurem après a dir paraules dures

sense sentir que ens tremolen les cames.

Aleshores serà el moment d’esperar els altres,

els nou vinguts de torn, per tal d’entrar en el joc

i formar part, ja per sempre, del bàndol que odiàvem,

el moment d’assajar formes noves

per guanyar l’afalac d’una rialla

d’estúpida complicitat

o tal volta un renec sorollós de sorpresa.

I envellirem de pressa,

car res no cansa tant com assolir

en un sol any tot allò que anhelàvem.





VAL MÉS QUE HO SAPIGUEU


Val més que ho sapigueu ben aviat:

la fàbrica limita amb si mateixa

per qualsevol costat.

No hi ha res que li alteri

l’adusta fesomia

i té corda per anys, com hi ha Déu!

És preferible, doncs,

no criar mala sang, que això no engreixa.

Si proveu de donar cops de cap

a les parets,

sereu profusament amonestats

i haureu de pagar danys i perjudicis.

Tot és qüestió de temps i de costum.

Arribarà un moment,

amb paciència,

que de tant dur el mateix vestit estret

us haureu adaptat a l’ofec peremptori,

i quan us parlin

de canviar de roba

fins i tot plorareu,

de cara a la paret,

com criatures malcriades.





ORDRE DE FABRICACIÓ


Amb cotó egipci

filarem angoixa;

amb cotó espanyol

filarem paciència;

amb cotó americà

filarem prosperitat.

Tot amb números prims,

perquè els gruixuts no es venen.

El mercat va de menys,

però la gent se’ls gasta.

Estalviar fa vell

i no es prospera.

Qui menja ceba

i dorm sense llençols

no és pas tan infeliç

si, a més, disposa

d’un parell de conjunts de fantasia

i unes sabates esportives.

Desenganyem-nos: un bon jersei

dura molt més que un àpat.





DO DE L’ESPERANÇA


M’anguniejo de tant fer camí

per la mateixa tarda sense fi.

Tinc la veu molt cansada

perquè a la fàbrica tot ho venç la fressa

terrible de les màquines.

Si ajupo el cap per evitar el brogit

toparé amb les columnes.

Hi ha cent prohibicions

per metre quadrat

resumides en una:

No penseu; és pecat.

Qui vol i dol es morirà d’enveja.

El millor és jugar a viure

sense viure

i criar greix amb un posat distret

i el diumenge, cinema i un tortell

de sis pessetes.

Així ningú no ens compadeix i és gust

de ser un home normal enmig dels homes

i estimar el pròxim com a un mateix.





BALADA


La noia rossa que treballa als aspis

espera un fill per la tardor. Passeja

un ventre heroic i té els peus tan inflats

que s’ha hagut d’estripar les espardenyes.

Ara treballa amb pena i cada tarda

se sent mig defallir perquè a la fàbrica

l’estiu és un vesper. Quan l’aspi volta

li roda el cap i tanca els ulls: enyora

la quietud de casa seva, el càntir

d’aigua fresca i el balancí de boga,

la inefable tendresa del marit

que haurà endreçat la cuina i que medita

la pàgina d’esports d’algun diari

a la penombra del terrat, i el lent

passeig de cada tarda de diumenge.

La noia rossa que treballa als aspis

s’entendreix molt sovint i ploraria

si se sabés vençuda pel destí,

incapaç de girar l’ordre dels fets

que algú ha establert.

Quan vingui la tardor

tindrà un fill desimbolt i agosarat

que en fer-se gran serà, potser, paleta

i cantarà enfilat a les bastides

com un home senzill que no tem res.





NIT DE NADAL


Vindrà la nit del gran misteri

i haureu de treballar fins que el darrer

toc de sirena us alliberi.

Aleshores esclatarà la joia:

Bon Nadal! Bon Nadal!

A casa ja us esperen

per plomar el gall.

Qui sap, potser el marit

haurà posat un arbre al menjador

—si ho fan els rics no deu pas ser pecat—

i avui, per altra banda, heu cobrat doble.

Per una nit oblideu-vos de tot:

dels deutes, de la feina, de la gent,

i canteu com infants

les cançons inefables

i confieu que tot serà més pur

d’ara endavant.

Bé prou que vaga de plorar!





NOVA ORACIÓ DEL PARENOSTRE


Pare nostre que esteu en el cel,

sia augmentat sovint el nostre sou,

vingui a nosaltres la jornada de set hores,

faci’s un xic la nostra voluntat

així com la d’aquells que sempre manen.

El nostre pa de cada dia

doneu-nos-el més fàcil que no pas el d’avui,

perdoneu els nostres pecats

així com nosaltres perdonem

els dels nostres encarregats

i no ens deixeu caure a les mans del director,

ans advertiu-nos si s’apropa,

amén.





DO DE LA CARITAT


Fins a l’estat present, l’única cosa

que sembla que no es pot aconseguir

és que la gent no es mori.

Això suposa un nucli d’igualtat,

un nucli actiu del qual sovint es parla:

Morta la cuca, mort el verí.

Els qui ho diuen, és clar, són, o pretenen

ser, lliurepensadors

que en altres temps votaven per l’esquerra.

De fet el sofriment no ha estat mai

un privilegi de rics.

Qualsevol límit

en l’ordre natural dels fets suposa

un inici brutal que purifica.

Viure és tan fàcil

que l’home que s’embruta cada dia

amb el mateix ferro obscur,

amb la mateixa

pols de cotó,

no se sap fatalment justificat

fins que el sotrac terrible de la mort

no l’agermana amb aquells que ha envejat sempre.





PER A TOTS NOSALTRES


Si nosaltres callem, qui parlarà?

És cert que val ben poc la nostra veu.

Som gent de poca empenta,

massa frívols i tot perquè ens escoltin.

Tanmateix allò que resta

de més pur en nosaltres

val tant —ho sabem bé— com el neguit

de qualsevol hereu d’aquest insigne

llinatge de vençuts.

Cal que insistim,

com qui pidola, si voleu, davant

de cent portes barrades.





PER A TOTS VOSALTRES


Ja no teniu res per perdre. Heu llençat

les sobrances inútils d’un llegat

de somnis i tendresa.

Ara penseu una mica en els altres:

en els que esperen,

en els que creuen,

en els que confien.

Tots plegats vivim sempre de deixalles.





HO DIC SENSE CAP PREJUDICI


La nostra estirp és de titans. Ho dic

sense cap prejudici.

Penseu, si no, en la gent que, dia rera dia

sofreix, estima, mor,

aquella trista i oblidada gent

que cada tarda menja el mateix plat,

poc amanit, de tendresa,

que disposa només de dues cambres

per enyorar els camins,

que es sap irremeiablement vençuda

pel destí

i que, això no obstant,

engendra infants

i creix en els infants

i és poderosa i dolça com un arbre,

com un gran arbre dens i vigorós

que cada primavera treu florida.

La nostra estirp, ben cert, és de titans.





DO DE LA PARAULA


Crido el mal any, bròfec com un profeta,

però ningú, pel que es veu, no m’escolta.

Diuen que ho fa que vaig vestit de llana

i que tinc una veu massa polida.

La gent que jo conec es lleva a toc

de sirena, i esmorza i dina amb presses,

i havent sopat s’asseu davant la porta

de casa seva i vetlla la quitxalla

que juga pel carrer.

No hi ha cap tarda

que no sigui rodona com un vidre.

Quan caic en l’enganyifa d’oblidar

que sóc un d’ells, tinc la veu de titella.





L’EXILIAT


Així que pugui tornaré, germans,

perquè de fet us enyoro.

Ara visc a l’exili i tafanejo

tots els llibres.

No pot ser que el camí

s’hagi esborrat per sempre

És dur de viure sol

i sempre em dic

que no hem de pensar en la mort,

que no hem de voler pensar en la mort,

per tal que mai no arribem a disfressar-nos

amb un hàbit de discreta resignació.

L’esperança és el do dels que sofreixen.





PER DIR-HO EN VEU BAIXA


Tan impensadament com la tendresa,

ara, a trenc de cristall, la tarda que supura.

Tinc massa greix a les mans i sovint

vaig tacat de suor i em faig angúnia.

No hi ha recer per al meu mal, ni cap

ombra d’ocell magnífic que m’empari.

Vull dir que tot plegat és massa trist

per repetir-ho, encara, una altra volta.





COMIAT


No sé si dir-vos que me’n vaig. Quan torni

fareu un gest d’enuig i em blasmareu

sense cap cortesia.

I he de tornar. No hi puc fer més. Planyeu-me.

M’he traçat un destí de llançadora

i esbufego sovint, enllà i ençà

del compacte teixit.

Cada passada em fa una mica més

impúdic i loquaç —almenys ho diuen.

Què hi voleu fer? Tendeixo a l’escarràs

i no em vaga pas prou de fer bugada.

La feina és seductora, tanmateix.

Cada cop que jo passo el teixit s’engruixeix

i guanya en qualitat i en preu.

Penseu-hi

mentre no hi sóc, per si això us predisposa,

mal que sigui ben poc, a la tendresa.





IN MEMORIAM


Cregué en prodigis fins que un oportú

forat al pulmó dret el corsecà

com una rel posada al sol.

Tenia

dinou anys o poc més i la tendresa

li tacava la pell com un èczema.

Va patir poc. Quan el sobtà la mort

digué quatre renecs amb veu ben clara

i escopí sang, impúdic i solemne.

Ara reposa en pau. Preguem per ell.





LA GENT


La gent que es lleva

quan encara és de nit.

La gent obscura que treballa

quan encara és de nit

obre sempre el primer

solc a la neu,

sap el retorn

de la primera oreneta

i rep la primera carícia

de la pluja.

Un privilegi seductor —diguem-ho—

que sovint no s’estima

com és degut.

És allò del costum!

La gent que es lleva

quan encara és de nit

ignora que el món recomença

cada matí

per la seva virtut,

que el sofriment

l’agermana amb milers d’homes

d’arreu del món

i que el seu gest

d’embolicar-se la bufanda,

o bé d’encendre la primera

cigarreta del dia,

forma part d’algun ritu solemníssim

que vivifica la sempre remota

possibilitat d’establir la pau

entre els homes de bona voluntat.





VOLDRIA QUE HI PENSÉSSIU


¿Heu pensat en el nombre de vegades

que la gent multiplica

per si mateixa?

Jo per mi

i que la veu de Déu beneeixi

l’abundosa pitança.

Tot tan senzill i tan segur que res,

a la nit, no ens atura de dormir.

Hi ha un desgavell paorós, però tots

fem per manera de no veure’l.

Quan vingui l’hora

de canviar un dels factors,

haurem d’aprendre altra vegada

totes nou taules.





PENSO, DIC, FAIG…


Penso

que res no és en va;

que res d’allò que dic

ni d’allò que faig

no es perd,

si en el joc hi arrisco

tot el que tinc,

sense temor de perdre.

Dic

ben poca cosa.

Que ja ha arribat el temps d’alçar-nos

i sortir a ple carrer

i acollir tota

la gent com a germans.

Faig

tot el que puc per adaptar-me al ritme

de tots els que conec,

un per un i amb esforç,

perquè la meva veu els sigui

com un indret comú,

com una taula.





OFICI DE POETA


Si algú et procura un sòlid passament

podràs distreure l’oci

fent magarrufes d’home fart.

Et vagarà —ja és cas!—

de practicar la caritat

i criaràs un ventre solemníssim.

De fet no se t’obliga

gairebé a res:

endolcir encara més el viure dolç

d’aquells que paguen.

Un dret que hi tens!

Ja ho saps: el primer, viure.

Si es pensa en el que costa d’adquirir

prestigi i benestar,

ningú no gosarà recriminar-te.

Quant et moris

—si et mors—

seràs lloat,

i els teus fills compraran una nevera

amb els diners de la venda dels llibres

que tu guardaves com un símbol.





QUASI JOC


Vagarejo

o bé faig el bot

com una criatura.

Potser és que m’he fet vell.

De fet no es pot dir mai:

Jo rai, encara…

Si no pogués parlar

rebentaria.

Per això parlo

i crido i tot.

Hi ha dies,

però, que em llevo molt cansat.

Llavors

qualsevol lloc m’és pàtria

i penso si no fóra una gran cosa

callar per sempre.

Al capdavall,

hi ha algú que escolti?





HE HERETAT L’ESPERANÇA

(1963-1967)





EN EL PRINCIPI FOU LA CINEGÈTICA


En el principi fou la cinegètica

i la telegrafia sense fils.

Una llebre de pèl eriçat

perseguida per una seixantena

de caçadors

que, pel que sembla ser, constituïen

les tres quartes parts

dels habitants de la terra.

Competició oberta a tots els estils!

Encara no s’havien dictat normes

i el que comptava, és clar, era la teca.

Després vingué un llarg temps de pluges

i la gent dins les coves decandia.

Fins que amb el sol botà de nou la llebre

i els caçadors reprengueren la cursa.

I fou llavors que esdevingué el prodigi.

La llebre, amb les orelles enlairades,

llançà un bruel —tal com ho dic—

que encara avui ressona

i pegà un bot i es perdé enllà dels núvols.

I els homes —què hi farem!— encara busquen.





I COM QUE ARA TU I JO


I com que ara tant tu com jo, estimada,

sabem de cert que només amb paraules

no podem moure les muntanyes,

valdrà més que assagem de repintar

el menjador i la cuina

i de jugar altre cop a enamorats

com vint anys endarrera.

Te’n recordes?

Llavors cada capvespre

maduraven els fruits

i ens omplíem les mans de sorra nova

i a cada gest mudàvem pell i ungles.

Vam ser feliços, vet-ho aquí, feliços,

un xic d’esma, potser,

com bestioles.

I ara, ja ho veus, no sabem ni què dir-nos

i qualsevol pedreta ens entrebanca.

Ni tu ni jo no som com aleshores,

però et proposo que intentem de fer-nos

un ritme nou, com si encara tinguéssim

la pell tibada

i aquell desig de tot que ens encenia el rostre.

Qui sap si el temps, aquietat i tebi,

que ens ha mudat la sang en aigua dolça,

no serva encara un gust de sal novella

per tu i per mi, si tornem a estimar-nos.





EN EL TRENTA-CINQUÈ ANIVERSARI


En el trenta-cinquè aniversari

de la meva naixença

demanaré l’oblit per als que han mort

i la pau per als que resten.

Xacrat i graponer com un anacoreta

clamaré pel retorn a la casa del pare

i així que es faci fosc

cremaré tots els llibres.

Vull que tothom sàpiga que he mudat

la pell altra vegada

i que, potser perquè navego

contra corrent del temps i de les modes,

ara crec més que mai

en la bondat dels homes

i en un futur de pau i de tendresa.

En el trenta-cinquè aniversari

de la meva naixença

convidaré els amics i escriuré cartes

als qui són lluny

perquè tots em recordin.

Havent sopat, si fa una nit tranquil·la,

passejaré amb la dona pels carrers en silenci

i a cada cantonada hi haurà el senyal que espero.

Després, tornats a casa,

llegirem els poemes

que vaig escriure vint anys endarrera

quan era un noi enfervorit i dòcil.





SOVINT, QUAN RELLEGEIXO


Sovint, quan rellegeixo els meus poemes,

penso que, ben mirat, allò que he escrit

no ha pas modificat el ritme de les coses.

És en va que voldria que aquells versos

servessin la duresa de quan els vaig escriure.

Aleshores, em dic, jo era un altre i lliurava

combat contra cent monstres.

Fins i tot sóc capaç d’escriure-ho de manera

que convenci la gent.

Però sé que no és cert, que aquells poemes foren

escrits poc més o menys com aquest, i que tot

allò que hi descobreixo, neguitós i en silenci,

són els racons que encara no he esbaldit,

car, certament, no hi ha res que s’oposi

ni al gest ni al pas d’aquell que té una clara,

decidida i tenaç voluntat de camí.





I SOBRETOT PERQUÈ ARA


I sobretot perquè ara ja no vaga

de fixar les paraules a les soques

dels arbres i de fer-ne

plats i culleres de durada,

cada matí, en llevar-nos

—parlo de tots—, solem sacrificar

un grapat d’esperança

i en fem sabó de bany.

Això, tal com ho dic,

bé sembla que ens hauria d’entendrir,

però el mal és que el món

roda en sentit invers

del nostre pas de cada dia.

Imagineu-vos: tot un món que ens cau

cada matí feixugament a sobre.

Per això dic que sobretot valdria

la pena d’estimar adoptant un aire

més assenyat i més tenaç;

clar i net: en solitari i sense traves;

i oblidar les paraules

i menjar en plats menys trencadissos.

Perquè el que compta és veure passar el temps

i no oblidar que més tard o més d’hora

tot s’aquieta.

Ho diu quasi tothom.





VISIBLEMENT MANCADA DE PARAULES


Visiblement mancada de paraules,

la meva gent no creix amb prou desimboltura.

El temps transcorre lentament al poble:

a l’hivern, vora el foc

i a l’estiu, pels carrers sorollosos.

Un any viscut és un any més i prou,

i cada gest ha estat

repetit a dotzenes de vegades.

És clar que encara

hi ha gent que parla del progrés

pels cafès o, els diumenges a la tarda,

en sortir del cinema.

Però ve que un matí s’acompleix el progrés

i es pot dir que ningú no se n’adona,

perquè el neguit i el desig es refreden

posats al bany maria de l’espera,

i els desenganys són un farcell que tots

portem de mala gana.

Germans, a l’ombra magra

dels somnis envellim,

i ens vetlla la fredor de les estrelles.





HE HERETAT L’ESPERANÇA


He heretat l’esperança dels avis

i la paciència dels pares.

I de tots dos, els mots

dels quals ara em serveixo

per parlar-vos.

M’han dit que la naixença em dóna drets

inviolables.

Però jo sóc poruc i sempre em sento

una mica eixalat i solitari.

Visc en un poble petit,

en un país petit

i, tanmateix, vull que quedi ben clar

que això que escric ho escric per a tothom,

i que per mi és com si el món sencer

girés entorn de l’eix dels meus poemes.

Vagarejo tot sol pels carrers en silenci

i cada vespre escolto el cant de les sirenes

des del terrat de casa.





PODEM, SI VOLS, ASSEUREN’S


Podem, si vols, asseure’ns als mateixos

sillons de sempre i rellegir els poemes

que vas escriure ja fa temps.

No sembla

sinó que el món s’acabi en els prestatges

on s’arrengleren llibres i silenci,

pols de paraules i records.

No oblidis,

però, que a fora hi ha la gent, els altres,

i la feixuga càrrega dels dies.

Se’t corcarà la veu de tan solemne

si no surts al carrer, i et veuràs créixer

lligat a tu mateix, com una nosa.

Car no perdura el vent de les paraules

sinó el risc de donar-se per comprendre,

i el que compta és l’esforç de cada dia

compartit tenaçment amb els qui creuen

que cada gest eixampla l’esperança,

que cap dia no es perd per als qui lluiten.





NO VENÇUT: DESOLAT


No vençut: desolat

perquè els anys no se’m claven

a la pell com agulles

i cada dia em llevo

massa content per creure

que si em fan mal els muscles

és perquè m’afeixuguen

els versos que no he escrit.

Perquè tot se m’allunya

de les mans i no encerto

ni el ritme de les coses

ni el buit que me’n separa.

Perquè creixo tan sol

que esdevinc cautelós

com un anacoreta

i encara crec que el món

el pot salvar un prodigi.

No lluito contra el temps;

és contra mi que lluito.

Contra el que resta en mi

de l’home vell, de l’ombra

de l’home vell que pugna

contra tota esperança.

He sofert molt,

he estimat molt i em manca

tant de camí que, a estones,

la veu se m’afebleix

fins a perdre’s i sento

que és tan dens el silenci

entorn meu que tinc por

i ploraria i tot

com una criatura.





AL CAPDEVALL ELS MOTS AFEIXUGUEN


Al capdavall els mots ens afeixuguen,

ens corben les espatlles i ens sotmeten

a la incerta bellesa dels conceptes.

Mira, no és gens difícil.

Pots reprendre la tarda

mot per mot i afegir-hi

fórmules que t’allunyin de les coses

i et facin, lentament, inabastable.

Pots dir: «l’ombra benigna

dels arbres», «la solemne

quietud de les pedres», «la profunda

presència del riu» i, així, pensar-te

deslliurat de la nosa

de la gent i del temps.

I tu, entretant, on ets?

Cap d’aquests mots

no et conté i és debades que t’esforcis:

no ha pas mudat el ritme

i la gent neix i creix i estima i mor,

les tardes són les coses

i el batec de la sang i les paraules

concretes: arbre, terra

i, sobretot, la gent que les habiten.

De res no et servirà salvar l’esperit

si perds el cos en inútils miratges.





HEUS ACÍ, S’ESTIMAVEN


Heus ací, s’estimaven.

Tan senzill com això.

Hauria estat una molt bella història

i al capdavall els anys…

I és que ho sabien;

sabien que amb el temps

els sentits s’aquieten

i sabien que els mots

a poc a poc retornen

a llur incert origen.

I tanmateix haurien

viscut aquell amor

tan fràgil sense témer

l’oblit, com qui s’atura

per reposar una estona

sota una ombra benigna.

Hauria estat una molt bella història.

Però la gent…, la llei…

Se’ls feia dura

la veu de tant no poder dir les coses

i eren massa orgullosos

per doblegar-se i massa

valents per tancar els ulls.

I bé; van créixer

rebels i esperançats, potser una mica

massa solemnes, com dos arbres

sorgits enmig d’un erm,

com dos grans arbres.

Heus ací, s’estimaven.

I s’estimen encara.





JO ARA EM VEIG CRÉIXER


Jo ara em veig créixer més que mai en les coses.

La tardor, per exemple, no és un joc de paraules

i quan dic «el meu poble» vull dir gent que conec.

Ben aviat faré trenta-set anys

i m’ha tocat de viure temps difícils,

però mai no havia sabut com ara que en el risc

de comprendre hi ha la força que mou

els pobles i els fa créixer.

Ha estat un llarg camí i a estones m’he sentit

tan sol i desvalgut que ni el recurs

de les paraules no em servia de gaire.

Qui m’havia llançat a l’aventura?

Heus ací que, una a una,

m’abandonaven les velles presències,

inamovibles i estèrils,

i era dens de presagis el silenci de casa,

el silenci de la gent i del poble.

Fins que un dia em va caure la pell de les mans

i la sang em va batre tan fort als polsos

que em vaig haver d’estintolar per no caure.

I ara he obert de bat a bat les portes de casa

perquè hi entrin de nou la gent i les paraules,

perquè hi creixi la gent i les paraules serveixin

per fixar l’esperança de la gent en la gent

(només això, ben cert, només això)

i ens puguem mirar als ulls sense vergonya.





I DE SOBTE LES COSES ESDEVENEN


I de sobte les coses esdevenen

tan profundes i clares:

la carretera, els arbres,

les cases i la gent;

tot aquell nostre

inefable univers de cada dia

tan sabut i vulgar

que ja és absurd assajar de fixar-lo

per mitjà de paraules.

Car la bellesa és un ocell

que se’ns mor a les mans

si l’hi servem per força

i el record no pot ser

res més que un vent suau

damunt la pell cansada.

Conèixer és envellir. Minuciosament

les paraules podreixen

l’aigua del temps

i no hi ha altre recer

que el recer dels teus ulls

per fugir de la mort i del silenci,





ELS ANYS, COM UNA RELLA


Els anys, com una rella,

caven solcs a l’eixuta pell dels pobres.

T’ho dic estranyament, però no et pensis

pas que he mudat d’estil:

sec, com abans, a un racó de la cuina

i em dic Miquel Martí i Pol com abans

i, com abans, visc al poble on vaig néixer.

Són els temps que canvien.

Ara la gent ocupa el lloc dels versos

i no s’hi val a fer jocs de paraules

per apagar la fam o la incertesa.

Els mots valen només allò que diuen,

i quan jo dic «el poble»

vull dir la gent que viu entorn de casa.

Ja veus si és fàcil d’estimar.

I possible.

Tan possible com créixer,

tan fàcil com alliberar-se

de l’home vell

i compartir l’angoixa

dels altres;

i l’esforç,

i l’esperança.





ARA QUE TOT RETORNA


Ara que tot retorna: el silenci i l’espera,

les paraules que hem tant servat en lloc segur

tot aquest juliol de vent i enyor.

Ara que tot retorna: la tebior del cos

aquietat i dòcil sota les mans que estimen

i aquell perdre’s endins de les tardes tranquil·les,

bosc enllà, pel tapit cruixidor de pinassa,

¿no pot valer aquest càlid esforç tota la dura

voluntat de restar, present i absent alhora,

sense pensar que el temps és un buit sense límits?

Dona, no em costa gens de dir el teu nom, encara

que siguis lluny. L’escric a les pedres i a l’aigua,

a l’ombra acollidora dels arbres vora el riu

i al menjador de casa. Sé que tu escoltaràs

les paraules que dic, perquè dus a les mans

un senyal del temps nou i has crescut a l’espera

d’algú que l’acceptés sense fer-te preguntes.





ARA PENSO SOVINT


Ara penso sovint que si les coses

haguessin passat tal com nosaltres volíem

potser tindríem fúcsies novelles

en un pati molt clar, i un blau profund

de mar obert al fons de la mirada.

Jo tindria la pell més enfosquida

i els capvespres d’hivern et portaria

rams de paraules per guarnir el silenci.

Penso, per joc, en tardes de diumenge

i en balancins de boga que fan lentes

les hores, i en un arbre ran dels vidres.

Tan petit i tan dens, aquell món nostre

que havíem ja prefigurat detura

la caiguda del temps i fins conserva,

com una àmfora antiga, un remotíssim

passat de somnis i de meravelles.

Són tan dòcils a estones les paraules

que se’ns desfan als dits i el vent escampa

d’ací d’allà les màgiques engrunes.

Ara penso sovint i em dol l’absència

d’aquell món no viscut: la casa blanca

i el pati, i tu, i els llibres, i el silenci.





PICO L’ULLET


Pico l’ullet per seduir les noies.

Em pinto roig per espantar el vicari.

Escupo mel per atrapar les mosques.

Surto en ser fosc i encalço les veïnes.

No tinc sis-cents i habito en casa d’altri.

Per no gastar, faig l’amor a les fosques.

M’empasso tot el que diu el diari.

Tinc dona i fills i una amant noruega.

M’enfilo al mar i em banyo a la muntanya.

Sóc orellut i calb i pacifista.

Ploro el passat i el futur m’esparvera.

Quan sóc ben sol mastego paraulotes.

Em rento el cap amb aigua destil·lada.

Vaig sempre curt de temps i de butxaca.

Educo els fills en el temor dels homes.

Crido el mal any per les places desertes.

Escric de nits; de dies venc neveres.

Passo l’estiu al bell mig d’una fulla.

Em moriré un dimecres a la tarda.

Quan sigui mort, merda pels vius i a rengle!





ELS ANYS


Ho havíem llegit tant a tots els llibres,

ens ho havien dit tant i, fins i tot,

ho havíem vist escrit tantes vegades

a les parets,

que no ens costà de creure-ho.

I passejàrem aquell nostre amor,

insípid i solemne,

amb l’aire enterc i displicent de qui

passeja una relíquia.

I raucàvem i tot —almenys jo, te’n recordes?—

com granotetes sàvies

contra els incrèduls i els llicenciosos.

Fins que una nit vam descobrir la càlida

presència del cos. I ens sorprenguérem

en saber-nos tan buits com uns inútils

ninots de titellaire.

Foren uns temps difícils. No ens havia

pas amarat en va tanta estultícia

i, a més a més, la gent ens malmirava.

Ara no en parlem mai.

Els anys… ja ho diuen…





QUAN ELS SENYORS


Quan els senyors de les terres

diuen que les collites són escasses,

ja cal que us estrenyeu el cinturó:

no us escapareu pas de passar gana.

Quan els capitans de les indústries

manifesten temors davant la conjuntura,

ja cal que us esmoleu el cap dels dits:

haureu de treballar de nit i dia.

Quan els paladins de la lluita

fan voleiar els estendards de l’honor i del deure,

ja cal que us cordeu bé les espardenyes:

com hi ha Déu que us tocarà de córrer.

Quan els patriarques de la virtut

es planyen de la manca de tendresa,

ja cal que us amagueu ben amagats:

de tot arreu us plouran anatemes.

I, sabent tot això, vinc i us pregunto:

¿Quant de temps deixareu

(deixarem, més ben dit)

que caigui damunt nostre

la solemne injustícia dels homes?





FET DIVERS


Pel desembre de l’any

mil nou-cents trenta-vuit

una dona infantà un vailet ros

en un refugi.

Hi havia poca gent aquell vespre

i l’infant, que plorava,

emmudí sobtadament, com tothom,

quan caigueren les bombes.

Llavors algú va dir que allò era un símbol.

Jo no em vaig moure del racó de sempre

perquè tenia molta por,

però recordo

que tothom va apropar-se al lloc on jeien

la mare i el noi

i que de sobte hi hagué un gran silenci

i que algú començà a cantar

dolçament i en veu baixa.

L’endemà vaig fugir de la ciutat

i al cap de poc es va acabar la guerra.

Quan vaig tornar em digueren que l’infant

havia mort, trepitjat per la gent,

una nit que les bombes

destruïren la casa on hi havia el refugi.





LLETRA A ANNA

(1965)


Anna: Ara em pregunto sovint què n’hauríem

fet d’aquest gran silenci si ens haguéssim

conegut molt abans, quan no teníem

paraules per omplir-lo ni la dura

voluntat de lluitar que tenim ara.

Parlo per mi, sobretot, tal vegada

perquè em conec molt més: de tu en sé poca cosa.

Vagament et recordo com una noia insòlita

—jo sempre he estat de poble, no ho oblidis—

i no goso o no sé configurar-te,

perquè els records que tinc són postals velles

amb gent endiumenjada i molt solemne

i tu ets tan diferent que no hi encaixes.

Jo aleshores —ja ho saps— m’entossudia

a fer créixer tothom faixat amb sòlids

preceptes de virtut, perquè m’havien

ensenyat que estimar era endurir el rostre

i negar-se a la crida de les coses

amb un gest matusser d’anacoreta.

Era absurd i sincer, ho pots ben creure.

M’esmussava la veu i em malmetia

les mans, pedant com una criatura,

i era cruel de tant voler-me dòcil.

Tu ja no eres al poble. Quan venies,

a l’estiu, de vegades ens trobàvem

i jo et veia llunyana. Casa teva,

per exemple, era una illa molt remota.

No et sorprengui si ho dic: tu no formaves

part del meu món. Llavors jo no t’hauria

gosat parlar com ara et parlo. Et veia

tan diferent de mi! Perquè m’havien

marcat a terra, amb ratlles ben precises,

els indrets en els quals podia viure

sense atemptar contra la llei i l’ordre;

i tu eres sempre part dellà dels límits.

Que grotesc tot plegat, ara, no trobes?

Aleshores, però, com m’obsedia!

Ja saps com són els pobles. Tot ressona

part dedins de les cases. Les paraules

són mobles vells, corcats, feixucs, incòmodes,

i a cada gest s’alça una pols de segles.

Tanmateix costa molt de no sotmetre’s

al ritme obscur de tanta sang cansada.

Per tu era diferent. Tu te’n lliuraves

tan sense esforç que jo et veia com una

llunyana quietud inassolible.

Vaig créixer sol i decebut. No et pensis

que ho digui perquè sí. Tanta eixutesa

m’afeixuguia a poc a poc. Se’m feia

tan difícil de creure! Fins que un dia

vaig posar-me malalt. Ja veus, les coses

tenen aquests tombants imprevisibles;

tot és senzill com en un conte amable

i et lleves un matí i el món canvia

perquè, de sobte, un glop de sang t’emplena

la boca i ja tot té aquell gust de terra.

No et sabria pas dir com m’ho vaig prendre.

Dels primers dies ara no en recordo

sinó la por, que era una por concreta,

feta de gent, de mal físic, d’objectes.

Vaig trigar molt a descobrir el silenci,

a saber que aquell buit se m’ompliria,

poc a poc, de paraules que aleshores

deia en veu baixa, a sospitar que aquella

pietat de tothom em despullava

de l’home vell, a aprendre que tenia

per tot recer el que feia la meva ombra.

Per primera vegada, te n’adones?,

m’allunyava de tot. Com t’ho diria?

Era néixer de nou pel gest solemne

de creure en mimés que en tota altra cosa.

I em vaig fer gran de pressa. Mentiria,

però, si ara et digués que la carcassa

va caure d’un sol cop. Com una nosa,

massissa i persistent, he dut fins ara

restes de mi mateix a les butxaques.

Ja fa molts anys de tot. Si ara te’n parlo

no és per girar, enyorós, els ulls enrera.

Anna, hi ha el temps perdut i la tendresa

que hem malversat; hi ha tantes coses belles

que no hem sabut comprendre i l’esperança

com una casa oberta. Tal vegada

m’he recordat de tot perquè la teva

presència d’avui ja no és aquella

presència d’abans, sinó una viva

dimensió del temps i les paraules;

perquè m’aprenc de nou i tu m’ajudes;

perquè estic sol, ben sol aquesta tarda.





AUTOBIOGRAFIA

(1965-1966)





I





AUTOBIOGRAFIA


Del claustre matern

—per dir-ho com els llibres—

vaig passar directament a la fàbrica.

I em sentia desolat i enyorós

quan van donar-me l’uniforme.

Els primers dies plorava pels racons

i la fressa de les màquines

em ressonava dins el cap durant vint-i-quatre hores.

Va ser una creixença difícil,

ho confesso.

Però ara ja tinc la pell tan dura

com el que més,

he deixat enrera tot el que em podia

recordar els anys d’esforç

i espero en pau l’hora de tornar

al si de la terra

—per dir-ho com els llibres.





PETITA FAULA DE MI MATEIX


1

Jo, per exemple, em llevo

cada dia a les set

vint-i-cinc i m’afaito

lentament perquè em vagui

de reprendre, una a una,

les paraules i omplir-me’n

les mans. Són llargs els dies,

llargues les hores lentes,

i ara la gent creix massa

de pressa i tothom perd

el temps en ximpleries.

2

Jo, per exemple, esmorzo

discretament i em rento

polidament la boca,

i tot té un aire plàcid

mentre em vesteixo, i penso

que el món és una cambra

petita, amb quatre mobles

per tota companyia.

Però la gent creix massa

de pressa i tothom perd

el temps en ximpleries.

3

Jo, per exemple, dintre

de poc ja farà vint-i-tres

anys que treballo

vuit hores cada dia,

i he viscut sempre al poble

i he engendrat fills, i estimo

les coses i el silenci,

i encara em vaga als vespres

tot sol al fons de casa

d’escriure algun poema.

Però la gent creix massa

de pressa —ja ho he dit—,

i llegeix poc i pensa

molt menys i tothom perd

el temps en ximpleries.





ACOMPLIMENT


No em costa gens de pensar que ja és tard.

No em costa gens de dir que no m’escolten.

No em costa gens d’alçar els ulls cel amunt

i plànyer-me i fer l’orni.

Puc progressar si aprenc d’ajupir el cap.

Puc cridar tant com vulgui amb els que criden.

Puc tenir càrrecs públics i envellir.

Puc creure en Déu i repassar els diaris.

Davant mateix de la porta de casa,

però, comença el món i a totes les cruïlles

hi ha gent que mor de fam o de tristesa.

Tu que et queixes sovint que els meus versos són

aspres

pots llegir a l’inrevés les paraules que escric,

o bé tancar-te amb clau a casa teva.





ATUR DE PRIMAVERA


Doncs ara, si voleu, podem asseure’ns

i reposar una estona;

davant mateix de casa hi ha un pedrís.

Convocarem la gent del veïnat:

la iaia Caterina i tots els altres,

i parlarem de les coses que passen

món enllà.

Del fons obscur dels anys

vindran a fer-nos companyia

les veus d’aquells que, com ara nosaltres,

van reposar en aquest mateix indret.

I, a poc a poc, ens sentirem de nou

aquietats i dòcils.

Perquè és així com s’hauria d’escriure

la història dels homes,

assajant de reprendre les paraules

en el seu profund origen.

Car tota cosa és subtil si la veu s’hi detura

tan tendrament com una mà que es clou

damunt la mà que estima.





II





LLETRA


Ara que estic ben sol i és nit a fora

t’escric només per dir-te que les coses

no han mudat gens d’ençà que vam deixar-nos,

que els arbres moren lentament, com sempre,

i el riu segueix el curs de cada dia.

T’escric del poble estant i em creixen líquens

a les mans i em ressonen les paraules

silenci endins, entre llibres i somnis.

Estic tan sol que no goso ni moure’m.

Tot el temps em transcorre entre la nosa

de mi mateix, si em giro a mirar enrera,

i un horitzó de tu que se m’allunya.

Ara tot és solemne, tal vegada

perquè el risc és molt gran i em meravella

saber que tot m’ho jugo a una paraula.

Sempre hi ha un gest profund que no es mesura

ni amb les mans ni amb la veu, un gest que ens posa

tan enfront de nosaltres que diries

que hem nascut altra volta. Jo podria

poblar aquest gran silenci de presències

i, a poc a poc, esdevenir-ne el centre,

podria dir-te coses més concretes

per convertir la solitud en sorra

i arrelar-hi potser, però aleshores

un vent de sal em malmetria els llavis

i estimo massa l’oci de parlar-te.

Vet aquí, doncs: t’escric i és nit a fora.

¿Què més podria fer per apressar-te

si el temps ja no pot res contra l’espera

de tu que m’he imposat, si no m’arriba

cap remor de la nit i resto immòbil

perquè el silenci ets tu i tinc por de perdre’t?

Cada paraula és una mà que s’obre

per rebre una altra mà. Sóc tot paraules

i em dono tot perquè l’esforç de créixer

ja no em taca la pell ni em desconcerta.

Tot això ho sé d’ençà que cada cosa

se’m fa present, insòlita i precisa,

si tanco els ulls, d’ençà que em martelleja

l’enyor com un malson i visc tothora

voltat de mi mateix. Hi ha dies —creu-me—

que em refuso a pensar-te. No et voldria

separar del silenci ni sotmetre’t

a la mesura del desig i, en canvi,

te’m mostres tan concreta que no sembla

sinó que tinc la sang plena de vidres.

Ara t’escric, ja veus, només per dir-te

que tot és com abans, que res no muda

profundament si no ho toquem nosaltres,

que només ens pertany aquest silenci

que compartim i el risc de creure i créixer

com arbres isolats que uneix, a estones,

un mateix vent o una mateixa pluja.





COLORS


No fa més densa la llum

el teu cos que ara tinc

als braços, ni és llunyana

la tarda en els teus ulls

expectants i tan tendres.

S’atura el temps en cada

paraula, repetida

perquè esdevingui nova,

i és colpidorament

fàcil de creure si

puc tenir-te entre els braços.





MASSA ENYOR


Camines sota els ràfecs

per evitar la pluja

i la tarda és tan trista

perquè ella és lluny. No et costa

gens d’invocar en silenci

tendres records i arribes

irat a casa teva.

Massa enyor. T’ennuegues

amb l’escreix de paraules.

No et deturis. Camina

sota la pluja. Perd-te

pels carrers. No t’espanti

la solitud ni et giris,

poruc, a mirar enrera.

Perquè has trobat un fàcil

recer, ¿vols deturar-t’hi

per sempre més? No passis

dos cops pel mateix lloc.

El temps mai no perdona.





TARDA


Ja tot és diferent ara que mous la mà

per fer-me adéu i dius alguna cosa

just al moment que el tren comença a córrer.

Aleshores m’adono que sóc sol a l’andana,

sol enmig de la gent que no es commou

veient com te m’allunyes.

I ara penso

que aquest adéu no és pas igual que els altres,

que no tornaràs més i, tanmateix,

no he deixat d’estimar-te.

Veus?, és fàcil

de perdre’s, vagarós, per velles avingudes

amb sorra de records i malmetre’s les forces

provant de caminar com l’esquerpa presència

d’un temps que un gest només ha tornat una nosa.

Tan profunda, la clara quietud dels teus ulls

no és més viva que aquesta

tarda que ara reprenc

una mica enyorós perquè tu te m’allunyes.





ARA ET PENSO


Ara et penso —tan lluny!—

i t’invento un posat

expectant perquè m’omplis

aquest buit de la tarda.

Cada mot és un món

amb rius i mars i pobles,

o un vidre trencadís,

o una cambra en silenci.

Que lent el pas del temps!

Que feixuga la vella

solitud i que pròxims

els teus ulls, quan t’invento

un posat expectant

perquè m’omplis la tarda.





RECER


Acompassadament et repeteixo

les paraules de sempre i de sobte em demanes

què ha canviat i les mans et tremolen.

De què tens por? No et miris

al vell mirall. Aixeca’t

i obre el balcó. Que s’ompli

la cambra de la llum

del carrer. Que rellisquin

pels llençols les paraules

de la gent fins que et facin

oblidar que hem crescut

isolats i solemnes.

Després torna; no temis.

La cambra és tot el món.

Tu i jo som tot el món.

¿Si poguessis penjar

quadres a les parets

ja no tindries por?

N’hi ha prou que puguem

emplenar aquest silenci

amb els vells mots de sempre.





LA VEU SE’NS TORNA


La veu se’ns torna tota fulles verdes

ara a l’estiu i al capdavall les coses

són més senzilles del que sembla.

Mira,

tant d’horitzó no ens nega ni ens espanta.

Si ara fóssim ben sols, caminaríem

agafats de la mà fins que la tarda

s’aquietés damunt les oliveres,

damunt els camps llunyans i el cementiri.

Tu i jo sols en la tarda, sense nosa

de gent ni de records, com si nasquéssim

a una nova, profunda coneixença.





COMIAT


Ella aleshores digué: No saps com

és trist de sentir-se tan sol i desvalgut,

just quan t’adones que és inevitable

de reprendre els mateixos camins i la mateixa

gent, i que tot serà inhòspit

com ho era abans.

Recordo que ens miràvem

encara al fons dels ulls, amb l’afany de qui lluita

contra el silenci o la mort. I jo hauria

volgut dir alguna cosa que em fes creure

que només amb paraules es podia

deturar el temps. Però tot era inútil

i veia caure els mots, un a un, en el buit

que algú havia creat entorn nostre.

I ella, llavors, va posar-me un instant

la mà damunt els llavis i va alçar-se

molt lentament del llit i em semblà que plorava

quan començà a vestir-se.





III





PER FER-NE UNA CANÇÓ


Surt al carrer i recolza’t

a qualsevol paret,

veuràs la gent que passa,

molts et diran adéu,

un sol que no coneixes

et colrarà la pell,

podràs parlar amb les noies,

t’esmolaran la veu.

Vint segles de cultura

no t’han embellit gens,

quasi tothom et troba

vell, avorrit i lleig.

Llegeixes massa llibres

i et toca poc el vent,

¿com vols saber les coses

si et fies dels papers?

Per créixer com els altres

t’has de fiar del gest,

buidar-te les butxaques

d’untures i remeis

i no girar l’esquena

com qui ja ho té tot fet.

Si els anys et pacifiquen,

agafa-t’hi amb les dents,

no hi vol dir res que et quedin

només quatre cabells.

Tancar-te amb clau a casa

no és un recurs decent.

Surt al carrer i recolza’t

a qualsevol paret.





LA PORTA


Principalment perquè les coses

hi ha moments que esdevenen

vagament entenedores,

com si algú obrís inesperadament

una porta

i la llum que penetra

configurés estranyament els objectes.

I heus ací que, aleshores, hom es pregunta:

és, doncs, ací, que he viscut tant de temps?

I es passeja, admirat, per la cambra,

i es contempla amb sorpresa,

i s’espolsa els vestits,

i finalment assaja de repetir els vells mots

amb una força nova.

I tal vegada aconsegueix de dir-ne

tres o quatre

abans que algú no torni

a tancar —fins quan?—

la porta.





LA TEVA SOLITUD


En tant que puguis, doncs, no malbaratis

la teva solitud dedicant-la a una absurda

recerca de no-res ni et persegueixis

tossudament per corredors obscurs,

esporuguit per la llum dels preceptes.

Surt a ple sol i fixa’t

en coses dures. Pensa

que el joc desmesurat de les paraules

no et servirà de res si no el recolzes

damunt allò que et volta. Hi ha les pedres

i els arbres i la gent i tantes coses

que pots tocar amb les mans! Que no t’adonis

algun dia, amb espant, que els anys et passen

i et mous només entorn de la teva ombra.





«MATTINATA»


Tornes enrera. Trobes

que el passat és un càlid

refugi i t’hi rabeges

com qui es banya en una aigua

tebiona. Són dòcils

els records i es deformen,

per poc que els dits els premin,

com mantega. Ni et canses.

Una manera digna

de masturbar-se. Penses

que hi tens un dret. Tu encara

t’ensabones amb drets

de fa vint segles. Ronden

quatre històriques mosques

per la cambra, en llevar-te,

xop i solemne, i crides

a la dona que et faci

l’esmorzar. No es desperten

els fills que no heu tingut.

I ara vesteix-te i pren-te

lentament el cafè

sense dir ni paraula.

El costum te n’excusa

i, a més a més, hi ha un ordre

—tu ja ho dius— que fa lícits

els teus actes. Recorda,

però, que l’«altra» espera

a la una i encara

no has inventat l’excusa

per dinar fora. Bota,

de sobte, dins la cuina,

la música estrident

d’un tocadiscos. Crides

contra la gent d’avui

que no respecta normes,

i així t’acomiades

de l’esposa mesella

i en ser fora respires

i camines molt digne

per la vorera. L’ombra

se t’allarga i saludes

una senyora vella

i et recordes que encara

no has dit que seràs fora

per dinar. I ara et lleves

el barret, correctíssim,

davant de la capella

que hi ha al teu barri. Pugen

uns núvols blancs i flonjos

per darrera les cases

del cantó de ponent.

Si Déu vol, tindrem pluja.





COR NU


Deixo endarrera somnis

i vanes esperances

per poder estimar totes

les coses que retrobo

cada matí, quan surto

de casa i tinc encara

la pell tan neta i fresca

que tot em meravella.

I ara baixo l’escala

lentament i puc dir-te

qui són aquells qui pugen

sols de sentir-ne els passos.

Que lentament les pedres

esdevenen memòria!

I ens fem malbé en inútils

combats contra el maligne

per mor d’una paraula!

Hi ha tres dones que renten

al safareig i em diuen

adéu, ara que passo.





ARA ESCOLTA


Ara escolta només

la veu que et farà digne

de reprendre el camí

sense malenconia.

De nou creixeràs sol

tal com sempre volies,

allunyat del neguit

de les coses petites.

Penetraràs l’obscur

secret de cada dia

amb paraules com mans

que els anys han fet benignes.

Perquè has restat fidel

a la més alta crida

l’ombra de tu mateix

et farà companyia.

Ja no et sentiràs trist

entre la gent que estimes

ni et vencerà la por

del buit que tant temies.

Com qui torna d’un llarg

viatge i res no el lliga

ni al país que ha deixat

ni als amics que hi tenia,

així tu reprendràs

el camí que seguies,

enriquit d’altres veus

que ni et vencen ni oblides,

però lliure i fidel

a la més alta crida.





MASSA TARDA


Massa tarda. No et pots

deturar en cada cosa

i et reca el mot no dit.

Tant d’excés t’afeixuga.

Ara penses que fóra

senzill de recolzar-se

damunt coixins d’oblit

i tancar els ulls i creure’s

ignorat i segur.

Però tot persisteix

part dellà de la fosca.

Aprèn, d’un cop per sempre,

que ets sol i que les coses

no et seran mai estranyes

si ets franc i goses dir-les

sense ombres ni miratges.





PUR JOC


Amb el crani rapat

i pobrament vestits

hem lluitat contra tot

a les hores extremes.

I tu, perquè ara surts

de casa teva i trobes

gent ben vestida, dius

que ja no hi ha problemes,

que se’t fa tard i truques

als amics i quedeu

per demà. Cada dia

t’encerclen més les coses

i ja és vespre i no saps

com t’ha passat l’estona.

Quin petit món, el teu!

Com s’esgoten els mots

en aquest lent desfici

de les hores tan buides!

Només que t’aturessis

un instant, sentiries

l’ofec de tot, la densa

solitud que t’envolta.





EL PAS DEL TEMPS


I esdevé, doncs, inútil

de reprendre aquells mots

que vam desar molts anys enrera

i assajar d’adaptar-los

al ritme nou del temps.

Vull dir que, en consciència,

ara ja no pot dir-se caritat,

ni amor, ni llibertat, com aleshores.

Envelleixen els mots

i la veu se’ns deforma

si no fem, tenaçment,

per manera d’entendre

que ha mudat el sentit

vital de les paraules.

Hi ha un pendent relliscós

i fàcil que ens atura

de créixer. Pels qui lluiten

sempre fa curt el temps;

els altres s’extasien

i protesten, irats,

contra tot vent que agiti

l’aigua del toll que els serva.

I es mullen entre si,

displicents, amb les velles

paraules. Perquè el joc

consisteix a sentir-se

tothora moll, convençut, inefable.





EL REPLÀ


Sortiràs al replà

i es tancarà la porta

darrera teu. No esperis

que es torni a obrir. Ells sotgen

per l’espiell. Si et gires,

t’ompliran de dicteris.

Són molts contra tu. Tenen

la casa ben parada:

mobles sòlids i fosques

cortines que unifiquen

la llum. A tu no et resta

res més que la nuesa

del replà i els graons

que baixes lentament

fins al carrer. Camina

sense mirar endarrera.

Ara tu ets l’únic home

del món. Si en trobes d’altres,

seran també tenaços

lluitadors solitaris,

foragitats per sempre

de la magna assemblea

per l’alt consell dels justos.





ECONOMIA


Ja n’hi ha prou! Que et deixin

ben sol amb els teus llibres.

Ells ja tenen

el vesc a punt, com sempre,

els mirallets que oscil·len

i la cançó que es repeteix.

Podries

retreure’ls mil defectes, però calles;

no et poden pas entendre.

Tot plegat és el joc de cada dia.





ÍDOL


Tu, doncs, endevines

que els anys et teixeixen

una malla espessa

d’enyor i silenci.

Però t’aquietes

perquè els mots són dúctils

i pots adaptar-los

al teu gust. Rossoles

per un confortable

pendent de preceptes

i entretant tempteges

dinerons i noies.

Frec a frec dels somnis,

creixes a l’espera

d’un ponent que eixugui

dubtes i esperances.

Ben mirat, ets l’home

del moment. Ho diuen

múltiples diaris.





CODICIL


Doncs subtilment pensat,

molt hàbilment escrit,

polidament imprès,

profusament difós,

no és sorprenent que hagi esdevingut norma.

La qual cosa no vol pas dir

—Déu ens en guardi!—

que la gent cregui,

llegeixi,

entengui

o bé practiqui.

Per viure en pau

—ho diuen tots els llibres—

el que cal és saber-se

la norma fil per randa.

I aplicar-la quan calgui

fer llaurar dret els altres.





TEMPS SOBRER


Tant de temps sobrer.

Ara que estalvies

mots, perquè no et puguin

culpar de fiar-ho

tot en les paraules,

acaçat pels àgils

gossos de la tribu,

caus i no t’aixeques

prou de pressa. Tota

la feixuga nosa

d’aquest cos que estimes

massa (ja t’ho diuen!)

ara et lliga a terra.

I ells, és clar, t’encalcen

sense malvolença,

per complir els preceptes.

Plou damunt la nua

quietud dels somnis

i és molt tard quan plegues

i te’n vas a casa

molt més solitari

—penses— cada dia.





BEN POCA COSA TENS


Ben poca cosa tens:

la taula i uns quants llibres,

l’enyor d’ella, que és lluny

i tampoc no l’oblides,

i aquest silenci, dens

de paraules no dites.

Si ara escrius, a recer

de tanta melangia,

et perdràs pels camins

d’una tristor benigna,

la veu se’t tornarà

poruga i malaltissa

i a cada mot creuràs

que perds un tros de vida.

Deixa-ho tot. Al carrer

fa una tarda tranquil·la.

Camina. Hi ha la gent

per fer-te companyia.

No et refusis a cap

dels horitzons que et criden.

Quan tornis, tot serà

més assenyat i digne.

No hauràs oblidat res

—no és més lliure qui oblida—,

però duràs les mans

plenes de llum fresquíssima.

I, tanmateix, la remor persisteix.





LA FÀBRICA

(1970-1971)





LA FÀBRICA


L’any mil nou-cents vint-i-cinc jo encara

no havia nascut. Això vol dir

que, segons com es miri, molts dels fets

que van passar aleshores no m’afecten

o m’afecten a penes. Renuncio,

doncs, a narrar pel menut les foteses

que m’han contat després. Ara m’importa

deixar dit que aquell any s’inaugurà la fàbrica.

Això i, també, rememorar persones

que mai no es solen esmentar en les cròniques.

L’any vint-i-cinc la fàbrica no era

tan gran com ara. Això no obstant, anava

en camí de tornar-se aquest gran ventre

que ha esdevingut, un ventre que es regula

mitjançant subtilíssimes marees,

perfectament indiferent, amorf,

trepidant i sorrut: agressiu, diuen

—i aquest mot, segons sembla, és un elogi.

Potser aleshores, per alguna escletxa,

s’hi filtraven microbis de tendresa

i la gent de pell aspra se sentia

estranyament amorosida i feble,

capaç i tot d’estúpids sacrificis.

Aquella gent vull evocar, els qui viuen

encara, afeixuguits pels anys, estòlids,

i els altres, els qui han mort a plena ruta

d’aquests quaranta anys llargs. Ells i no els altres

—els qui ostentosament estampen

llur nom damunt la feina—

són els únics herois d’aquesta història.

Tants n’he tractats que els noms se m’acumulen

i el record pren diverses fesomies,

gestos diversos, veus també diverses.

La Maria Carné, que morirà soltera,

l’Isidre Feixas, en Cinto Filosa,

la Joana Martínez, que esbaldia

comunes i racons i s’arrugava

a poc a poc, com s’arruguen les fulles,

en Pep Salou, l’Agustí Vilanova,

la Carmeta Escalé, que ara es retira

i a vuit anys mal complerts ja treballava,

i tants i tants, vivents o no, que formen

un cos inert i pàl·lid a hores d’ara.

¿Què els pot salvar del no-res en què viuen

si no és la veu d’algú dels seus que en parli?

Al seu entorn la trista baluerna

ha anat creixent i ronca poderosa.

Com una tribanella, la sirena

barrina, ahir i avui, cervell i orelles

quatre cops cada dia i esvalota

l’ocellada que nia entre les branques

dels marronyers i dels pollancs. No és fàcil

fer sortir de l’oblit els qui van viure

amb un destí d’oblit per tota paga,

els qui van enronquir-se i esllomar-se

formiguejant desficiosos entre

boscos hostils de ferros i corretges,

enmig del gran soroll i, tanmateix, la gesta

d’ells, i no pas dels altres, configura

aquest sòlid passat de sang calenta

que em manté en un estat constant d’alerta

contra la defallença o la cobdícia.

Des del meu temps els penso i els evoco.

Presents o absents, és en llurs esperances

que em reconec. La fàbrica perdura;

no ha mudat gens en quaranta anys, o a penes;

per això aquest esforç per sobreviure,

cansat si es vol, però content hi ha dies,

entre vidres glaçats, portes barrades

i el gran brogit, el gran brogit que, a estones,

em fa perbocar mots, a ells el dedico,

en ells el sento i per ells vull que sigui

fecund i reptador i, alhora, tendre.

Cal que, des d’ara, llurs noms senyoregin

les feixugues parets. Fem-ne bandera

contra el gran enemic. Per onsevulla

que giri els ulls llurs ombres m’acompanyen.

D’ells vull parlar, en parlar de la gent d’ara.

D’ells vull parlar. Sense ells, jo no existeixo.





LA CREACIÓ


1

El primer dia ens atordí la fressa

terrible de les màquines. Lluitàvem

per entendre el que ens deien i, al migdia,

quan vam sortir al carrer,

vam retrobar la quietud perduda.

Era a l’estiu i feia poc que havíem

complert els catorze anys. Llavors encara

érem novells, sense fel ni sospita.

2

El segon dia vam aprendre el ritme

solemne de la feina. Se’ns liquava,

a poc a poc, tot l’enyor i ja ens servíem

de les mans per comprendre.

A fora queia

la pluja lentament, com en un somni.

Ens ho van dir en plegar i ens en vam riure.

3

El tercer dia vam comprendre moltes

paraules mig sabudes. La profunda

raó de viure dels qui sempre creixen

vençuts i solitaris, i la nosa

massissa i obsessiva dels preceptes.

Era a l’hivern i el gris opac dels vidres

traspuava tristesa.

4

El dia quart vam estimar una noia,

darrera un magatzem, amb la presència

llunyana i esmortida de les màquines

per música de fons.

Feia un vent càlid i ella era tan dolça

i acollidora com una ombra. Al vespre

semblava que tinguéssim les mans plenes

de sorra o bé d’ortigues.

5

El cinquè dia ja era com si haguéssim

nascut entre les màquines. Teníem

les mans tan dures com qui més i alçàvem

la veu per renegar sense temença.

Feia sol al carrer i el petitíssim

bocí de cel que es veia a les finestres

era absurd i llunyà com un miratge.

6

El sisè dia vam cobrar. Nosaltres

som gent plena de seny, que no confia

que el món pugui salvar-se amb un miracle.

Descreguts i solemnes fem les coses

amb un aire tan bròfec que no sembla

que lluitem tenaçment perquè tot sigui

més clar i entenedor. Hi ha gent que ens mira

com sol mirar-se els folls. Després s’ajupen

a besar els peus d’aquells que els apallissen.

7

El setè dia era diumenge i vàrem

reposar com Déu mana.

De tot això, pel juny, si no em descompto,

farà ja mil-nou-cents-i-vint-i-quatre

llarguíssims anys.

No res: una fotesa!





A LA MANERA DE J. V. FOIX


A trenc de mots m’adormo,

em llevo a trenc de mots.

Vuit hores m’empresonen,

l’escarceller és sord.

La fosca em fossilitza:

obriu els finestrons!

Algú escriu paraulotes

al llarg dels corredors.

S’apropen temps difícils,

ho ha dit el director.

Les dones s’esparveren,

ningú no atia el foc.

Jo només brando llibres,

ells branden un garrot;

el món serà dels dòcils;

no pot manar tothom.

S’enlloten les paraules,

tot és fangueig i por;

a cada cantonada,

profetes i burots.

La gent s’enfila al carro

de mort del vencedor.

Que pols que s’amuntega

pels múltiples racons!

No bufen vents de pluja;

si almenys la salabror

clivellés l’aire tebi

i aquest regust tan dolç…

Però els tractats ho diuen

—què crema més que el foc?—:

amb quatre camallades

pots travessar mig món;

encalça meravelles,

tots els camins són bons;

no et quedis cap diumenge

a casa, vora el foc,

i crema tots els llibres

quan siguis lluny i sol.

Travesso, solitari,

places i carrerons;

la gent em mig saluda

amb aire recelós.

A casa ja m’esperen;

menjo de pressa i poc.

Així que esmolo el llapis

ja torno a ser ben sol.

A trenc de mots em llevo,

m’adormo a trenc de mots.





HOMENATGE A MIQUEL BAUÇÀ


La sirena grossa i el rellotge elèctric de la porteria.

Els dos tells del passeig i els bancs de fusta

del bosquet de marronyers.

La porta principal i les portes secundàries.

La sirena petita i els rellotges elèctrics de les quadres.

Els motors i les corretges.

Les màquines, el fil, els fluorescents.

La prima, els incentius, els uniformes.

El director i els encarregats.

Els horaris i les festes intersetmanals.

El soroll i els vidres glaçats de les finestres.

L’alienació, la solitud, l’esgotament…





L’ELIONOR


L’Elionor tenia

catorze anys i tres hores

quan va posar-se a treballar.

Aquestes coses queden

enregistrades a la sang per sempre.

Duia trenes encara

i deia: «sí, senyor» i «bones tardes».

La gent se l’estimava,

l’Elionor, tan tendra,

i ella cantava mentre

feia córrer l’escombra.

Els anys, però, a dins la fàbrica

es dilueixen en l’opaca

grisor de les finestres,

i al cap de poc l’Elionor no hauria

pas sabut dir d’on li venien

les ganes de plorar

ni aquella irreprimible

sensació de solitud.

Les dones deien que el que li passava

era que es feia gran i que aquells mals

es curaven casant-se i tenint criatures.

L’Elionor, d’acord amb la molt sàvia

predicció de les dones,

va créixer, es va casar i va tenir fills.

El gran, que era una noia,

feia tot just tres hores

que havia complert els catorze anys

quan va posar-se a treballar.

Encara duia trenes

i deia: «sí, senyor» i «bones tardes».





LES PARAULES


Les paraules no sempre volen dir el mateix.

La distància d’un lloc a un altre lloc és variable.

Tu i jo no podem seure a la mateixa cadira.

I ara, de genolls en terra,

que tothom demani perdó.

Només l’ordre garanteix la justícia.

La moral és la salvaguarda de la llibertat.

Tu i jo —no te n’adones?—

no podem seure a la mateixa cadira.





NOCTURN


A l’angle del carrer de París i l’avinguda de Roma,

al bar «l’Estrella», les vigílies de festa

s’encén un rètol lluminós que anuncia

una beguda d’origen nord-americà.

El barri és nou i trist,

amb cases magres, desiguals, i un aire espès,

amb tuf de cuina pobra.

Als carrers sense asfalt s’hi formen tolls

i la llum hi escasseja.

Molts diumenges al vespre

l’amo del bar «l’Estrella» encén altra vegada

el rètol lluminós i s’embriaga.

La proclama, agressiva, crema tota la nit.

Les dones que treballen

al primer torn i que es lleven de fosc

agraeixen el gest

amb un somriure de complicitat

carregat de tendresa.





COM QUE ARA VE EL BON TEMPS


Com que ara ve el bon temps,

amb set pedretes blanques

farem set menjadors

a la vora de l’aigua.

A l’hora d’esmorzar

hi pararem la taula;

fulles de marronyer

ens faran de tovalles.

Dilluns mengem arròs,

dimarts, truita amb patates,

dimecres i dijous,

cigrons amb botifarra,

i pa amb tomàquet el

divendres i el dissabte.

Si surt un aprenent,

li llevarem les calces

i amb un espardenyot

li estovarem les anques.

Quan passi el director

posarem cares llargues,

direm «bon dia» a cor

i ens taparem les cames;

set diables ocults

faran grans riallades.

En ser tres quarts de nou

despararem la taula

i mentre soni el corn

fugirem de la clasta.

Amb menys de quatre salts

ja serem a la plaça;

un quart per esmorzar

i un quart per fer gatzara.

Dos minuts per les nou

tornarem a la tasca.

Passant pel safareig

ens rentarem la cara,

engegarem un crit

que esparveri les dames

i saltarem el gual

com qui se’n va en batalla.

Com que ara ve el bon temps,

amb set pedretes blanques

farem set menjadors

a la vora de l’aigua.





MOT D’ORDRE


Amb el fil entortolligat en una bitlla

es podrien lligar de mans i peus

mitja dotzena d’explotadors.

Però el fil és molt prim

i només subjecta,

subtilment i eficaçment,

els explotats.

Cal anar amb peus de plom.

Un conjunt de fils

ben trenat

és una corda.





ARA, MIQUEL


Ara, Miquel,

torna a ser el temps

del fil gruixut i les paraules dures.

Escasseja el diner

i ja és sabut que els poderosos

—planye’ls, Miquel!—

només poden permetre’s

certes efusions sentimentals

amb la butxaca plena.

A coll-i-be dels pobres

alternen xurriaca i caramel

segons el vent que bufa,

però no descavalquen mai.

Miquel, recorda-ho:

únicament pegant sacsades

tots plegats

ens els traurem de sobre.

Les canyes

només es tornen llances

si hom les empunya amb esperit de lluita.

Miquel, aquest llevant

fa molt de temps que dura,

i el terra és xop

i se’ns podreix la sola

de les sabates.

¿No trobes que ja és hora

de treure els peus del fang

i espolsar-se el clatell

i fer bugada?





NI PEL CANTÓ DE LLEVANT


Ni pel cantó de llevant

ni pel cantó de ponent

ja no penetra l’aroma del capvespre,

ara que els tells deuen exhalar

un perfum torbador

i les flors es marceixen discretament

a la vora de l’aigua.

No hi ha fissures perquè ens hem venut

prèviament la llibertat

per sobreviure,

i de res no serveix

xipollejar pels aiguamolls

o estovar-se la veu al bany maria.

Més val escriure-ho clarament

a totes les parets

i repintar-ho sovint

si la pluja ho esborra.





LA RITA MIRAMBELL


La Rita Mirambell

—trenta-set anys,

casada,

metxera al torn de nit,

amb el marit paleta

i tres nenes de deu,

set i cinc anys.

La Rita, dic,

que de dies fa feines

al col·legi de monges

a canvi d’un descompte

en el preu dels rebuts

i a casa seva cuina,

renta i endreça.

La Rita, repeteixo,

ara s’entén a plena fàbrica

—ho sap tothom menys el marit—

amb un casat que treballa al batan;

i foraster, per postres!

I és el que diu la gent:

la feina se’n fotran

si el director se n’assabenta.

Quin poc catús,

redéu!,

els pobres.





DE SEMÀNTICA


Tot darrerament

a la fàbrica

han millorat molt

les relacions humanes.

Ara mateix, per exemple,

de treure la prima setmanal

a una treballadora

per un barreig de fil,

posem per cas,

o algun acte menor d’indisciplina,

ja no se’n diu imposar una sanció;

se’n diu

estimular el sentit

de la responsabilitat.





EPIFANIA


El rei blanc

porta una barba de cotó.

El rei negre

porta una barba de carbó.

El rei ros

no porta barba.

Hi ha gent maliciosa que assegura

que és una noia.

Han arribat pel cantó del batan

amb l’uniforme empolsinat de borra

i ara es passegen dignament,

muntats en dòcils carretons mecànics.

Reparteixen

caps de color,

bitllots

i metxa:

matèria prima pel negoci.

Van a la seva perquè el temps, des d’ara,

també compta per a ells.

Els moderns sistemes de treball

no respecten els mites.

Tanmateix les dones encara surten

al cap de la màquina

i comenten la rara pervivència

del misteri.

Això sí: no hi ha estrella.





COMPTES CLARS


Jo el que puc dir és que dos i dos són quatre

i que, del meu record,

el sol sempre ha sortit pel cantó de llevant.

Quaranta-dos anys no són pas quatre dies

i una dona i dos fills

són una dona i dos fills.

Doncs bé, que algú m’expliqui,

entenedorament,

els beneficis que em reporten

els incentius i les hores extres

i em moriré tranquil.

Paraula d’home.





JOAN


Joan, ja no podreu fermar més el cavall

als marronyers del pati

ni tornareu a menjar sopes oloroses

per esmorzar,

a la fresca del soterrani.

Enyoradís com sou,

de ben poc us valdrà

cloure tossudament els ulls

o entaforar-vos borra a les orelles.

Els primers temps són durs:

rosega el corc de la tendresa

i el cap fa un so opac, com una carabassa.

Joan, llesqueu el temps amb cura,

amaniu-lo poquet,

rosegueu-ne les crostes

amb seny i paciència

i ompliu-vos les butxaques de palets,

que el vent no us arrabassi.

Tot és no-res, Joan, ja ho diu la dita.

No us detureu davant de cap mirall,

tanqueu bé les finestres i les portes;

i si encara us lleveu algun matí

amb els muscles suats,

fregueu-vos les aixelles amb colònia.

Tot és no-res, i ells pla que se’n refoten!





EL PROGRÉS, DIUEN


Anys endarrera se solien penjar

estampes de la Mare de Déu

i flors de paper

a les columnes.

Eren uns temps en què cap dona

no tenia cura de més d’una contínua

i a cada secció hi havia un grup d’ajudantes

joves i sorolloses.

A poc a poc han desaparegut

les estampes, les flors, les ajudantes

i cada dona porta

quatre contínues, com a mínim.

Ara, al lloc on hi havia les estampes

hi sol haver un termòmetre

i cada dia augmenta

l’enveja i el recel entre la gent.

No serviria de res

tornar a penjar les flors

ni és d’esperar que es repeteixi

la presència de les noies.

El progrés, diuen, és irreversible.





LA SIRENA


Tenim el cabàs penjat darrera la porta

i a les mans el solc que hi va deixar l’eina.

Però els matins s’allarguen

i del llit estant, amb els ulls oberts,

sentim com toca la sirena.

Si comptem amb els dits ens sobra temps;

si comptem amb diners ens manca feina.

Però encara hem de viure

i del llit estant, amb els ulls oberts,

sentim com toca la sirena.

No és pas culpa vostra, ens diu sovint la gent,

aquests temps són durs i tot escasseja.

Però els anys no s’aturen

i del llit estant, amb els ulls oberts,

sentim com toca la sirena.

Vindran altres temps si ho volem tots plegats;

mai no ens han fet por l’esforç ni la feina,

i tant se val si ja hem mort quan ningú

del llit estant, amb els ulls oberts,

senti com toca la sirena.





IN MEMORIAM


Com que no sempre el poema s’organitza

entorn d’una subtil regolfada de conceptes,

ara puc dir que avui hem enterrat

la Soledat González,

que feia disset anys que netejava

les comunes de la fàbrica

i un any escàs que s’havia jubilat

perquè les cames ja no la servaven.

De res no servirà que li dediqui aquest poema;

i si dic que cantava mentre feia la feina

no faig sinó narrar

fets sense cap importància.

La Soledat González mai no havia

oblidat el seu poble, a Extremadura,

i deia que les glans que durant anys

havia compartit amb els porcs que guardava

eren de bon menjar i alimentoses.

Avui seria fàcil estibar meravelles.

La Soledat, l’havien

foragitada del seu poble

en acabar la guerra.

Tot el que es perd es perd per sempre:

vosaltres, jo, la Soledat González…





AGUSTÍ, GRAN SAPASTRE


Agustí, gran sapastre, alceu el vol

que ja està a punt de tocar la petita.

Apa! endreceu cabàs i ulleres

i calceu-vos les vambes.

L’home del sac deu esmorzar a la cuina

de casa seva, amb els nens i la dona,

i al moment menys pensat pot aparèixer.

Ja sabeu el que us toca:

quatre horetes i escaig de corredor;

alguna feina escadussera

—canviar el 6, posar anelles al 12—

i, més que res, vetllar les noies,

sobretot la del 7, que és joveneta

i quan s’ajup sol ensenyar les bragues.

Qui pogués ésser vós! Au, via fora!

Cal que doneu exemple:

enduriu els morrets, per això us paguen;

pàmpols tancats i res d’obrir finestres,

que si bufen mals vents la gent no sirga

i el pobre amo en pateix. Som-hi, gran home!

Fesol sense un bon aspre no s’enfila.

No mireu endarrera; que s’espucin!

Bé us heu d’espuçar vós.

Sentiu? Ja toquen.





AVÍS


Tots els treballadors,

tant els de les sales de la planta baixa

com els de les sales del primer pis,

entraran i sortiran de la fàbrica

per la porta principal.

La porta principal

és la porta d’entrada i de sortida

dels treballadors.

Les portes secundàries

serveixen finalitats discrecionals

durant la jornada de treball,

però no han d’ésser utilitzades

per entrar o sortir de la fàbrica

al començament

o a l’acabament dels torns.

De dilluns endavant

tots els treballadors,

en entrar,

recolliran la fitxa que porti el seu nom

del dipòsit corresponent a la seva secció,

la perforaran amb el rellotge-control,

tal com ha estat abundosament ensenyat,

i la tornaran al seu lloc.

Tant les fitxes com el rellotge

són al peu de l’escala que hi ha

darrera la porta principal.





VINT-I-SET POEMES

EN TRES TEMPS

(1970-1971)


El temps penja de múltiples agulles.

La primera és d’or;

la segona, de plata;

la tercera, de llauna;

i les altres no ho sé.

Darrera cada porta

hi ha gent que agita cascavells

ran mateix del fondal temptador

de les paraules.

Mireu-me bé: sóc l’altre.

Coix de dos peus,

sorrut i solitari.

No vinc d’enlloc

i escric per sobreviure.

Desfaig camins

perquè no sé dreceres.

Reprenc costums.

Si ara pogués, jauria

pels marges clars

amb noies de pell fosca.

Però he crescut

i algú m’ha omplert de vidres

tota la sang.

Mireu-me bé: coixejo.

No tinc sinó

la veu que em representa.

Adollo mots

i els mots em purifiquen.

Emergiré de mi mateix el dia

que un vent terral

m’eixugui els ulls. Són altes

les espases de foc

d’aquesta lluita

que em serva dret

contra la por i el somni.

Mireu-me bé,

mireu-me bé: sóc l’altre.

No demano gran cosa:

poder parlar sense estrafer la veu,

caminar sense crosses,

fer l’amor sense haver de demanar permisos,

escriure en un paper sense pautes.

O bé, si sembla massa:

escriure sense haver d’estrafer la veu,

caminar sense pautes,

parlar sense haver de demanar permisos,

fer l’amor sense crosses.

O bé, si sembla massa:

fer l’amor sense haver d’estrafer la veu,

escriure sense crosses,

caminar sense haver de demanar permisos,

poder parlar sense pautes.

O bé, si sembla massa…

Això ja ens ve d’antic, del rebesavi,

potser, que eixarcolava

les terres d’altri amb eines primitives,

o de l’àvia, que feia de minyona

i deia «donya» a la seva mestressa.

Vull dir aquesta tendresa insubornable,

aquest gust malaltís de terra als llavis

i una blanor de gos esporuguit

al fons de la mirada.

Ja ens ve d’antic, això;

i el fred al moll dels ossos,

els vidres a la sang i el mirallet

que deforma la imatge.

Són signes que es transmeten amb la vida,

com una malaltia,

i que només es desarrelen amb un xàfec

que renti les entranyes.

Ja ens ve d’antic, això, del rebesavi,

potser, o de més enrera.

A voltes,

una tarda qualsevol,

la tendresa s’instal·la a les paraules

i una pluja finíssima

fa esclatar flors als aiguamolls

i créixer gespa als rostos.

Llavors

fa de bon rossolar

per un pendent de mots

degudament aseptitzats

i assabentar-se,

entre glop i glop de cafè,

que en algun país llunyà

la guerra encara persisteix

i la gent mor de fam.

Un, aleshores, fàcilment exclama:

Quins malparits, els homes!

A voltes, ja dic,

la tendresa s’instal·la a les paraules.

Dos homes vells que ara pugen l’escala

diuen que abans l’hivern era més llarg.

Més llargs ho són els teus cabells i espessos

com les lletres espesses del diari

que diu que els B-52 ahir

van establir un nou rècord

d’accions de combat a Indoxina

on el cel potser és blau

com el llaç del barret de gondoler

que tinc desat a no sé quin armari

o com les bragues que ara veig penjades

al balcó de davant mateix de casa

el balcó vell com els dos homes que ara

pugen a poc a poc l’escala.

Els qui cada diumenge, muntats en automòbils,

passen formant corrua per la carretera,

pugen de vora mar fins a l’ombra dels boscos

o baixen de muntanya fins al sol de les platges.

Tots es senten els muscles feixucs per la setmana

de por i de solitud que els ha tocat de viure

i escruten l’horitzó, com la gent dels grans èxodes,

davant la solitud i la por que els esperen.

Cada automòbil és una capsa tancada,

un món insòlit, una fortalesa,

i la gent que els habita és sorruda i esquerpa.

Jo, que me’ls miro des del bell mig d’una tarda

immensa i delirant de colors i de formes,

us demano un record per a la seva angoixa.

Aquest home que seu davant de casa seva

ha acumulat records del gruix d’una moneda

i es podreix lentament, com si fos una fulla.

Fa molt de temps que els mastins persegueixen

les noies de pits durs i de mirada tendra;

molt de temps que pel llom inquiet de les aigües,

pels fils del vent, amb papers i proclames,

els manaires d’arreu esterilitzen febles.

Aquest home que seu davant de casa seva

s’ha comprat, a terminis, un futur de quincalla

i és un guarà castrat, amb el pit ple de crostes,

que dropeja, grotesc, davant les noies tendres

i es renta poc els peus per no perdre la hisenda.

Aquest home de fang, quan la pluja el clivelli,

a penes tindrà temps de treure’s les sabates

i d’esbossar amb les mans un gran gest de sorpresa.

Al toll que faci, hi creixeran cap-grossos.

Aquest poema és un

sol de palla trenada

collit al fons d’un pou

al punt de mitja tarda.

El pou temps ha que és sec,

la gent beu altres aigües.

De tant en tant, algú

hi treu el cap i marxa.

Al més pregon del pou

hi nien set aranyes.

Teixeixen, pacients,

sols de palla trenada.

Si bufa un xic de vent

els sols pugen enlaire.

Quan surten pel brocal

la tarda és molt més clara.

Aquest poema és un

sol de palla trenada.

Estén el llenç a la paret. Agita

les mans davant el llum

i que l’ombra et serveixi

d’estranyíssim mirall.

Si aconsegueixes

de llegir-hi a través signes i xifres,

t’esglaiarà la nova lucidesa.

Devia ser un Maig tèrbol,

amb tardes calitjoses que s’arrapen

feixugament als muscles,

un Maig lletós, carregat de presagis.

Ai!, si haguéssim sabut llegir els senyals,

la sal, les pedres,

la sorra o potser el vent, com ens haurien

tremolat els genolls!

Però la vida, que es desferma

i ens deforma, colpeix amb traïdoria.

Llavors tot l’embalum de la tendresa

nodreix el pòsit d’algues

que provoca l’atur

i els alcohols subtils crien escates

d’ònix a les entranyes.

Què hi fa, ara, saber el temps!

Dels anys no en queda

sinó un regust amarg que se’ns incrusta

dins la boca tossuda, que mastega

arrels, records i algun bri d’herba verda.

Tenim el paladar insuls i a fora

torna a ser un Maig lletós, altra vegada.

Amb gust de prunes verdes

i borrissol difós damunt les galtes.

És ben bé així com se t’apareixia

anys endarrera la mateixa imatge,

potser perquè aleshores et servaves

en equilibri fals damunt les dues cames.

Ara ja saps que hi ha aquest pas estret

a través d’una gamma de formes i colors

que et retorna a una platja coneguda.

Aplica, doncs, tan tendrament com puguis

el peu damunt cada granet de sorra.

Enderiat com una criatura,

escruta els marges pròxims com si fossin

horitzons d’un país desconegut.

I no et dolgui que el bram tan profund de la mar

amb prou feines t’arribi a les orelles.

Abans de qualsevol projecte de roses o de vent,

abans i tot dels corrents i les marees,

quan amb l’índex encara et resseguia

minuciosament el contorn de les sines,

tal vegada la pluja no ens hauria estovat

les genives com ara.

Si aleshores ens haguéssim estimat amb prou fúria

—és clar que als pobres no els escauen certs

excessos—

ara potser tindríem, per a nosaltres sols,

una illa amb platges d’or i una casa ben blanca.

Però se’ns han podrit, a poc a poc, les dents

de tant i tant mastegar sense ganes

i ara ens tremolen les mans quan esfullem, encara,

els gladiols marcits, el fàstic, la tendresa…

Aquesta espera d’ara té la força de l’aigua,

l’expectació del cos, tens abans de l’amor.

Llisquen dofins per la pell del record que s’encalma

i és com si, de sobte, s’haguessin deturat les marees.

Un carrer costerut i l’arc d’un cos que es vincla

per arrencar delicadament l’arrel de la memòria.

Tant no turmenta aquesta opacitat,

ni aquestes mans ja gairebé translúcides,

com els fulls d’algun llibre llegit moltes vegades.

A les boires d’estiu hi penjaràs els ulls,

perquè se’t renti el fons de la mirada

i els tinguis clars quan el sol torni a ser alt.

Això passava a la tardor i els mots

no delataven cap ruptura.

No podia sinó fer una tarda benigna

perquè cap gest no fos

desmesurat o estèril.

Deies: Que lentament es pon el sol

i com pella la nit entre les fulles.

I callaves després.

Assaborir el silenci és una molt

discreta forma d’estimar. Les mans

que dibuixen paraules,

i els ulls solars, i el bleix tan pròxim.

Ja no caldrà, des d’ara, que tornem

a mirar més enrera.

Ha sorgit de la boira. ¿Ens l’ha restituïda

algun deuet benvolent o, tal vegada,

el bleix profund i secret de la terra?

Mira els carrers, que nets en aquesta hora.

Tot és propici i bell, i un gos que passa

té els ulls tan clars com dues gotes d’aigua.

Cada matí, abans de sortir de casa teva,

renta’t els ulls amb aigua destil·lada

i frega’t les arrugues amb paper de vidre.

Com el peix que remunta tossudament el riu,

afua el gest, que l’aigua no et deturi,

i aprèn-te bé el contorn de cada pedra.

Cada matí, abans de sortir de casa teva,

glopeja vent per la finestra oberta,

mastega arrels d’herbes amargues,

perfuma’t les aixelles amb llimones

i esmola’t dents i ungles

que, quan mudi la lluna

—i mudarà, company, d’això no en dubtis—,

no t’hagis d’aplicar pegats ni untures

per suportar l’impuls de les noves marees.

Quina poca remor aquesta vida d’ara

amb flors de pedra i les barques varades.

Quina poca remor, quina mort lenta.

Si encara fos el temps dels galls a les terrasses

i de les dones als portals, podríem

assajar novament d’esbatanar finestres,

d’abandonar aquest corredor sinistre,

d’estimar-nos amb fúria,

de matar el drac de les set testes

i alliberar princeses.

Però ens hem tant empenyorat la hisenda

que el vent, si en fa, ja només ens esbulla

la punta dels cabells,

i l’enyor, fet i fet, ha esdevingut

un luxe inútil.

Quina poca remor aquesta vida d’ara.

De mi, en sé poca cosa. Tal vegada

és per això que ara que ja podria

vendre’m el cos, que a penes em serveix,

no goso encara fer-me a miques.

Lladra algun gos a fora

i el vent s’esmuny a través de les portes.

Farà xiular les canyes

si és com abans el racó vora l’aigua.

No hi ha present,

tots els camins són record o pregunta.

El més difícil, doncs, és sobreviure

amb escates de vidre a les entranyes,

amb plom, en lloc de sang, a dins les venes.

Sobreviure: cordar-se les sabates,

treballar, fer l’amor, llegir poemes,

veure envellir la gent, cantar en veu alta,

amb escates de vidre a les entranyes

i plom, en lloc de sang, a dins les venes,

sense treure’s els ulls, sense fer a miques

els subtilíssims mirallets del somni,

i esgüellar com un porc, de por o d’enveja.

Tal vegada seríem menys sorruts

si no ens sabéssim confinats dins una

cambra petita, escassa de finestres,

amb mobles vells i pols i paperassa,

si a cada pas que fem no s’alcessin els ecos

de presències obscures i sinistres,

si poguéssim cridar sense por ni vergonya.

Tal vegada aprendríem de somriure

i no ens faríem tan malbé les ungles

esgratinyant parets, mentre ells, a fora,

agiten cascavells, llancen proclames,

mantenen l’ordre, foten la punyeta.

Ai, quin pes tan feixuc als muscles

em fa sentir aquesta gent que treballa

només per assolir un futur sòlid i estable

i que envelleix, neguitejada i recelosa,

davant la persistent maldat dels homes.

Aquesta gent loquaç i adelerada

que, sense esforç aparent,

separa el bé del mal

i amb un índex feixuc i reptador

aplica càstigs i anatemes.

Aquesta gent tenaç, que fa negocis

i que els defensa amb urc i, a poc a poc,

esdevé lletja i agressiva i trista.

Ai, quin pes tan feixuc,

quin mal gust a la boca.

Del bosc, abans tan pròxim,

a penes te’n recordes,

i tanmateix forma part de la teva

particular història.

Oblidar també és viure.

Ara torna a ser el temps

de seure pels pedrissos,

de clavar els ulls al bell mig de la tarda,

de rentar-se les mans

amb l’aigua de la pluja.

Revindran els torrents.

És l’hora del blat tendre i de la sal.

Gira’t de cara al vent i, a poc a poc,

sentiràs com la pell se’t desarruga.

Com hauria estat bell d’haver crescut

sense aquest pes enorme a les espatlles,

sense aquesta gran nosa dins la boca,

en una casa blanca, vora mar,

amb les finestres sempre obertes.

Com hauria estat bell d’haver pogut

eixarcolar la terra, escriure versos,

conèixer gent, enamorar les noies,

amb els muscles lleugers

i les dents esmolades.

Ara no trobaríem

indecent o covard seure pels marges

a esperar la florida de les roses,

ni tindríem els ulls tan enrogits,

ni els llavis secs, ni aquesta veu tan ronca.

Ara no ens creixerien

líquens al moll dels ossos,

si haguéssim pogut viure sense aquesta

gran nosa dins la boca,

sense aquest pes enorme a les espatlles.

¿Es pot dir amb foc encara el nom d’aquest país

amb tants de faunes agressius que mai no es tallen

els unglots per no perdre els privilegis?

On és el mar, que no s’hi veuen barques?

I què hi fa tanta gent davant les portes?

No hi ha cap gall que canti l’hora exacta

i els rellotges són ulls sense pupil·la.

Si pugés al terrat, m’escoltaríeu?

Ara és l’hora dels llamps; però la pluja

deu ser molt lluny i ens fatiga l’espera.

Podem plantar tendals dessota els porxos

i aixoplugar els records. Les mans s’agiten

com les fulles al bosc. On són els boscos?

I, amb tant de fang, no mancaran passeres?

Qui tingui una esperança que la pengi

al balcó del carrer. De la mort lenta,

per por o per mala fe, en diuen vida.

Per sobreviure ens malvenem la hisenda

i per veure-hi més clar ens llevem els ulls

a cada cantonada.

Si fos de tu, jo, ara assajaria

de posar-me altra vegada aquell jersei

amb colzeres de cuir

i de tornar a treure el canari

a l’ampit de la finestra.

No se sap mai, els vents…

I he sentit dir que els mots,

si un els aireja,

espeteguen més fort a dins la boca.

Obriria la porta del carrer

i, fins i tot, potser em passejaria

amunt i avall de la vorera,

amb aquell aire adust i reptador

de quan t’emmirallaves amb orgull

perquè el cos t’era dòcil.

Si ho mires bé t’adonaràs que els ruixats

no s’enduen sinó terra sobrera.

Pots girar el calendari a l’inrevés,

cada xifra, un secret.

Pots, amb esforç, caminar de recules,

posar-te ulleres fosques tot el dia,

llegir de dreta a esquerra.

Aparentment desarrelat,

esdevindràs un calc insòlit

de tu mateix,

un calc insolidari.

I al capdavall la mort, inexorable,

et dallarà els records,

que tu en diràs futur.

On vols anar, bou, que no llauris?

Aquesta remor que se sent no és de pluja.

Ja fa molt de temps que no plou.

S’han eixugat les fonts i la pols s’acumula

pels carrers i les cases.

Aquesta remor que se sent no és de vent.

Han prohibit el vent perquè no s’alci

la pols que hi ha pertot

i l’aire no esdevingui, diuen, irrespirable.

Aquesta remor que se sent no és de paraules.

Han prohibit les paraules perquè

no posin en perill

la fràgil immobilitat de l’aire.

Aquesta remor que se sent no és de pensaments.

Han estat prohibits perquè no engendrin

la necessitat de parlar

i sobrevingui, inevitablement, la catàstrofe.





LLIBRE SENSE TÍTOL

(1970-1971)


Sé que te’m mors i no hi valen paraules.

Fa temps que ho sé, per això escric a penes

i surto poc i enraonar em fatiga.

Et vetllaré quan ja siguis cadàver,

escreix de mi, una tarda de pluja,

i esperaré que faci tramuntana

per obrir altra vegada les finestres.

Sobreviuràs —fins quan?— contrafigura

de tu mateix, estúpida i solemne;

t’empeltaràs i tot en arbres joves.

Però un maig qualsevol,

un maig, recorda-ho,

centenars de milers de mans irades

t’enterraran, t’enterraran per sempre.

Giro els ulls i em contemplo.

Cinc sostres em separen

de la pell. Tanmateix

sóc vulnerable.

Tota

la memòria dels pobres es condensa

dins cada gota espessa de silenci.

Tenaçment encerclats,

manipulats, estèrils,

us som estrictament imprescindibles,

i emmanillats i tot

acumulem la força

que malgasteu vosaltres.

Però, sabeu?, no pellen les ferides,

i a desgrat de macips

i de falsos profetes

el vent s’esmuny a través de les portes.

Faríeu bé de témer les mirades;

seran dures com pedres: seran pedres

i us colgaran, allau incontenible,

sota un gran munt d’oblit, dens i compacte.

Lluny, en una aurora grisa de mar em perdo.

Arrelat a les roques,

tenaç com l’heura, fòssil

de mi mateix.

I, ves per on, l’oblit

i una pluja suau

em trenquen les amarres

i ja sóc lliure.

Frèvol i ardit alhora,

lluny, en un capvespre gris de boira em retrobo

pels carrers plens de gent,

cares de boira

i ulls de boira.

Tot, dòcilment, recomença.

Hi ha un ahir i un avui

i el gris divers del temps.

Tot jo sóc mans, ara que em sento lliure.

Qui mena el vent sense esperit de dansa?

Qui assota el mar sobrer de llum i escuma?

Qui obre camins pels cims de les muntanyes?

Qui engega el doll insòlit de la pluja?

Qui cull petxines per les torrenteres?

Qui sega l’herba en prats inundats d’aigua?

Qui esprem llimones, geniüt i estèril?

Qui passa la frontera al clar de lluna?

Qui encalça noies pels carrers més cèntrics?

Qui empunya Leiques a les cantonades?

Qui es desvesteix del matí fins al vespre?

Qui mou soroll damunt vehicles fràgils?

Refaig el món, mot rera mot, solemne.

No he mudat gens i em reconec a penes.

Gireu el full d’aquest llarg temps d’espera

i em trobareu al mateix lloc de sempre.

De la finestra enllà la veu es dilueix

damunt l’horitzó blau dels teulats.

Em fico tot el món a les butxaques

i encara em sobra espai.

No m’entendreixo

pas més del que autoritzen

els codis, no patiu.

Ara com ara la sang no es detura,

fa giragonses per les venes,

reconstrueix camins

i els destrueix;

m’empeny a sobreviure.

A poc a poc es perfila de nou

l’edifici,

el paisatge,

i si una papallona

o un automòbil

destrueixen el silenci

de la cambra closa,

és que ja són molt pròximes

les vivències perdudes.

Amb signes vells

vesteixo l’home nou

i amb verd i gris

m’enfilo a les muntanyes.

Tal dia farà un any.

Doncs bé, tornem-hi.

Esbataneu finestres,

que la pols no és la mort.

Obriu les mans,

que cap gota de pluja

no caigui en terra estèril.

No hi ha cap mot bastard,

rera cada paraula

hi alena un home.

Pareu l’orella al vent.

Renteu la roba amb l’aigua

manyaga dels torrents.

Sembreu l’asfalt d’anades i vingudes,

rossoleu pels pendents,

devasteu l’horitzó,

barreu les deus del somni.

La vida creix a l’ull de les escales.

La mort és l’únic límit de la cursa.

Tot altre atur

és una marxa enrera.

Només els xàfecs

purifiquen l’aire.

Si fossis terra creixeria en tu

i llevaria fruits d’una rara dolcesa,

seria fidel als camins que et solquen la pell

i als rius secrets que et travessen l’entranya.

Si fossis mar manllevaria el vent

per desvetllar-te remotíssims ecos.

Si fossis pluja et rebria tot nu.

Si fossis bosc estimaria l’ombra.

Només et tinc a tu. Covardament

t’invoco a plena nit amb les mateixes

paraules que temps ha. La lluna és groga

i em xucla el moll dels ossos. Tu retornes

com un record de mi mateix i em cauen

dels dits a terra, lentament, les restes

del temps caduc que he viscut sense viure.

Ara és l’hora vermella dels guerrers.

Marca la cera nova amb dits lentíssims.

Estén-te a terra, acull-me.

Sense el teu foc cap foc no em vivifica.

Retorno a tu i els passos em ressonen

com si inventés camins per dins un claustre.

De vós a mi, madona,

aquest país ha estat sempre

mancat d’herois

i en part també

de gent per digerir-los.

L’heroi és menja forta

i el païdor del país

encara és païdor de pobres.

La història, madona,

s’escriu amb quatre noms:

només els vils

s’obstinen a ignorar-los.

I els poetes, madona,

justament els poetes,

els d’ara, és clar,

i no pas tots,

no solament es foten dels carismes

sinó que, així que poden,

vinga parlar del poble.

T’escric amb neu, Miquel,

amb tinta blanca,

arraulit i poruc

com un pardal;

més que sol, solitari.

La neu, Miquel,

se’m fon al moll dels ossos

i et parlo del que veig,

ben poca cosa,

des d’aquest racó estricte

de mi mateix, Miquel,

que, dia rera dia,

es redueix i em tempta.

Tinc la sang freda

com la neu, Miquel;

no s’escalfa amb paraules

i ja no em queda a penes

res més que això. De quina

profunda nit

ens fan pouar l’aurora,

i que fred que és el vent

a dins de casa.

No escric, Miquel,

diguem que confegeixo

tot un passat lentíssim,

remotíssim,

que és, per escarni, l’únic

futur que tinc a mà.

Miquel, envejo

qualsevol cosa fàcil i senzilla,

però tot m’és defès,

puc mirar endins només

i els ulls se’m clouen

ni cansats ni vençuts.

No em quedes sinó tu,

Miquel, germà,

i aquesta neu a fora,

fred sobre fred,

buit sobre buit,

silenci,

i el poc espai de mi

que em resta per recórrer.

Apressa tant com puguis el retorn

que la casa és molt trista sense tu.

Cada vespre, en tancar les persianes,

deixo vagar l’esguard

pel camí que s’enfila

des del fons de la vall

i intento destriar algun so revelador

d’entre els sons coneguts i que ja estimo.

Posaria pitxers amb flors a les finestres

i estovalles de lli, si endevinés que tornes,

i encendria tots els llums de la casa

perquè et servís de far si es feia fosc,

i em mudaria i sortiria a la porta

per veure com arribes.

Però s’escolen els dies

i ja no goso preguntar-me

si no és més dèbil cada dia l’esperança.

Fa tant de temps que ningú

no treu la pols dels llibres.

¿Mena a algun lloc el camí

de la gran solitud?

Ja no sabria dir-te quan,

un capvespre potser,

melangiós i tebi,

o bé un matí de diumenge

amb falciots brunzents

i crits de la xicalla,

del llit estant

o bé voltat de llibres,

m’he vist altra vegada

com vint anys endarrera,

a la penombra

del rebedor de casa teva,

i he recordat que tenies els pits

durs i expectants

i els llavis molls i àvids.

I aleshores m’he dit:

El record,

que inhòspit que resulta de vegades.

D’aquest paisatge sempre ens n’han foragitat

amb els mateixos mastins

d’ullals segurs i poderosos,

amb els mateixos arbres

de fruita prohibida,

amb mercenaris a sou

que tot l’any senyoregen el bosc,

mentre els mastins s’acarnissen

amb el ventre de les noies núbils.

Grans desferres metàl·liques

dissimulen a penes els tolls,

i l’espessor angoixosa de les branques

no ofega els planys

ni l’espetec sinistre de les armes.

Es repeteixen les estacions

i es podreixen els mots com fulles mortes.

¿Quan serà primavera als llavis dels infants

i brollarà aigua pura de les roques?

Com pots veure, ara escric altra vegada,

més per tu que per mi,

o potser no, qui sap.

Alguna cosa ha canviat

que no endevinen els endevins.

No salto enrera, creu-me.

Traçaré signes a la sorra, a l’aire,

perquè els llegeixi molta gent,

o poca.

Quin llarg camí, els poemes.

Sense saliva, escups,

sense esperança, esperes.

Com pots veure, ara escric altra vegada.

Despenjo les paraules, les espolso.

Les mateixes d’abans? Jo no ho diria.

No salto enrera, creu-me.

Tot jo sóc diferent.

He estrenat balances

i ara peso el record:

a un plat hi poso sorra.

Això no és cap horòscop

perquè no hi ha futur.

Escric, ja n’hi ha prou.

No és cap endevinalla.

Doncs no serveix de res creure o no creure,

mirar el fons de les aigües o alzinar-se

més amunt dels garrics i de les roques.

Només queda el llagut i alguna noia

que repeteix els mots a plena tarda,

l’ombra prima que llisca per les places

i el crit, tan desolat, de les gavines.

Plega els ormeigs i tornarem a casa.

Hi haurà petxines pel camí i estrèpit

de jovencells barbuts motociclistes.

Et faré un plat de sopes oloroses

i a l’emparrat repetiràs la inútil

desesperança d’aquell gest que diuen

que salva de la mort. Ai, si el silenci

no fos tan dens, com et despullaria

i et clavaria nua a la portada

perquè tothom qui entrés et pogués veure.

Però, ja ho sé: homes encalcen homes

pels carrers buits. Ressonen les petjades,

es barren portes, cremen paperassa.

La gent poruga amaga els pocs estalvis

i no serveix de res creure o no creure.

Fabrico còsmics atuells de sorra

i els diumenges els venc al mig de plaça.

Ningú no sap d’on vinc ni entén què passa

quan clamo: Allibereu-vos de la borra!

No vaig a sou, ni assajo de recórrer

al mirallet subtil que tot ho glaça.

Per corredors abruptes vaig de caça

i poso els mots solemnes en salmorra.

Si bufa un bon llevant, encenc fogueres

i emprenc camí, per marges i dreceres,

fins a la ratlla absurda de la veu.

Hi ha un gall que canta als galliners lacustres

i jo m’aferro a deslluïts balustres

per no caure en la fosca d’algun freu.

Per corredors abruptes vaig de caça

i paro ginys allí on la fosca és densa.

Venc blat novell a l’amo i al remença

i pesco a fons vora un rec que desguassa.

Agito cascavells a la terrassa

i el dring congria un vent de malvolença.

Dormo a peu dret, sempre a punt de partença.

Sóc botiguer de clientela escassa.

Quan sona el corn encalço les fadrines

i darrera una mata de glicines

espio els moviments de l’enemic.

En fer-se fosc travesso la frontera

i, a sol ixent, ja planto la bandera

al cor mateix d’un casalot antic.

Quan sona el corn encalço les fadrines

pintat de groc per no espantar el vicari.

M’emmirallo a la lluna de l’armari

i em banyo, d’amagat, a les piscines.

Begut o no, camino fent tentines

i em poso ulleres per llegir el diari.

M’inscric a tots els ulls de calendari

i redacto octavetes clandestines.

Hisso el velam en una mar adversa

i aplego al meu entorn la veu dispersa

mentre pella en la fosca un altre vent.

Adust i desolat com un profeta

escric amb calç la pròpia desfeta

a la paret més fosca de la ment.

Hisso el velam en una mar adversa.

Pel llom del vent s’esmuny la gent esquiva.

Del llit estant escric en pedra viva

i assajo noves formes de conversa.

Amistançat amb una noia persa,

visc a recer d’una ombra fugitiva.

Cap plom no m’espesseix la sang, ni em priva

cap mirall d’escrutar la llum diversa.

No vinc d’enlloc i l’enyor m’estalona.

M’assec a reposar al crestall d’una ona

i encalço fugitius pels corredors.

Amb quatre salts m’allunyo de la plaça

i per no caure al pou del poc i el massa

faig a miques el vidre de colors.

Per més que els diaris afirmin

que els qui manen

són els únics veritables

representants de la Divina Providència.

Per més que la televisió i la ràdio

dilueixin els mots al bany maria

del grotesc més inqualificable,

tu, cada matí,

fes professió de dubte

i no deixis d’escriure.

No solament per poder-te

reconèixer sense vergonya

en la imatge que et torna el mirall

a l’hora d’afaitar-te,

sinó perquè no se t’esfullin

entre les mans

els gladiols que culls

cada capvespre,

els anys que endreces

dins un calaix

tancat amb doble clau.

Escriu i dubta,

per més que els diaris,

la televisió i la ràdio,

afirmin, dilueixin…

Esmeneu-me si m’erro.

Quan s’encalmin les aigües

no hi haurà ni vençuts ni vencedors,

i els qui encara malviuen

amagats a les golfes

sortiran altra vegada al carrer.

Llibertat és, doncs, ara com ara,

una paraula buida,

un recurs per a falsos profetes,

un esquema mental,

un privilegi.

De totes maneres

és bo que cada dia hi hagi

més veus que clamin en el desert,

i que pels múltiples camins de la sang

es recorrin les rutes del possible retorn.

No aprofiten els olis,

ni les taules, ni els llibres

immobilitzats al vell corredor de casa,

tothora fosc, tothora trist,

ni de l’estèril joc dels conceptes

no en surt res més que fum que el vent dissol.

Tan malmenades com vulgueu,

únicament són útils

les aigües que s’agiten

a la recerca d’aquell llit profund

per on discorre l’aldarull dels homes

de sang calenta, càlida, fecunda,

la sang que pot aquietar les aigües

i retornar el sentit a les paraules.

En aquest fardell que porto a l’esquena

hi ha els meus desenganys i els vostres.

Són temps de desenganys, els que vivim,

i el fardell és feixuc com una pedra.

No em planyeu massa, tanmateix; el vostre

fardell no és pas més lleu que el que jo porto.

Del fons d’aquesta tarda lenta i calorosa,

d’aquest pas com de bous, d’aquesta solitud,

potser més endavant n’emergirà una nova

edat dels homes, més fecunda i clara.

Els qui dallen arreu tota esperança,

els qui trepitgen cranis a la sorra,

tots els vils, consagrats en llur vilesa,

i els qui sembren la mort en les paraules

cauran al solc profund del temps. Nosaltres,

homes vençuts d’avui, els cavarem la fossa.

És lleu el pes del germà que sofreix

i poderosa la veu dels qui clamen.

Sempre és precari l’equilibri dels mots,

i molt més ara que tens la pell tan prima

i els ulls massa quiets i recelosos,

ara que cada roc és com una muntanya

i un cop de vent sobtat, un crit, un batre d’ales

alcen de nou el mur i et desalenen.

Sempre és precari, a voltes trist i tot,

l’equilibri dels mots, però hi retornes

i és l’única finestra que se t’obre

damunt la pell del mar, l’eix invisible

que et contrapesa aquesta baluerna

del cos, feixuc de níquels i foteses.

Ara en tinc prou amb la remota

presència dels mots

i el secret que no diuen,

amb el vent que udola a fora

i el fred que se m’enfila per les cames.

D’aquest no-res en poden néixer aurores.

i mentrestant

Destil·lo una saliva amarga

i a cada objecte conegut

hi diposito

la pols d’una mirada.

El que detura el temps no és l’esperança.

Els mots, el deturen

el descol·loquen per crear una nova

presència dels objectes.

A través del mirall de les paraules

llegeixo un temps

que no té res d’unívoc

i salto sense moure’m d’angle en angle

sense por de la por,

immòbil com un rèptil.

Amb el gest es pol·lueix la presència

i el cos esdevé fang i s’escrostona.

És el gest, el que mata.





LA PELL DEL VIOLÍ

(1972-1973)


A Miquel Desclot i Sam Abrams





I





MENTRE ESCANDIM VERSOTS


I plou sobre mullat, com de costum,

mentre escandim versots mig oblidats,

ara que l’any mostra la faç benigna

i encenem teies a les cantonades

per als qui són en mar,

per als qui són en terra.

No hi ha engany, diu algú;

i si n’hi ha, sortosament no dura.

Cauran com sempre ganivets de punta

i escorxarem els bous massa feixucs

així que hagi passat aquesta lluna.

No oblideu el paraigua,

doncs, si sortiu de casa.





DE BONA GANA


De bona gana tornaria enrera

i aniria a Mallorca a recollir el «Blau d’Or»,

ara que fa uns captards melangiosos

i encara els bàrbars són a casa seva.

Passejaria vora mar, a l’hora

en què les noies tenen la pell tendra,

i escriuria sonets damunt les taules

de marbre dels cafès, si encara en queden.

Darrerament, aquest ponent tan tebi

m’ha estovat les arrels. Poseu-me falques

i cintes a les mans, amb cascavells:

que em senti viure, almenys, que em senti viure.

Tal vegada quan baixi la marea

podré collir petxines per les roques

i caragols amb tot el mar a dintre.

Ara no puc, m’habita un bou enorme

i visc a trenc de solc del matí al vespre

consirós com un bou, com un bou, tenda.





TOTA PARAULA ÉS AIGUA


Que l’aigua de la pluja només caigui

de dalt a baix no ha de ser motiu

de dol ni desconsol per a ningú;

al capdavall, tot retorna als orígens.

Però és dur el nostre pas per la terra

i hem d’acollir contents tota esperança,

per més que sigui fràgil, inestable.

L’aigua envaeix totes les escaletes

i podrirà l’asfalt que ens prem els peus.

A ple carrer omplim gibrells i càntirs

sense necessitat de canaleres

i, a poc a poc, tot retorna dins l’ordre

màgic dels primers mots que vam aprendre.

No hi ha burots en l’ordre de la pluja,

sols l’espetec musical de les gotes

i l’horitzó, molt més vibrant i pròxim.

Em recordo de tot, però no enyoro

ni el passat fonedís ni el futur càlid.

Sóc en l’instant, i no vull cloure els llavis

encara que la por m’immobilitzi.

Tota paraula és aigua. Tota pluja

és la claror dissolta, esparsa, nua:

un convit foll, amb disbauxa i enigmes.





UN MÓN COM ARA EL VOSTRE


Un món com ara el vostre

amb camins de no viure.

El vent revincla els cossos.

Capjup, reconstrueixo

l’univers devastat.

Sorolls de cassanella.

Cada mot, un graó.

L’aigua corromp les formes.

Ja no beurem mai més

el vi dels anys. Perduda

dins un clos de miralls,

què n’heu fet de la vida?

La fosca, a poc a poc,

barra tota esperança.

L’amor ha mort al cor

de la darrera fulla.





PRIMER INTERLUDI


Amb un sabatot vell, llançat des d’una

distància prudent, pots fer a miques,

sense cap risc, la lluna de l’armari.

No t’entretinguis a collir-ne els trossos.

Surt de la cambra. Tanca

la porta amb clau i llença

la clau al riu.

Si quan ets fora sents un gall que canta,

no tinguis por, és que vol companyia.





ULLS I NO MOTS


Ulls i no mots,

dents i dits confegeixen

aquesta nova densitat de pou

amb estrelles de plom inabastables.

Ja no parlo en veu alta.

Visc amb el poc que em resta,

procaç de tan grotesc,

travessat per desigs inconfessables.

Tanta nuesa em porta

més ençà d’aquell jo desficiós,

impregnat de perfums.

Ara no deixo

rastre de bosc darrera les paraules.

Sóc tot just coratjós per suportar-me.

Em cau tota la por per la cintura.

L’ombra que petjo, doncs, és la meva ombra.





NO PER MESELL


Ara que tota paraula em ressona carn endins

i el vent m’arrenca escates de la pell,

no em sento ni cansat ni solitari.

Parlo d’un temps suspès entre les branques

dels arbres sempre rics de fulles verdes,

d’un riu llunyà, d’una casa en silenci,

d’aquest reducte defensat amb urc,

de tanta pols envaïdora.

Els qui corquen els mots, de tant sotmetre’ls

a l’acció rutilant de la pluja,

no s’adonen del goig de sobreviure’s

dins el propi silenci.

Per a ells, tot el groc de la tarda que esclata.

Jo, balb i nu, m’arrapo a les paraules

i els confereixo tota la feixuga

pesantor d’aquest cos sense clivelles.





PER UN TEMPS NOU


L’ona fendirà el vent quan inscriguis el nom

a l’origen de totes les marees

i els mots esclataran silenciosament,

com si fossin bombolles.

Enterra la clau d’or.

Ara és l’hora dels bous i les fogueres,

l’hora de les campanes

amb grans batalls de boira,

l’hora dels dèbils, tal vegada.

Aprèn, doncs, a restar

amb els peus dins el fang

i ortigues a les mans, tràgicament obertes.

Aprèn, aprèn,

i no esperis prodigis

ni abundoses collites,

car la terra és eixorca.

El sol i tu la podeu fer fecunda.





UN DIA QUALSEVOL


Un dia qualsevol foradaré la terra

i em faré un clot profund

perquè la mort m’arreplegui dempeus,

reptador, temerari.

Suportaré tossudament la pluja

i arrelaré en el fang de mi mateix.

Quiti de mots, em bastarà l’alè

per afirmar una presència

d’estricte vegetal.

L’ossada que em sustenta

s’endurirà fins a esdevenir roca

i clamaré, amb els ulls esbatanats,

contra els temps venidors

i llur insaciable corruptela.

Alliberat de tota turpitud,

sense seguici d’ombra,

no giraré mai més el cap

per mirar enrera.





SEGON INTERLUDI


Aquest matí no em suggereix sinó

una tanca feixuga.

Tots els camins són barrats.

Si almenys pogués saltar,

com anys enrera…





ALTRES DIES


Aquest formigueig d’ara em recorda altres dies

més afables i clars.

El passat, tanmateix, és un toll

ple de fang i cap-grossos

i sovint el que enllota el silenci

solen ser les paraules.

Caldrà que algú s’esmerci a tenir cura

d’aquest món, si volem

que perdurin els bous i les formigues.

Jo, des del balancí, només espero

que les noies que passen pel fondal

em mirin amb ulls tendres.





L’AMOR, TAL VOLTA


Seia en un rabassell quan la vaig veure

i duia uns mini-shorts color de rosa

i una perruca rossa.

La conec fa molts anys, però canvia

de nom cada solstici.

Es va alçar lentament i amb la mirada

va dir-me adéu, com sempre que la trobo.

No em demaneu d’on ve ni on va, són coses

que mai no arriben a esbrinar-se.

Un gall tocatardà cantava l’hora

quan es va perdre platja enllà, com sempre,

i a poc a poc esdevenia blava.

El mar s’aquietà en posseir-la.





QUASI FAULA


Temps a venir, quan ja no quedin

barques en mar ni pescadors en terra,

arribarà pel cantó de llevant

un mariner de fortuna

dalt d’un galió vell,

desarborat i tràgic,

que ancorarà de nit en una platja

allunyada i deserta.

L’home davallarà, solemne, de la nau

i, dret damunt la sorra,

engegarà un bruel que fendirà l’espai

d’un cap a l’altre de la terra.

Serà el senyal, és clar,

però no espereu pas que els morts

surtin fora de llurs tombes.

Els morts d’avui són molt insolidaris,

pregunten constantment,

demanen garanties,

volen saber com i per què

i al capdavall no es mouen.

Si sentiu el gran crit,

abandoneu-ho tot

i sortiu al carrer.

No passen pas sovint aquestes coses.





NI A TORT NI A DRET


Ja potser és ben inútil

esgargamellar-se,

posar cortines de teixit espès

a les finestres,

fer l’amor només

per tal de procrear,

no menjar carn els divendres.

Ja potser tot és inútil

i els humils de cor no

posseiran la terra.

(La terra es ven a pams:

amb set pams n’hi ha prou

per al repòs etern).

Ja potser és ben inútil

escriure versos o

entendrir-se els capvespres,

i el que cal és asseure’s

davant el receptor

de la TV a esperar,

irats i decebuts,

que tot esclati d’una

refotuda vegada.





TERCER INTERLUDI


Ja no tinc bec, ni unglots, ni pèl, ni ploma.

M’afono pou endins de mi mateix

i m’invento un present, mig d’home peix,

mig de corc enclaustrat dins una poma.





BEN POCA COSA


Ja no cullo la neu amb les mans

ni tinc cor de maduixa.

Els capvespres estic

profundament cansat

i tinc la veu apegalosa,

com si hagués begut molt.

De fet, però, encara

sóc tendre com abans

per més que el cos es negui

a tot d’efusions.

Defora no claudiquen.

A cops de clàxon han

tant esventrat la nit

que dins les cases tot

put a bèstia morta.





EL MÉS DUR SEMPRE GUANYA


Res no deforma tant

com la vida mateixa,

aquest malson de créixer

esgotadorament

dins un cos endurit,

ple de bonys i d’arrugues

que cap pluja no estova.

Tants inútils records

—el vent, les coses tendres—

afeixuguen la sang

i cruix a cada pas

tota la baluerna.

Al capdavall, el cos

s’adaptarà al rectangle

de fusta del taüt.

El més dur sempre guanya.





CADA MOT, UN MÓN


Se me’n van els ulls

darrera les noies.

Les cames ja no,

m’he fet vell de sobte.

Adust i cansat,

l’ombra m’allibera

d’un risc de futur

solar i metàl·lic.

He tancat, per gust,

totes les finestres.

Esmolo els sentits

i em basta una escletxa

per fendir l’espai

amb una mirada.

Cinc agulles d’or

clavades als muscles

i la pluja al fons,

com una cortina.

Cada mot, un món

amb camins i noies.





SOLSTICI D’ESTIU


Clava el fibló d’argent al bell mig de la tarda.

El blat és ros i la veu ben madura.

Ve de molt lluny aquest so de timbals

i el dring novell dels mots. Empunya, doncs,

sense cap por la falç, que les messes esperen.





PUNT I SEGUIT


Doncs bé, me’n vaig. Us deixo

l’ombra d’un sol record.

L’ombra només,

el record me l’enduc

i me’n faré una bufanda, perquè

diu que l’hivern serà molt llarg i dur.

Caldrà que us defenseu

com jo em defenso.

No us deixeu estovar

massa per la tendresa.

Sigueu morigerats en el menjar.

Però si alguna noia

se us abalteix als braços,

estimeu-vos-la amb fúria,

com algú que se sent acorralat

dins una cambra fosca.





II





L’AIGUA ÉS LA CLAU


Aquest violí té una sola corda

que només xiscla o gruny. Si en percudiu

la pell resseca, el so opac congria

ocells nocturns i sinistres bubotes.

Desvetlla vents la immòbil assemblea,

però ningú no branda les banderes

ni bufa els corns. Amb fustes de naufragi

aixeco barricades. Em contemplen

els ocellots. Jo vaig i vinc. Dessota

de cada mot hi ha un pou. L’aigua és la clau,

una clau que no tinc. Els mots sedegen.

És hora ja que esclati el gran incendi.





ARA ET DIRÉ QUÈ VULL


Ara et diré què vull, exactament.

Llevar el barret de l’aurora i llençar-lo

al foc dels dies alts; que cremi com la neu

a les mans innocents, frontereres del somni.

Destriar formes vanes i sols no prou madurs

i llençar-los al rec que boteix amb la pluja.

Esfullar margarides i trepitjar sembrats.

Escampar jull per tots els carrers de la vila.

I seure i esperar

que granin pels camins, o potser entre les roques,

les noves veus, els nous i temuts torsimanys,

fins que esclati la llum, el blat sigui madur

i una noia de vent em renti la mirada.





EM DECLARO VENÇUT


Em declaro vençut. Els anys que em resten

els malviuré en somort. Cada matí

esfullaré una rosa, la mateixa,

i amb tinta evanescent escriuré un vers

decadent i enyorós a cada pètal.

Us llego la meva ombra en testament,

és el que tinc més perdurable i sòlid,

i els quatre pams de món sense neguit

que invento cada dia amb la mirada.

Quan em mori, caveu un clot profund

i enterreu-m’hi dempeus, cara a migdia,

que en sortir el sol m’encengui el fons dels ulls.

Així la gent que em vegi exclamarà:

Mireu, un mort amb la mirada viva.





PAS DE DANSA


Tinc el capvespre i tinc paraules dures

com absència, fosca, solitud.

Tinc paraules urgents: neguit, camí,

i una blana sentor de margarides.

Tinc papallones, caragols marins

i records esfullats, melangiosos.

Tinc una boira fina al fons dels ulls

i les mans tremoloses. Tinc silencis

i paravents i un balancí de boga.

Tinc una cigarreta que es consum

i un fosc desig de viure. Tinc paraules

balderes i tinc dies de paper

sense cap mot escrit i tinc misteris

indesxifrables. Tinc un gust d’arrels

a dins la boca i, a les mans, ortigues.

I tinc la mort que em mira fit a fit

onsevulla que giri la mirada.





ULL DE BOU


I també és cert que hi ha dies estèrils,

entercs o flonjos, tant se val, però

insípids de tan buits. Dies que es claven

als genolls i un s’adona que, de sobte,

ha envellit molt i es pregunta si no

val més abandonar tota esperança.

Sí, també és cert; i és cert que hi ha fantasmes

i que si un llança un crit desapareixen.





ALGUES ALS ULLS


Posem que encara hi hagi colomins

i gent que es cura només amb tisanes

i quatre o cinc donzelles candoroses

i un vaixell que no salpa mai del port

per por de les marees. I posem que

tres parallamps fan un bosc futurista

i un mar de teules, un pèlag profund

i dos pardals, un món ple d’esperança.

Posem, encara, que si tanco els ulls

veig una noia nua i transparent

i que darrera seu, allí on l’ombra

aparenta més densa, més profunda,

si tanco amb força els ulls, de sobte esclaten

rams de colors; i ella riu aleshores.





AMB ELS DITS BEN OBERTS


Com que de sobte m’he fet vell i a penes

em moc de casa, he decidit de vendre’m

els ulls de coloraines que tenia

per córrer món. No em demaneu que faci

cap més esforç per canviar-me els ulls.

Renuncio des d’ara a tota mena

de somieig. En aquest món de quatre

pams quadrats en què visc no em fan cap falta

els ulls d’abans, fins tancant els que em resten

veig tot allò que vull. Ara, per viure,

em fan més falta els dits. És un món tàctil

aquest món en què visc, un món d’objectes

que palpiten, de parets que palpiten

i que recorro amb els dits ben oberts,

amb tot el cos al cap dels dits, per no

perdre’m, si puc, ni un sol instant de vida.





PAS DE DANSA - II


Una olor decadent de gladiols

i els mots, que de tan flonjos es dissolen

i els mots, que de tan flonjos es dissolen

i enlloren els miralls. Tinc grans de sorra

dins les ungles i tinc les cames dèbils

de tant covar desigs inconfessables.

Em corco a mi mateix, tossut. Hi ha dies

profundament estèrils, i bubotes,

i cops de vent que no fan polseguera,

homes sense ombra i arbres sense fulles.

La història que escric amb la mirada

té gust de cendra. No hi ha papallones,

només el bou de sempre i, dins la cambra,

la sentor decadent, embafadora,

d’uns gladiols que podreix el silenci.





DIRÉ EL QUE DIC


Amb quatre mots es serva l’edifici.

No els diré pas. Diré que és poc amè

aquest bocí de temps que ens toca viure,

que no hi ha ocell sense vesc a les ales

ni home sense pèl a les aixelles.

Poca cosa diré, perquè no vull

deixar la pell en una cantonada

entre ullals de mastins. Diré el que dic.

Això que dic i prou. Les poques coses

que tothom sap, que jo sé com tothom,

coses útils, vulgars, quotidianes;

i les diré sense cap mena d’èmfasi.

Això diré. I penjaré les frases

amb agulles a totes les finestres

que donen al carrer. I els mots cauran

a poc a poc a terra i algun dia,

anys a venir potser, hi haurà un marrec,

esburbat i procaç, que els collirà

i els cridarà per joc, enmig del joc,

als seus companys, a guisa de consigna.





NO COL·LABORO


Fins al dia que vaig saber que no

plorava rou ni perles, sinó llàgrimes,

vulgaríssimes llàgrimes que em queien

galtes avall i em donaven un aire

entre grotesc i tràgic. Ara penso

que degué ser una trista descoberta,

la il·lusió perduda i tantes coses,

un món —quin món?— que esdevé inhabitable.

D’aleshores ençà, que jo ho recordi,

no he plorat, almenys dels ulls enfora,

ni he renegat, ni em mossego les ungles.

No és gran cosa, ja ho sé. El món, em diuen,

segueix essent inhòspit, però jo

persevero, tossut: no col·laboro.





AUTORETRAT


Mastego idees, mots i alguna fulla

de menta per alleugerir l’estómac.

Hi ha cops —no pas per gust— que se m’empassen

grumolls i m’ennuego. Tossiria,

llavors, si encara fos tan circumspecte

com havia estat sempre. Em posaria

un mocador ben blanc davant la boca

i giraria el cap, i els que em veiessin

dirien: És modèlic, no hi ha dubte.

Però ara no puc. Ara quan tusso

faig un renou insòlit, se’m sorolla

tot el cos i esbufego amb una fúria

incontrolable i agressiva. Tota

la fúria, tal volta, que amagava

darrera el mocador, anys endarrera.





NOMÉS TU


Deu ser molt lluny el mar, o tal vegada

ja no hi ha mar i el mot és només una

cassanella. Tants de mots han perdut

el pes i el gruix que ja no goso cloure

els punys amb força com abans, per por

de sentir tot un món que s’esmicola.

Deu ser molt lluny el mar, i aquella casa

que sempre he imaginat sota la pluja

i la gent que no veig. Deu ser molt lluny

la gent que mai no veig, o tal vegada

han mort i jo no ho sé i encara els penso

inútilment vivents. Deuen ser lluny

els arbres i els ocells, el riu, l’espasa

que talla el vent i el fang de les roderes.

I només tu ets pròxima i et sento,

immòbil i expectant, just al darrera

de tantes portes que cap pany no tanca.





AMB MANS DE PAPER FI


Esquinço rocs amb mans de paper fi

i em defenso dels llamps amb un sonet

que vaig escriure fa molts anys, quan era

jove i agosarat. Ara no tinc

ni pa a la post ni borra a les butxaques.

Tot el que em resta ho duc al gep: els mots,

els desenganys i aquell desig vivíssim

mil voltes reprimit i que em corseca.

Em sobrevisc, estranyament faixat

dins un cos de cartó. A estones penso

que esdevinc vegetal, un arbre anònim,

però poblat d’ocells i del brogit

del vent quan es desferma entre les fulles.





NO TOCO FONS


No toco fons de mi mateix, encara.

Adust, faig joc amb la pedra i la pluja;

silent, m’afono a la recerca d’ombres.

Peus de gegant m’aferren a la terra,

ulls d’homenic poruc m’esfilagarsen.

Brando el batall dels mots a plena tarda,

abrupte i tosc, junyit a la desfeta

d’un món que mata els bous i les formigues.

No toco fons ni he esgotat l’or ni el foc.

Tinc un barret d’endeví dins l’armari

i aquell bastó que vaig tallar fa segles,

quan el bosc començava ran de casa.

Sóc cantellut, l’aigua del temps m’esmola.

El greix que fonc són tots els mots que em sobren

i em moc tan poc per parar bé l’orella

a tots els vents. No toco fons, encara.





L’ALTRE JO


De sobte em reconec. Algú que passa

per un carrer llunyà, un rostre a penes

entrevist, una veu, l’home que mira

absort les cuixes d’una noia rossa…

Sóc jo, el jo vestit amb robes d’altri,

el jo rebel, que em sobreviu amb fúria.

I em veig que visc, desarborat, anònim,

i vaig i vinc i sento la fatiga

per tot el cos, una fatiga enorme

per tot el cos enorme, a cada porus.

I tanco els ulls per reposar, però

llavors m’assalten els records i temo

que m’engoleixin els records i mori

dins un mar de records apegalosos.

I obro de nou els ulls, i altra vegada

em reconec i aleshores m’invento

un crit estrany que serveix per cridar-me,

un crit profund per cridar-me; i si l’home,

l’home que sóc fora de mi, es girés

a mirar-me, ja no hi hauria enigmes.

Però no es gira mai; tot és debades.

No es gira mai i el gran joc recomença.





I RECORDAR NO ÉS VIURE


Ara recordo els blaníssims capvespres,

els capvespres d’espígol i lluernes,

quan, eixint del cinema, passejàvem

pels afores del poble i ens junyíem

—passa’m el mot, si et plau— per la cintura

i ens besàvem i tot, entre silencis,

empegueïts de tanta gosadia.

Ara ho recordo clarament i freda

—no hi puc fer més— i et veig els ulls tendríssims

i et sento panteixar, poruga i dòcil,

però ja no em recorre l’espinada

aquell calfred d’aleshores, ni trobo

la rodonor dels pits a les mans. Ara

ordeno mots: un joc, un exercici;

i sóc plàcidament feliç, tal volta

profundament feliç. Ara les venes

se m’han endurit tant que ja no em sento

batre la sang. Ara només recordo.

I recordar no és viure altra vegada.





DARRER PAS DE DANSA


Estic segur que moriré un capvespre,

hivern enllà, davant mateix de casa,

no d’una mort ostentosa i terrible,

ans d’una mort quotidiana i tendra,

una mena de mort subsidiària,

de pòtol, o de gos de casa rica.

No cauré fulminat, m’aclofaré

tan lentament i dignament com pugui

per preservar tant el cos com la roba

del fang que hi ha al carrer i de la mullena.

Estic segur de no decebre els qui

en vida m’atorgaren confiança

i sé que esperen que la meva mort

sigui tan presentable com la vida.

N’estic segur, i sé que l’endemà,

pels patis de la fàbrica, la gent

em mirarà amb orgull i alguns tal volta

s’aproparan per estrenye’m la mà

o em tustaran amicalment l’espatlla.

I tots, fins sense dir-ho, ens sentirem

més units, és a dir, més solidaris.





FOC DE FANALS


Cremen els marges. ¿Sents la munió

d’ocells que xisclen enfollits? ¿Quin vent

atia el foc de dins del foc estant?

Al ras reposa l’estol dels guerrers,

buit el buirac i fatigat el bleix.

Tu no t’adormis. Prem la mà amb la mà

i que el cruixit desvetlli el so profund.

Vincla mirades fins a fer-ne l’arc

per les sagetes rutilants dels mots.

Petja la terra a peu descalç, feixuc.

Hissa les veles per si bufa el vent.

Tot és claror enllà dels farallons.

Tesa i silent se t’ofereix la mar.





EL PAS QUE NO SÉ


M’enfilaré pel llom d’un esgarip

per escriure el meu nom on mai cap pluja

no me’l pugui esborrar. Portals avall

hi haurà, com sempre, una vella que sotja

i aquell llençol tan brut. Faré alçaprem

amb fulls de calendari per llegir

el que hi ha inscrit dessota de les pedres,

la rel del temps, malaguanyat enigma.

Em netejaré els ulls amb aigua i sal

per mirar al fons del pou quan el sol trenca

l’aigua quieta en mil bocins de plata.

I en acabat, amb un bolígraf nou,

vermell si puc, em dibuixaré aquella

noia nua que veig quan tanco els ulls

damunt la pell de l’avantbraç esquerre,

la noia dels cabells fosforescents,

els pits menuts i la mirada lànguida.

I halo-halo reprendrem camí,

la noia i jo, pel còrrec, sense moure’ns

de dins de casa, amb fang de llibres vells

a les sabates, i els dits delerosos,

fins al pas que no sé, per on s’esmuny

aquest vent nou que em xiula a les orelles.

Andorra la Vella, agost de 1972

Roda de Ter, octubre 1973.





CINC ESGRAFIATS

A LA MATEIXA PARET

(1974)


A Jaume Medina





I


L’ombra que faig si cloc els punys és un

amagatall, hi enfonyo tot el cos.

Lluny, l’espiral de la pluja i els vents

desferma cants i laments a l’atzar

i el temps-ocell esfilagarsa, cec,

bocins del gran parrac. Brunz l’abegot

mentre teixeix paranys. Miralls secrets

n’allargaran el so. Alceu les mans

si us en voleu salvar. Pels aiguamolls

esclaten roges flors de paper fi

i en algun lloc tal volta cauen llamps.

Jo, rocallós, no em perdré pas per l’erm

de tant d’esforç cridaire i agressiu,

ans enclaustrat a dins de mi mateix,

ben protegit per l’ombra-amagatall,

em gestaré de nou fins que l’instant

sigui vingut d’obrir de nou els punys.





II


L’ull endeví, color de poma al punt,

ala d’ocell que cap vent no sosté,

inventa gorgs amb un cel d’aigua al fons

o segueix rutes de traçat subtil.

L’ull senyoreja, lent, pels espadats

i jo que em tinc per llegidor tenaç

li faig costat per desxifrar secrets.

Porta barrada a qualsevol reclam,

el meu cos d’ara, puc tocar amb els ulls

l’origen tebi de la solitud

i esdevenir sageta, arc i fitó.

Vindrà la nit i no serà cruel.

S’acomplirà en el temps el pas del temps,

i quan ja siguin ben madurs els fruits

d’allò que és ver i just, els collirà,

ala d’ocell que cap vent no sosté,

l’ull endeví, color de poma al punt.





III


Dellà el mirall algú crida la mort,

crida la mort i la mort no respon.

Deu dits-serpent palpen el mur-rostoll.

No sents la rel de tot a trenc de pell?

Toca l’eixut i amara-te’n la veu,

que el fueteig dels mots que no pots dir

se’t torni mans. Estampa a la paret

amb signes tàctils l’àmfora i el vent,

l’arbre i l’esfera, l’horitzó i la nit,

i ressegueix-te pam a pam pel rost.

Debades pugen a la gola crits,

però el secret no et serà pas defès

si, orb de veu i a les palpentes, mut,

t’escrius de nou a les parets i ets un

amb tu mateix i amb aquest món hostil.

I aquell que crida insistentment la mort

no n’obtindrà ni resposta ni ajut.





IV


Clava les ungles a l’escorça, pell

de segles, dura de combats i eixut,

i arrenca’n crostes fins que sagni. Tot

ha estat escrit a crits a la paret:

senyals, enigmes, xifres i camins,

perquè ho llegeixis, ara que no pots

rebre a la cara l’aldarull del vent,

rentar-te amb pluja i eixugar-te amb sol.

Clava les ungles a ple mur. Fal·laç,

el temps hi ha anat acumulant l’engrut

de tantes rutes sense nord ni nom.

Debades cremen focs pels desiguals

reductes d’ombra i de silenci. Cap

no encén margeres ni desvetlla llamps.

Ja no ressona el mar pels farallons,

però tot neix d’aquesta quietud.

Clava’t les ungles fins a atènyer els mots.





V


Clos de miralls, la cambra, i jo al bell mig.

No em reconec en cap imatge. ¿Qui

pot destriar l’aigua de l’aigua? El temps

passa a través dels múltiples miralls

i es dilueix. No hi ha vials secrets,

canten els galls a fora. L’heura creix

i ofega panys de mur. Pujo a l’areny

d’un altre jo i em veig —sóc jo?— quallat.

Tinc por de tot, inevitablement.

Si moc els dits caurà una pluja d’anys

i esclatarà de nou la bonior.

Manllevo mots: qui sóc, què sóc, on sóc?

No em respondran ni l’heura ni els miralls.

Puny clos desfaig la ruta: ungles, dits,

ombra i no-res. Des de tots els miralls,

ninot amb ulls de vidre, em miro. Cau

la nit i esborra els rastres. Sobrevisc.

Roda de Ter, setembre de 1974.





LLIBRE DELS SIS SENTITS

(1974-1975)





I


De ponent, ni vent ni gent.

Ve de ponent com sempre aquest mal vent,

però no somiquem, plorem a voltes

amb els ulls ben oberts; d’altres, irats,

tanquem els ulls i els punys per treure forces

del pou profund de la sang i el neguit.

Parlo de mi i de tots, i del meu temps

i d’altres temps esclaus de la mateixa

mesura de silencis i d’oblit.

Parlo d’uns ulls que escruten l’horitzó

perquè una nit s’hi ha d’ofegar la lluna,

i d’uns sorrals que cada dia el mar

neteja de remors i de petjades.

S’esbalça a dolls inútilment la llum

pels farallons ben recoberts d’escuma.

Ningú no es renta els ulls a ple torrent,

com anys abans, ni amb boira matinera.

Ja no cremem margeres ni encenem

teies d’ajut a cada cantonada.

Muden els temps, però no muda el vent

ni les proclames ni els miralls, i esclaten

bombolles de sabó davant els ulls

d’aquells que encara esperen el prodigi.

Ve de ponent com sempre, i és fal·laç,

aquest mal vent, i encomana eixorquia.

Parlo per mi i per tots, i escric a crits

per mi i per tots, pel temps que em toca viure

i pels temps que vindran, i clavo els ulls

al cor mateix de l’espiral que engendra

aquest mal vent, ara que estic tan sol

que cap temor no m’aigualeix les hores,

ara que ja no em tempta el gest i puc

donar-me tot sencer en cada mirada.

Ve de ponent com sempre, ja ho he dit,

aquest mal vent, i bufa fort encara.





II


Déu meu, això passava

al fons dels anys.

Salvador Espriu

I a totes les orelles

hi ressonava el mar.

Per l’ull de les escales

queien cançons a raig.

Amb quatre salts pujàvem

dalt de tots els terrats,

penjàvem banderoles

pels màstils desiguals

i a totes les orelles

hi ressonava el mar.

Amb set sabres de fusta

lluitàvem contra el drac.

Xisclaven les donzelles

en veure rodolar

les set ferotges testes

dins un bassal de sang.

Fugíem amb les noies

llevant, llevant enllà,

i a totes les orelles

hi ressonava el mar.

Ho diuen les llegendes:

peixos de tors barrat

feien dòcil escorta

a intrèpids navegants.

S’esbadiaven trenes

a guisa d’estendard,

fargaires i poetes

acoblaven llurs cants

i a totes les orelles

hi ressonava el mar.

Cap mot no se’ns perdia

per tràgics viaranys,

ni llanguia en exili

ni estava empresonat.

Plovia sobre tota

l’extensió dels camps

i els arbres treien fulles

de cap a cap de l’any.

Llegíem a les fosques

versots de bon comptar,

cada versot, un himne,

cada himne, un foc més alt;

i a totes les orelles

hi ressonava el mar.

Amb fang a les sabates

grimpàvem als cimals,

ungles i dents fendien

un vent de soledats.

Cridàvem les consignes

i no hi havia vall

que no n’expandís l’eco:

tot el país, un clam.

Per obradors i cales,

per places i penyals,

per cambres i margeres,

per claustres i espadats

la gran remor profunda

esdevenia cant

i a totes les orelles

hi ressonava el mar.

Això i tot d’altres coses

passava al fons dels anys,

passava i passa encara,

passava i passarà.

Hereus d’un alt llinatge

cent voltes esbrancat,

florim quan menys ho esperen,

cantem quan menys els plau.

Del fang en fem muralles,

còdols, dels mots, i al cap

de tantes maltempsades,

de tants i tants estralls,

dins totes les orelles

que saben escoltar

hi ressona ben viva

la gran remor del mar.





III


—Vosaltres restareu,

per veure el bo que és tot:

i la Vida

i la Mort.

Joan Salvat-Papasseit

No fa pas gaire temps,

quan encara el corrent de la sang

no s’havia alentit per sorrals i meandres,

i expectant rera cada somieig

hi havia un poltre amb els narius badats

—un poltre ardent i tràgic—,

jo duia sempre un barret fet de joncs,

ornat amb flors silvestres,

i penjava sovint els llençols del bon temps

al balcó de migdia.

Sabia el baf compacte de la terra,

el triomf dels sentits damunt l’inútil

giragonsar del vent,

el temps precís de les cireres,

l’esclat de foc entre el fullam,

i sabia també el temps dels codonys

i el de les pomes.

Sabia el fenc i el romaní i la menta,

la ruta del mal temps

i la sal i les barques.

Sabia el punt exacte en què el record

es converteix en una olor molt densa

i l’àmfora que es trenca cada cop

que la lluna desferma les marees.

Sabia la guineu i el colomí,

el fosc lladruc dels gossos

quan és alta la nit a les drassanes

del somni o el neguit

i el silenci té forma de petxina.

I em veia créixer lluny de mi mateix,

present en equinoccis i solsticis,

a cavall de la nua roentor

de l’alba i del migdia i de la posta,

emmetzinat potser de tant flairar

rastres de vida a totes les cruïlles,

però feliç, sàviament feliç

entre el bosc i l’espluga.

I tenia els cabells esborrifats,

de bon matí, quan obria les portes,

i en l’aire nou que m’esbaldia el rostre

hi aspirava, golut, el perfum torbador

de tot allò que alena.

No fa pas gaire temps i en servo vius

el record i el desig a la pell mig vençuda,

ara que els dies són una gavina

que ha deturat el vol

i resta en l’aire, estranyament quieta.

No és trist el pas del temps

ni és sinistra la mort.

Hi ha una espasa de foc damunt cada arbre

quan ve la primavera

i s’infla el riu amb l’aigua de la neu,

i un espasí de gel al cor de les paraules,

a ple estiu, amb sol alt.

Però encara les flors es baden sense esforç

i moren en silenci,

encara són fidels a la crida del temps

els rèptils i els ocells,

i encara el jull no ofega la civada.

I tot, vida i no vida,

aquell desig amb escates de peix

i l’estornell, la sàlvia i el foc,

caben dins una embosta

de flaire o de records,

mentre no hi hagi mans que s’aferrin al coll

dels amors jovençans,

mentre perduri el cant potent dels galls

damunt tot altre so

i revingui cada any amb l’esclat del fullam

el baf compacte i aspre de la terra.





IV


I una pàtria tan petita

que la somio completa.

Pere Quart

Passo la mà pel llom de les muntanyes.

Alço la pell del mar i toco el dins

tèbiament acollidor de l’aigua.

Apamo places i carrers i sóc

el vent que emmotlla tantes sines joves.

Bec una embosta d’aigua en cada font

i em rento els ulls en totes les rieres.

Palpo l’escorça d’arbres seculars

i faig empelts en els plançons més joves.

Tusto l’espatlla dels que passen. Tinc

un gest d’adéu per aquells que se’n van

i un gest de benvinguda pels que tornen.

Cullo grapats de terra i amb les mans

molles de pluja els dono forma i vida.

Escric a les cruïlles dels camins

senyals secrets i xifres amb enigma

i esborro rastres comprometedors

damunt la sorra de totes les platges.

Encenc, de nit, torxes pels navegants.

Quan s’apropa el mal temps brando campanes,

però si cal congrio tempestats

amb un sol gest desmesurat i tràgic.

Empunyo relles, fuetejo el vent,

recullo xarxes, grimpo a les bastides,

hisso banderes, faig sonar batalls,

afollo nius, disperso boira baixa,

truco a les portes, redacto pamflets,

meno tractors, acompasso les danses,

martellejo l’enclusa, faig, desfaig,

obro, tanco, enderroco, construeixo,

lligo i deslligo i fujo i torno i vaig

i vinc i caic, però m’aixeco.

I en acabat, deso de nou la pàtria,

que és petita i l’estimo, en un racó

resguardat i discret del guarda-roba,

i torno al llit, on passo mitja vida,

i reposo una mica i tanco els ulls

perquè els records no fugin tan de pressa.

Després, del llit estant, sol i enyorós,

escric aquest poema.





V


No em coixeja cap vers,

amb sang els compto,

amb sang els faig i els dic

i amb mans d’escorça

dibuixo els signes muts

que els representen.

Si ho faig de nits i sol

no és per platxeri,

de dies hi ha milers

d’ocells que grallen

i baixa brut el riu

de les paraules.

No em coixeja cap vers.

Jo sí, coixejo

de tots dos peus i escaig.

Clavat en terra,

arrelo en mi mateix

i m’alimento

només de fang de mots,

fulles que em cauen

i el sol podreix potser

massa de pressa.

Rosegador tossut,

mastego créixens

que guardo en un ventrell

subsidiari

i m’aspregen el gest

i la saliva.

Escup!, em diuen uns;

i d’altres: Mou-te!

Jo ni escupo ni em moc,

només mastego.

Mastegar és el meu fat

i no me’n queixo.

Dia vindrà que els llamps

fendran les roques,

que es trencarà un mirall

a cada fulla

i els coloms llançaran

sengles proclames.

Serà el crepuscle roig

de les falgueres,

el triomf de les deus

i de la menta.

Serà l’esclat del vent

i del salnitre

que desvetlla el neguit

de les genives.

Llavors escopiré

i a grans gambades

remuntaré el corrent

que ara em detura

i alertaré la gent

endormiscada.

Ei! —els diré—, companys,

ha arribat l’hora,

deserteu recambrons

i passadissos,

obriu de bat a bat

totes les portes

i mastegueu el vent,

que és fruita nova.

Aquells que tinguin pou

que en treguin aigua

i que es renti tothom

a pler la boca.

Esmoleu-vos les dents

a trenc de còdol,

perquè petin els mots

altra vegada

com petaven abans

del gran silenci.

Ja han granat els fruits nous,

au, mastegueu-los

i escampeu-ne el sabor

fins que cap boca

no en desconegui el gust

ni la duresa.

Això diré i, agrest,

prendré embranzida

i em desaferraré

del fang que em serva,

alat, però tocant

de peus a terra,

llibert, però submís

a l’alta crida.

Tothom sabrà que sóc

aquell de sempre.

I a fora tot serà

calma i presagi.





VI


Però hem viscut per salvar-vos els mots.

Salvador Espriu

Ombra i forcall, l’enyor reblà silencis.

Dèiem no dir, perquè l’eixut fes crosta

damunt la pell i preservar collites

de l’escomesa d’aquell bou estòlid,

sempre girat d’esquena al mar, que duia

rasclum de mort al fons de les pupil·les.

Dèiem no dir pel blat i la civada,

pel fonollar, el llebrot i la gavina,

pels rius profunds i els vuit vents de la terra.

Dèiem no dir, serrant les dents amb ira

contra el grallar dels ocellots sinistres,

pel llamp també, i el tro i la calamarsa.

I plogué zenc pels camals del capvespre

mentre la nit percudia timbales

per ofegar el renou de les marees,

i a camp obert, senyorejant fal·laços,

els nouvinguts agitaven bubotes.

Tot ho vam perdre: veles i banderes,

el gust de sal i sol a les genives

i aquell embruix de viure a plena vida

i asclar la llum i fer-ne diademes.

Tot ho vam perdre en la inútil contesa

que encimbellà una cohort de sapastres

oficiants de mites i crepuscles.

I el jull clavà la rel al moll dels ossos

mentre pel coll dels anys, a trenc de lluna,

s’esbocinava l’àmfora dels somnis.

Només el mar, broix i solemne alhora

—còdol i escut i fona i atzagaia—,

restà fidel als símbols i a l’aurora,

servà l’escriny i apregonà tendreses.

I, a poc a poc, l’aigua fecundà l’aigua

i als fons dels pous, als recs i a les cisternes,

recomençà el brogit de les paraules,

flors de cascall reblides de preguntes.

I vàrem dir dient altra vegada,

primer, amb recel, per recambrons i golfes,

després, ardits, pels carrers i les places,

perquè pellessin altre cop les fulles

i es desvetllés el vent de les congestes,

que el bou, maldestre i sòpit, potollava

i li creixien heures a les banyes.

Vam dir dient, amb mans de fang i boira,

amb foc als ulls i sang a flor de llavis,

amb gust de menta i xiscles de falcies,

a tort i a dret, pels congosts i les dunes,

fins que es trencà el mirall i el mar de sempre

se’ns oferí de nou inalterable.

Gresol i encuny, la veu traçà la ruta.

Per fils de pluja el doll de les estrelles,

per fils de llum el doll de cent migdies.

El blat i el vi de l’abundor perduda

ara assaonen l’abundor novella.

Direm dient, amb els sentits alerta,

de cara al mar ple de noves balises.

Llevantejant vam conjurar el malastre,

llevantejant el conjurem encara.

Roda de Ter, octubre 1974 — maig 1975.





QUADERN DE VACANCES

(1975)


A Soledat Vilamala i Fidel Bofill,

amics tant a les verdes

com a les madures





I


Hi ha algú que vetlla quan tot dorm i algú

que fa l’amor amb una noia núbil,

algú que cerca no sap ben bé què

i algú que estripa fulls del calendari.

Hi ha algú que sotja les adolescents

i algú que escriu signes indesxifrables.

Hi ha verges folles, cops de vent sobtats,

dies eixuts, racons ben plens d’ortigues.

Hi ha grans silencis i grans aldarulls,

hi ha algú que canta, algú que es desespera.

Hi ha un devessall inútil de colors

i arbres i flors i ocells en desmesura,

i hi ha un ponent fastuós i pedant

que es repeteix, diferent, cada dia.

Hi ha cases plenes de secrets, i gent

misteriosa, hi ha carreus enormes

per preservar les cambres, hi ha neguits

i esclats de joia i agres malvolences.

Hi ha desigs inefables que ningú

no sol confessar mai i que es concreten

un vespre inesperat. Hi ha tot això

i algú que vetlla quan tot dorm, algú

que fa l’amor amb una noia núbil.





APRENENTATGE DE LA SOLITUD


Potser l’escorça d’un mot qualsevol

esmenussat damunt qualsevol taula,

la pols que ja fa crosta al cap dels dits

o la nosa d’un gest que els anys no esborren.

Potser tot junt, o res, i el desencís

dins un gran bosc, en un gran llac de vidre,

quan el desordre ja no té sentit

i el temps és un enorme ocell immòbil.

Potser el neguit més subtil i pregon,

l’ombra, potser, que sempre s’allargassa

i és un parany; potser la quietud

i el pou d’uns ulls, buit d’horitzons i d’aigua.

Potser els límits estrictes i el bastó

que no serveix de res; potser els tentacles

d’aquest gran pop que s’ha emparat del cos;

potser el mirall, la fosca o el silenci.

I potser res d’això i només la por

de viure més que la mateixa vida

i no saber-se desaprendre al punt

més alt i tens de la gran melodia.





DESERT DELS DIES


No per esclafar nous

com abans, fent tenalla

amb totes dues mans,

no per menar la dansa

ni per obrir camins

ni per afollar cales.

No per brandar batalls

ni per cantar en veu alta

ni per beure a galet

ni per sortir de casa.

Tampoc per fer l’amor

o compartir la taula,

per enyorar l’enyor

i esperar l’esperança.

No per somiejar

ni per contar rondalles

ni per evocar raons

poblats de vells fantasmes.

Només per viure, just

a trenc de les paraules,

amb un full de paper

sempre en blanc a la taula,

dins el clos d’horitzons

d’una petita cambra.





METAMORFOSI - I


De tant en tant la mort i jo som u,

mengem el pa de la mateixa llesca,

bevem el vi de la mateixa copa

i compartim amicalment les hores

sense dir res, llegint el mateix llibre.

De tant en tant la mort, la meva mort,

se’m fa present quan sóc tot sol a casa.

Aleshores parlem tranquil·lament

del que passa pel món i de les noies

que ja no puc haver. Tranquil·lament

parlem la mort i jo d’aquestes coses.

De tant en tant, només de tant en tant,

és la mort la que escriu els meus poemes

i me’ls llegeix, mentre jo faig de mort

i l’escolto en silenci, que és tal com

vull que escolti la mort quan jo llegeixo.

De tant en tant la mort i jo som u,

la meva mort i jo som u, i el temps

s’esfulla lentament i el compartim,

la mort i jo, sense fer escarafalls,

dignament, que diríem per entendre’ns.

Després les coses tornen al seu lloc

i cadascú reprèn la seva via.





MEMORIAL


L’heura s’atorga densitat de mur.

No, no pengeu els ulls al sostremort.

Res del que esbomben els timbals no és cert.

Tots els ocells tenen el vol molt curt.

Cada proclama amaga un fosc parany.

Perduda hisenda, caramull de glaç.

L’ombra roman estesa al corredor.

Cambres desertes sense cops de vent.

Dura i perdura aquest estiu fal·laç.

No boten llebres perquè no hi ha bosc.

La mar enyora la frescor dels pous.

Algues i somnis fan un sol teixit.

Dos bous lentíssims petgen els sorrals.

Res no detura el pas feixuc del temps.

Pluja de segles que no cau enlloc.

L’escala és fosca i els graons gastats.

Músiques vanes, inhòspits records.

Cap gall no diu que ja ha sortit el sol.

L’eixut fa crostes a la pell dels anys.

No, no pengem els ulls al sostremort.

Grimpem als cims, que ja bufa el llevant.





CALL


No em salva allò que dic

ni allò que callo.

De mort a mort, la vida

pot ser un bell exercici,

faceciós i tot

i, a voltes, tendre.

Això penso, i escric,

irreductible,

sense esperar consol

ni heure resposta.

La nit, carrers enllà,

percut fosques timbales.





ATZUCAC


De l’escampall de tarda, qui en respon?

Rossoladís, aquest pendent no em du

a cap indret, i estic per dir que tu

no saps tampoc quin gest li correspon.

Una cervesa no és pas una font

i un llibre obert no és un bladar madur.

Tants de colors s’esbalcen per ningú,

que al capdavall ningú no els vetlla el son.

I ara mateix, dient això que dic,

ni em veig el gep ni puc mudar la pell.

No he desertat encara l’home antic,

tendre i adust i falsament mesell.

Tot m’és sobrer perquè de tot só ric

i el vent em fa d’inútil escambell.





D’AQUESTA MORT


D’aquesta mort que moro en moriran

tant aquells que em llegeixin com els altres,

que no llegir-me no eximeix ningú,

vingut el cas i el lloc, de fer clucaina.

No he volgut mai una mort personal,

ostentosa, terrible i agressiva,

una mort que se’n parli com d’un fet

exemplar i potser digne d’estudi.

En tinc prou de morir-me decentment,

sobretot ara que ja sé que em moro

i el veïnatge de la mort no em fa,

per dir-ho clar, ni poc ni gens de nosa.

D’aquesta mort que visc, en canvi, en pot

participar només el que em llegeixi

assossegadament, amb el mateix

posat tranquil que jo prenc en escriure.

La mort que visc és la deixa que faig

als meus lectors, una deixa que porta

segells i proves d’autenticitat

i que tothom pot considerar seva.





II


Hi ha algú que vetlla quan tot dorm i algú

Hi ha també la casada del disset,

que sempre porta shorts, i el maricó

del dotze, que viu sol i rep visites.

Hi ha els del deu, que aquest any estrenen cotxe

i tenen gos a totes les botigues,

i la rossa del vint, que pren el sol

sense sostenidors i té minyona.

Hi ha la nena del vuit, que aquest estiu

ha menstruat per primera vegada,

i la vídua eixorca del divuit,

que maldiu de tothom. Hi ha tres donzelles

que es banyen nues d’amagat i es palpen

mútuament en eixugar-se i riuen.

Hi ha botiguers gasius i un vell que surt

cada tarda amb un caçapapallones

i quan és lluny espia les parelles.

Hi ha un funcionari retirat, que beu

més del compte els dissabtes. Hi ha adulteris

d’una tendresa fonda, insospitada,

i subrepticis cobriments de cor

que en el record esdevindran falenes.

Hi ha gent grisa i cansada, hi ha la gent

de tot arreu, que un dia qualsevol

es veu en un mirall i ja no té

coratge ni vergonya per trencar-lo.





AQUEST FUTUR


Fins que amb paraules remeiem l’eixut

i a bufetades dispersem la boira,

ara que els mites han perdut el tremp

i a tot arreu hi creixen males herbes.

Se’ns esfulla a les mans aquest futur.

¿De qui deu ser la veu que s’endevina

quan en la fosca esclaten els colors

i els grans ocells resten en l’aire, immòbils?

Ara tot són presagis. Lentament

sortim del bosc. No espereu meravelles

fins que amb paraules remeiem l’eixut

i a bufetades dispersem la boira.





ARBRES


Mesura tot l’embruix

de les fulles tan verdes.

M’enfilo pel brancam

i ara esclata la posta.

La veus, la quietud?

Porpra endins de la tarda

s’esfilagarsen veus

anònimes i estranyes.

Dius que no em saps el nom

i això et desassossega.

Doncs bé, tots dos plegats

fugirem quan fosquegi.

Tens la pell de color

d’oblit i de tendresa.

Just el color que escau

al neguit de les fulles.





METAMORFOSIS - II


L’home que sóc em mira amb ulls de pluja.

M’habita estranyament, l’home que sóc.

Apegalós, és una heura que em creix

damunt la pell, eixarreïda i fosca.

Pel flanc de mi mateix davallo al pou

i em duc a coll així com puc i esborro

senyals i rastres comprometedors

de les parets. Després faig alçaprem

amb el bastó i aixeco l’aigua enlaire

i es vessa tota pel brocal. Sóc jo

qui fecunda la tarda altra vegada.

L’home que sóc du una barba de segles,

tan molla de crepuscles i marees

que cap ocell no hi fa niu. Amb unglots

m’obre la carn perquè hi penetri el vent

i em cura les ferides amb sal viva.





CAMBRES


Sempre el neguit de les fulles. Vindrà

potser una tarda immòbil, trencadissa,

un inútil ponent majestuós

que ningú no contempla. Fonda i clara,

la nit l’engolirà. Reprendre el joc

en aquest punt no imposa cap renúncia.

Hi haurà només la nosa del record,

un llac perdut al fons de la memòria

i un tel de boira que no enllora els ulls,

senyals de res que sempre es repeteixen.

El gual es passa a peu eixut. Després

un raig de sol que percudi les pedres

desvetllarà les veus. Tot és sabut,

però tan dens que sempre meravella.





TAN SOLEMNE


Tan solemne, el crepuscle

no és pas més convincent.

Part dellà de l’esclat

hi ha una nit com les altres.

I tu que ho saps no cal

que t’hi giris d’esquena,

esporuguit potser

davant el gran miratge.

Pots mirar-te’l tranquil,

indiferent, anònim.

No durarà pas més

que aquesta cigarreta.





PER NO PLORAR


Pluja i vent em deserten.

L’eixut de les paraules

se m’enfila pels muscles,

neguit de noves branques.

Fonda l’arrel i fondos

aquests ulls per mirar-te.

Del pou pavonat d’or

només en trec miratges.

Seré ben sol a dir

que no basta la tarda

per esmenar camins,

per eixonar basardes.

Part defora de mi

tot és incert. Escàpol

del meu temps, no faré

cap esforç per trobar-me.

Que caiguin els ocells

sense cap soroll d’armes!





SI PARLO DE LA MORT


Si parlo de la mort és perquè em moro

i al capdavall més val parlar de coses

que hom coneix intensament. La meva

mort, per exemple, la tinc ben sabuda,

fa molt de temps que convivim i encara

conviurem molt de temps, fins que es resolgui

d’un cop per sempre el plet que mai no aporta,

malgrat els aldarulls, sengles sorpreses.

Llavors serà el moment de l’elegia

i algú hi haurà per fer-me el panegíric

(en català, si us plau, i en decasíl·labs)

que jo, bo i mort, escoltaré amb respecte.

Mentrestant parlo de la mort, tal volta

perquè és allò que tinc més viu i pròxim,

per no caure en subtils pedanteries

que, fet i fet, no porten a cap banda.

Parlo, doncs, de la mort, i a més em moro.

No es pot pas demanar més honradesa.





III


Les fulles i també la remor de les fulles.

L’arbre de flors vermelles que creix ran de finestra.

El pati dels avets i el bosquet de bedolls.

Les xemeneies fosques i els teulats de pissarra.

S’asseuen cada tarda a l’ombra dels avets

i practiquen uns jocs insípids, mentre vetllen

l’estol innumerable i bigarrat d’infants

que xisclen, corren, riuen, s’empaiten, es barallen,

cauen, ploren i xisclen com folls altra vegada.

La tarda penja somnis a les branques més altes.

S’esfilagarsen núvols i un vent suau transporta

d’ací d’allà perfums, i veus, i clars silencis.

El pati circular farcit de bicicletes.

La torre gran, les torres petites, els sorolls

esmorteïts i foscos dels llunyans automòbils.

El sol que ja declina i encén totes les fulles.

El cant grotesc d’un tòtil, i la nit, verge folla

que es desfà lentament la llarga cabellera.





COSES


D’aquest estiu no en vull recordar més

que la mirada de complicitat

d’una veïna que prenia el sol

ben nua i va somriure complaguda

quan va adonar-se que la contemplava,

i aquell instant fugaç, irrepetible,

de quietud total, que el món restà

desert de si mateix i era un cristall

transparent i compacte altra vegada.

Tota altra cosa no serà l’estiu,

aquest estiu, vull dir, i si algú em parla

d’aquelles mil foteses inefables

que componen els dies i les nits,

diré tranquil·lament: No me’n recordo.





BLANC SOBRE BLANC


Restes de tot, i els joncs

que no vincla cap pluja.

Pel dur camal del vent

escalo cims fullosos.

Cada grimpada em du

més enllà de la vella

turpitud del saber.

Palpo parets i escorces

en un tàctil retorn

a la pura nuesa.

D’aquest no-res en tinc

farcit el moll dels ossos,

me n’alimento, en visc,

tossut i solitari.

Part dellà del mirall

plou i plou en silenci.





METAMORFOSI - III


Per escarpir els cabells d’aquesta pluja

tinc una pinta amb l’empuat de vent,

i tinc dos ulls, agosarats i clars,

per escrutar el dedins blau del silenci.

L’ocell que em nia en un racó del pit

simula el pas del temps movent les ales,

cada batec acompassa la sang

per carrerons obscurs i tortuosos.

No em desconec ni em reconec, l’oneig

tan persistent del llac de la memòria

esborra les petjades dels sorrals,

cap so no em du el record de velles músiques.

Cada matí dallo l’alfals sobrer

perquè no ofegui la nova collita

i amb pedra tosca arrenco de les dents

les illes d’or que la nit m’hi dibuixa.

Per escarpir l’aspre cabell del vent

tinc una pinta amb l’empuat de pluja,

i tinc dos ulls, agosarats i clars,

per escrutar el dedins blau del silenci.





L’ALTRE COMBAT


Perquè l’atzar no signa mai amb foc

i amb cendres signa, cautelós i astut,

i és un voltor que nia qui sap on.

Tu vés amb compte. Digues que no pots

perdre més temps en ocis ni tempteigs,

que t’has fet vell de sobte i no t’atrau

ni la incertesa ni aquell gust del risc,

que vius ben sol i ben aquietat.

Traça una ratlla a terra amb el bastó.

D’aquest camí no te’n mourà ningú.

Mai no és tan tard com canten quatre galls

encimbellats a dalt del campanar

que, segons ells, és l’únic port segur.

De baix estant te’ls pots mirar tranquil.

Muden la ploma a cada cop de vent

i a cada cop de vent fan rodar els ulls

cercant debades l’ombra del voltor.

Tu no et passegis si no et ve de gust

i a casa teva, dins la cambra, sol,

trenca els miralls i escampa la claror.





DESPRÉS DE TOT


Apedaça la xarxa de la tarda,

tota de fils de pluja i fulles verdes.

L’han esquinçada a crits. Posa-hi les mans

i aquest silenci que no ve de tu,

però que et creix a dins. Després podràs

desar codonys i pomes pels calaixos

amorosidament, amb aquell gest

que conserves encara, malgrat tota

la devastació que només tu

saps com et corca. Tendrament et pots

contemplar en les mil coses que t’envolten

sense cap por. Tens una tarda clara

i un ponent dens que t’afua els sentits.

Tens l’argila i el vent i aquell desig

que desvetlla el neguit de les genives,

i tens ungles i dents i un llac immens

al fons dels ulls, per treure’n poalades

de nova llum. Reprèn el llarg viatge.

Després de tot, sempre hi ha foc i aurores.





AQUEST SILENCI


Pols de llum i les fulles.

No dol aquest silenci.

Tu véns de lluny i em portes

màgics batalls d’escuma

per desvetllar marees.

Que dòcilment la tarda

se’ns mor als dits. Amb pluges

lentíssimes m’esborres

records, desigs i somnis.

I ara la nit que vingui

quan vulgui. Serà clara

dins els teus ulls, i fonda,

pel goig de posseir-te.





NOMÉS RESTAR


I que allí on no arribin les paraules

hi arribin les mirades.

La cendra de tants anys cremats en va,

la innocència perduda

i aquest retorn cadenciós

que gronxola el silenci de les fulles.

Dens el ponent dins tots els ulls.

Només restar, perquè la hisenda és magra.

Penells de fang i mítiques campanes

estrafan els adéus.

Quin riu de sorra, els anys!

I ara el gran arbre on clavarà l’arrel?

Terra, torna’ns la força

i el gust de les cançons,

el vent i l’aigua.

Que mai no es pugui dir que hem desertat

covardament, i el foc ens purifiqui.





IV


Hi ha tardes anodines i tardes excitants,

i es repeteixen mots, s’acumulen els mots:

Nosaltres, l’any passat… M’han dit que els del disset…

Tot inefablement quotidià i absurd.

Hi ha tardes xafogoses i flàccides, que estoven

la pell, i tardes tendres, amb parelles que es besen

indiferents a tot. Hi ha tardes remotíssimes,

amb aquell buit enorme de no saber-se en cap

dels mil sorolls que gronxen les fulles. Hi ha les tardes

agressives i clares i les tardes eixutes,

feixugues de la pols de tantes tardes buides.

Hi ha el crestall de la tarda cada tarda d’estiu,

que trenca en mil bocins algun crit insolent

i no es dissol mai més i és l’estranya remor

que fa dens el silenci. Hi ha l’enyor, i el record,

i l’enveja, i el buit, i el desig, i el fastig.

Hi ha un perfum torbador i una noia que fuig

per no caure al parany de la roda dels mots:

Diu que avui els del deu… Nosaltres, l’any vinent…





SOL I SILENT


Massa explícits, els mots se’t podriran

abans i tot de madurar. Tan dura,

la bellesa t’envolta i no la pots

tocar amb les mans. Palpita lluny el vent

i ara el coltell de l’aigua de la nit

t’obre la carn. Ni ràfecs ni parets

per preservar-te de la nuditat.

Sol i silent travessaràs el freu,

l’assaig de mort en què mors una mica,

goludament, pecaminosament,

sense aldarulls inútils ni sorpreses,

amb un posat meticulós i digne.

Demà no en parlis amb ningú. La mort

cal que sigui un afer personalíssim.





EL FOSC TIMBAL


Martellejo el fosc

timbal del capvespre

i ara salta un llop,

ara una gasela,

adés brilla el sol,

adés plovisqueja.

Jo m’ho miro tot

des de la finestra,

món endins d’un món

massa ple d’absències.

Duc a coll-i-be

sacs de cassanelles,

ombres i neguits

que mig m’abalteixen,

guanys de solitud,

pals sense banderes.

El so del timbal

mil ecos desvetlla,

ara hi és tardor,

adés primavera,

gent de tot arreu

hi enarbora ensenyes,

noies de pits durs

hi folguen i em tempten

i el vent i el fullam

mai no hi signen treves.

Jo hi visc i no hi visc,

percaçat com sempre.

Per això no vull

girar els ulls enrera

ni refer camins

ni delir congestes

i m’estic, tossut,

a trenc de finestra

i amb ulls de cascall

desfaig cabelleres,

invento cent mars,

tramunto carenes,

mentre amb dits de fang,

esquerps de tan tendres,

martellejo el fosc

timbal del capvespre.





EL QUE VOLDRIA


(Tot llegint Gottfried Benn).

Que morir fos només

perllongar aquest silenci,

cap gest desmesurat,

cap paraula excessiva.

Passar dellà el mirall

i veure l’altra cara

de les mateixes coses.

No aquell fosc desaprendre’s

per assolir l’eixut

d’una vida immutable.





SALVEU-ME ELS ULLS


Salveu-me els ulls quan ja no em quedi res.

Salveu-me la mirada, que no es perdi.

Tota altra cosa em doldrà menys, potser

perquè dels ulls me’n ve la poca vida

que encara em resta i és pels ulls que visc

adossat a un gran mur que s’enderroca.

Pels ulls conec, i estimo, i crec, i sé,

i puc sentir i tocar i escriure i créixer

fins a l’altura màgica del gest,

ara que el gest se’m menja mitja vida

i en cada mot vull que s’hi senti el pes

d’aquest cos feixuguíssim que no em serva.

Pels ulls em reconec i em palpo tot

i vaig i vinc per dins l’arquitectura

de mi mateix, en un esforç tenaç

de percaçar la vida i exhaurir-la.

Pels ulls puc sortir enfora i beure llum

i engolir món i estimar les donzelles,

desfermar el vent i aquietar la mar,

colrar-me amb sol i amarar-me de pluja.

Salveu-me els ulls quan ja no em quedi res.

Viuré, bo i mort, només en la mirada.





METAMORFOSI ÚLTIMA


Potser serà un ocell que ha deturat

el vol per sempre més, potser una mata

de romaní que estranyament floreix

tot l’any i tots els anys, potser una nota

persistent i tenaç que sent tothom,

potser un gran riu d’aigües aquietades.

Potser el silenci, aquest silenci dens

d’ara mateix, potser serà la fosca,

potser l’oblit, subtil, envaïdor,

que munta de la terra i desarrela

la soca i l’allibera, i no podreix

les branques ni el fullam. Qualsevol cosa

que no malmeti res d’allò que viu

i estimo tant, que no desassossegui

la gent amiga, que no enteli els ulls

tan clars i tan profunds de les donzelles.

Qualsevol cosa que no mudi el foc

en cendres, que no minvi l’embranzida

de viure i d’estimar; qualsevol gest

que no deixi cap rastre, cap temença.

Jo estaré a punt, caranet i polit,

amb els ulls ben oberts i les mans buides.





SÍNIA


Cent vegades i escaig

i cent altres vegades.

Quan no dol el record,

dol l’enyor o l’absència;

quan no dol el camí,

dol l’eixut o la fosca,

cent vegades i escaig

i cent altres vegades.

Cent vegades i escaig

amb les sàrries buides,

percaçat per burots

amb trabuc i espardenyes,

i cent més, mariner

d’un vaixell que naufraga.

Cent vegades i escaig

i cent altres vegades,

i em remullo quan plou

i si caic em redreço,

que si un vent m’abalteix

prou que un altre em desvetlla

i ja encenc el fogall

de cent noves fal·leres

cent vegades i escaig

i cent altres vegades.





COMIAT


No he pas desat la fona. Amb heura escric

aquest meu nom que s’allargassa tant

que cap paret no el contindrà sencer.

Pel fil de veu que em resta faig camí,

feixuc encara d’aquell fast sobrer

—níquels i somnis—, massa rutilant

per oblidar-ne fàcilment l’esclat.

Desavesat de tot, fosc i augural,

visc de sobrances i al llindar mateix

de la més fonda i clara solitud

brando campanes amb batalls de fang.

No vaig ni vinc. Si algú us demana on sóc,

podeu respondre que m’heu vist, sorrut

i tendre alhora, a qualsevol indret

des d’on es senti la remor del mar,

al cor del vent, al cim més alt del crit

i al clar recer dels ulls de tots aquells

que encara són capaços d’estimar

febrosament, sense recel ni por.





V


Signo l’adéu amb fulles. Tornaré l’any vinent.

Guardeu-me el mateix llit, les mateixes paraules

i aquesta persistent olor de floridura.

Que tot sigui com ara, tenaçment provisori,

per suscitar el desig d’inefables recerques,

per escanyar l’enyor amb qualsevol excusa.

M’enduc tots els records i els cremaré un a un,

a foc lent, a l’hivern, sense dol ni recança.

És així com em vull, heura de mi mateix,

fondament arrelat a la vida que em resta,

consumant una mort benigna i estimable.

Quan torni l’any vinent ja haurà florit de nou

l’arbre de flors vermelles, i una noia de pits

incipients i durs em mirarà expectant

i em somriurà després, complaguda, commosa.

Roda de Ter, febrer — desembre de 1975.





CRÒNICA DE DEMÀ

(1976)


A Pere Farrés i Arderiu





A TRENC DE FOSCA


No sempre és cert

que allí on acaba el mar

comença el vent,

que allí on acaba el vent

comença el bosc,

que allí on acaba el bosc

hi ha un pou profund

on cap veu no hi ressona.

Vinguts d’enlloc,

hi ha mots que solquen l’aire

i esdevenen perennes,

xifres i enigmes

que no dissol cap pluja,

i l’espasí de foc

dels dies alts,

l’angoixa i la tendresa.

Dispersa i vehement,

la vida és l’abegot

que brunz un sol instant

i es perdrà dins la tarda,

no el riu, solemne i dòcil,

que lliurarà les aigües a una mar

que el faci perdurable.





DE PEDRA AQUEST SILENCI


De pedra aquest silenci,

de pedra i mar alhora,

per esculpir-hi mots

o per viure-hi dins

transcorregut pels anys,

mentre al defora ronden

espectres i s’esbalcen

fal·leres i records.

De pedra aquest silenci,

franc de vent i miratges,

amb límits tan estrictes

que cap malson no hi pella

i el foc hi arrana marges

i encén colors de fruita

damunt els blancs pedrissos

on tot esdevé dòcil.

De pedra aquest silenci,

de pedra i mar alhora,

per oblidar-ho tot

i per morir-hi dins

transcorregut pel temps

sense paranys ni dunes,

mentre volen gavines

i en algun lloc remot

hi ha dos amants que es besen

per primera vegada.





ENTREFORC


I si ara fosc i sol i adust

només pel tacte em reconec

i em palpo tot i sé que visc,

quin foc m’arbora i em sosté?,

de quin pou vinc i a quin pou vaig?

Faixat amb vent i ungit amb rou,

per l’espitllera de la nit

sotjo els amants de tot arreu

i em reconec en cada arrap.

Desmesurat i quasi mut

m’inscric camins damunt la pell,

xifres, enigmes i desigs

i noms de noies i de mars.

No he desertat la solitud,

l’ombra de mi que resta en peu

i arrela i creix a ple sorral,

però pel flanc d’aquest eixut

em solco tot a cada gest,

ara que fosc i sol i adust

només pel tacte em reconec

i em palpo tot i sé que visc.





LA FI DEL MÓN


La fi del món començarà un estiu,

just quan arribin les primeres noies

de pits menuts i cuixes llargues

i els primers nois d’ulls blaus,

rossos i hermafrodites.

En Biel Ferrater serà una papallona

i volarà, finalment alliberat,

ran de les sines joves.

Començarà un estiu, la fi del món,

sense aldarulls profètics ni trompetes,

indolentment, com si fos un assaig

de fi del món i no la fi mateixa.

Hi haurà gent a les platges, i crepuscles,

i amors novells, i paraules mig dites,

i adulteris tendríssims, i esperances,

i vent i sol i pluja.

Hi haurà el mateix de qualsevol estiu:

neguits, amors, misteris, solituds,

i cap ocell no deturarà el vol,

cap fosc auguri no farà estremir

les parelles que es besin

per primera vegada.

Tot serà plàcid, vehement i clar,

discretament solemne tal vegada,

i si esclaten senyals de desmesura

serà en indrets exòtics

o bé entre gent que sempre ocupa llocs

destacats a les cròniques.

Només potser un poeta,

primicer, però ja notablement marrit,

un vespre inesperat sentirà que un calfred

li solca l’espinada

i absurdament tancarà la finestra

desoint la gran crida

per la grotesca por d’un corrent d’aire.

Durarà tot l’estiu la fi del món,

sense perdre un instant aquell punt agredolç

d’indolència i joc del principi,

i al capdavall, un dia qualsevol

de finals de setembre,

el sol s’enfonsarà lentament dins el mar

en un crepuscle esplendorós i tràgic.

I tot serà silenci ja per sempre.





CALIDOSCOPI


D’urgències absurdes i de sexe,

de notícies falses i de falsos

profetes, de secrets inescrutables,

d’absències, d’amors i de bubotes,

d’automòbils, de sexe, de vacances,

de veus, de signes i altre cop de sexe.

D’aurores i crepuscles, de la pluja

i el sol i el vent, de nits inacabables

i de nits fugisseres, de baralles,

del fred i la calor, dels dies fràgils

i els dies durs, d’estius i primaveres,

de tardors i d’hiverns i, altra vegada,

de la pluja, d’aurores, de crepuscles.

De somnis, de records i d’esperances,

del fosc i absurd parany de la memòria,

dels plors i les rialles, de la vida

i de la mort, dels dubtes, les enveges,

de l’odi poderós, de l’alegria,

d’angoixes, de silencis i, altra volta,

de la vida i la mort ineluctables.





QUASI AUTORETRAT


Mira’m davant aquest full de paper

confegint mots, convocant amb esforç

presències obscures. No el regust

d’uns anys esdolceïts, sinó el licor

d’ara mateix que bec a petits glops

avarament i amargament. Tindràs

la imatge certa d’aquest jo novell

desposseït de tot, senyor de tot,

que no projecta l’ombra cap enlloc

i es sobreviu en tot, desmesurat.

Mira’m inscrit damunt aquest paper

i solc a solc pots dibuixar-me el gest.

Tot és concret, i nu, i elemental.

No tinguis por de penetrar el secret

d’aquest tendríssim jo que tens als dits.

Confon-te amb mi com jo em confonc amb tu.





L’OMBRA ÉS DE PEDRA


L’ombra és de pedra i el camí de pa,

tot vent hi té cabana

i el cor s’hi emmela si el silenci arrana

bec i unglots al milà.

De tot arreu i de molt més enllà

m’escomet la campana

i a trenc del pou on la paraula grana

aprenc de caminar.

Tocaran anys pels marges de ponent

i jo, capdret, esperaré el moment

de tondre l’esperança.

Que creixi el pèl novell i esventi focs.

Davall tot l’embalum dels enderrocs

recomenço la dansa.





DE SOCIETAT


Una tarda la Lota va dir molt seriosa

que ella el que no faria de cap manera fóra

sortir al carrer si no portava els ulls pintats:

M’estimaria més sortir nua —afirmava—,

i em va mirar aleshores i tots dos vam somriure.

Ella seia al costat del seu marit i duia

uns shorts blancs molt cenyits damunt les cuixes d’eben.

Bevíem whisky amb gel i parlàvem, com sempre,

de revolucions fallides i de sexe,

de drets, de llibertats i d’altres bagatel·les.

Ruminàvem conceptes. Destrament ruminàvem

conceptes i era fàcil de destruir principis

i esventar-ne les cendres, d’amollar frases dures

contra els porucs i els febles, d’afectar displicència

perquè tots ens sabíem el paper de memòria

i el dèiem convençuts i amb un punt d’esperança,

perquè al defora feia una tarda xafogosa

i l’estança era fresca i acollidora i plàcida.

La Lota, l’endemà, va venir a casa meva

pretextant no sé quina consulta sobre un llibre

i vàrem fer l’amor per primera vegada

sense por ni desficis, enfervorits i alegres.

Era molt vehement, la Lota, i s’entendria

per qualsevol fotesa, un gest, una paraula.

Per ella aquell lligam era un senyal claríssim

del món prefigurat en múltiples converses;

no un accident banal, sinó el foc que allibera.

Ho veus com és possible —deia i, desmesurada,

afegia—: Això nostre durarà, n’estic certa.

Va durar tot l’estiu. Al capdavall, maldàvem

per evitar els estralls de la desfeta i vàrem

aconseguir un final enraonat i digne.

Ara ens veiem sovint, amb els amics de sempre,

i parlem, com abans, de les mateixes coses

i bevem whisky amb gel com abans. Tot retorna

per camins tan fressats que de vegades sembla

que no ens hem ni mogut i al pou de la memòria

no hi ha veus ni records, sinó un gran munt de sorra

Tot és feixuc i inhòspit, aleshores, i a voltes

penso si no caldria mastegar el vas amb fúria

perquè almenys algun cop sagnessin les paraules.





FULLA PER FULLA


Com s’allargassa aquest crepuscle. Flàccid,

s’arrapa a tot arreu i no vol caure;

fulla per fulla l’hauràs de combatre.

Fulla per fulla i roc per roc. No pots

beure’t d’un glop tot el licor que resta,

solatge amarg, al fons del vas, però

saps de segur que dellà aquest crepuscle

hi ha l’esfera compacta de la nit

i un dia nou amb vent a tots els marges.





QUE REVINGUIN ELS XÀFECS


Per l’escuma i els vidres de colors,

centellejant crestall d’ones i somnis,

i pel foc i la veu, inajornables.

Que revinguin els xàfecs vehements,

la concretesa dòcil de la pluja,

les presències dures, que s’imposen

més enllà i més ençà de les paraules

i són la pell de seda de les fulles

que ara palpo de nou i tenaçment.

Tota llum serà poca pel retorn

que jo mateix instauro i des del qual

em veig grotescament agosarat.

Tallada en dues parts iguals, la tarda

no delata ruptures i es llegeix

seguint una mateixa correntia.





ARA ÉS DEMÀ


Ara és demà. No escalfa el foc d’ahir

ni el foc d’avui i haurem de fer foc nou.

Del gran silenci ençà, tot el que es mou

es mou amb voluntat d’esdevenir.

I esdevindrà. Les pedres i el camí

seran el pa i la mar, i el fosc renou

d’ara mateix, el càntic que commou,

l’àmfora nova plena de bon vi.

Ara és demà. Que ploguin noves veus

pel vespre tèrbol, que revinguin deus

desficioses d’amarar l’eixut.

Tot serà poc, i l’heura i la paret

proclamaran conjuntament el dret

de vulnerar la nova plenitud.





PENDÍS


Tot és anar de la gent a la gent,

passant per un mateix cada vegada,

sense cometre excessos histriònics

ni gravitar entorn d’un eix falsat.

Tot és la urgent necessitat de dir

que res no muda i tot és diferent,

que un simple gest, prou repetit i breu,

pot desvetllar la fúria de viure

i el món sencer tornarà a ser de vidre.

Tot és anar de la gent a la gent

amb vent als dits i sang a les genives.





INTERLUDI


Tots els colors de tu i un sol color.

Ara que saps que ni la mar ni el vent

no repeteixen mai el mateix so

i que el silenci no és un pou eixut,

pots ben reprendre sense por costums

mig oblidats, projectes i desigs.

Tot es mesura des d’aquest present

que tens al cap dels dits i és un ocell

sorprenentment agosarat i viu.





DUAR


Tots els racons d’aquesta tarda. Totes

les finestres obertes a la mar

per escrutar el deixant dels vaixells,

i aquell alt parapet de pedres grises

darrera el qual s’amaguen les parelles

a fer l’amor. Hi vagareja encara

tan fidel ment i astuta la memòria

que els llavis et tremolen i t’enaigües,

vulnerable com mai, cansat i dòcil.

I tot plegat no és res més que un miratge,

un món que no pots veure en cap mirall,

però que els anys i l’aspra solitud

han ben configurat i els prems si vols,

i adopta formes convincents i clares.

Que mai ningú no descobreixi el joc,

els fils que donen vida als personatges,

que munten i desmunten el duar

i te’l fan desitjable i habitable.

Secretament, la vida que s’esfulla

fecunda els pous. Pels clars camins de l’aigua

tots els silencis pellen novament

i un vent suau aixeca claps de boira.





CRÒNICA


Aquest any serà bo per a tota

mena d’afers: ho diuen els diaris.

(Si puges al terrat prop de migdia

hi trobaràs la casada del quart

que pren el sol sense sostenidors.

És joveneta encara i té els pits durs

i una mirada blana, acollidora).

Aquest any serà bo per a tota

mena de liaisons, perquè els pobres encara

no s’hauran revoltat i en algun lloc remot

esclatarà una guerra, programada

per liquidar sobrants de gent i d’armes.

Serà un bon any de pluges, aquest any,

any de collites grasses, abundoses,

i d’abundosos, grassos beneficis,

que permetran als rics de practicar

la caritat sense posar en perill

la integritat de llurs hisendes.

Naixeran cent poetes, aquest any;

i vindran menys turistes, tal vegada

perquè el sol ja no escalfa com abans

o perquè al mar no hi queda cap sirena.

Desmesurats i obscurs, els endevins

prediran les desgràcies de sempre,

i els bons, com de costum, predicaran

la resignació i la concòrdia.

La primavera serà dolça i breu

i la tardor, allargassada i tendra,

i moltes noies sentiran que els bat

la sang amb una força inconeguda

i es llançaran a fer l’amor

amb un fresc i agressiu entusiasme.

No es preveuen miracles, aquest any,

ni grans migracions, ni terratrèmols

massa devastadors, ni cap d’aquelles

disbauxes col·lectives que somouen

els fonaments de l’ordre.

Hi haurà morts a balquena, tant se val,

però morts casolans, subsidiaris,

i quatre morts il·lustres que, dissolts

entre la massa amorfa, passaran

sense pena ni glòria.

Serà un any com els altres, aquest any,

amb els mateixos dies, els mateixos

desenganys, i alegries, i sorpreses,

i vents i calmes i captards i aurores;

un any d’aquells que només el record

pot convertir, fal·laç, en una estranya

papallona; un any, per dir-ho clar,

com l’any passat, i l’altre, i l’altre, i l’altre…





EN SOMORT


Te’m vares perdre o, si vols, tal vegada

vaig perdre’t jo. Mai no resulta fàcil

d’establir límits i apamar conceptes

en un joc com aquest, essent com érem

molt massa vehements, molt massa tendres

per mestrejar el gest i les paraules,

per evitar absurdes desmesures.

I ara la tarda, tan feixuga i densa,

s’arrapa a tot arreu altra vegada

i el caragol de mar de la memòria

vol desvetllar l’hostilitat dels ecos.

No caurem al parany. Els anys no passen

debades, ni les pluges, ni els silencis.

Massa assenyats potser, no hem de llevar-nos

els ulls amb velles cloves, ni malmetre’ns

els dits esfullant roses ja marcides.





CRISTALLS - I


Blava escuma d’aurores i cristalls.

Per qualsevol escletxa de la nit

penetrarem dins l’alvèol secret,

clos d’horitzons sense límits ni formes.

Ara pots despullar-te sense por

i amoixar-te les sines. Mentrestant

jo faré foc en un racó de platja

per si tens fred després de fer l’amor.

No et parlo de retorns, ho saps prou bé,

sinó d’allò que cap dins una volva

d’aquest silenci enaiguat de desigs.

Quan els pollancs proclamaran l’aurora

tindrem la pell xopa de sal i sol

i al fons dels ulls un llac d’aigües quietes.





CRISTALLS - II


Per qualsevol escletxa de la nit

i per tots els miralls d’aquesta espera.

Mai no sabrem si les ferides pellen

amb la pluja i el rou, o si l’angoixa

és el ferro roent que cauteritza.

Cendres i somnis fan un sol teixit

i amb fulles d’anys assaonem la terra.

Ai el parany dels mots, l’heura que ens creix

goludament damunt la pell i ofega

sensacions i ritmes i els arraps

porugament, violentament tendres.

Ara que l’aigua ha esborrat els senyals

i el vent enceta la pell dels camins

no hi haurà pous per a tant clar de lluna.





CRISTALLS - III


Ara que l’aigua ha esborrat els senyals

i al mar, llaurat de fresc, no hi ha balises,

podem caçar tots els ocells que vulguis

i llançar dards contra totes les fulles.

Som més enllà del llamp i del neguit,

llampats, però, i amb els dits neguitosos

a punt de calar foc a les margeres.

Per quins estranys camins revé la vida

i es multipliquen angles i horitzons

en una absurda i folla cavalcada.

Cridem plegats els colors violents

d’aquest crepuscle. Núvols i petxines

esclataran alhora i trencarem

tots els miralls perquè el vent ens penetri.





CRISTALLS - IV


Som més enllà del llamp i del neguit

i més ençà del joc i la pregunta.

Ara podem asseure’ns al llindar

de la gran porta blava. Tot comença

de bell nou i és ardent i temptador.

Esbulla’t els cabells, mulla’t els llavis

amb aigua clara, pren un roc i prem-lo

i sentiràs la vida que hi batega.

Nua damunt la sorra, tens un mar

desmesurat al fons de les pupil·les

i els pits tan dòcils i expectants com sempre.

Res no és incert i el foc daura el silenci,

finestra oberta als ecos més remots,

amb blava escuma de cristalls i aurores.





LES PETITES FOTESES


Les petites foteses, les paraules

amables que el costum ha esdolceït,

un vent càlid pels muscles, el ponent

de bedolls i desmais de les novel·les.

Tot pautat i solemne, tot previst,

reglamentat, codificat, estèril,

un lent i auster i ordenat declinar.

Però de sobte hi ha un ocell absurd

que emprèn el vol inesperadament

i remunta silencis i desvetlla

la fecunda remor de les marees.

I ara et veus créixer borrissol novell

per tot el cos i sents la coïssor

de tants obscurs desigs insatisfets.

Quiti de por i de somnis, no hi haurà

llum ni vent que se’t neguin. Tarda endins,

hi ha la noia de foc que et dibuixaves

damunt la pell en un altre poema.





ALGUES, ENCARA


Ja no podem esmenar cap paraula

ni corregir cap gest.

Anit vas dir-me

que hem envellit de sobte. Fer-se vell

i adonar-se’n fatiga, desconcerta,

la vida esdevé massa apegalosa,

hi ha poc espai per créixer i tot rossola

cap endarrera fàcilment.

Tenies

por de caure en el buit i t’aferraves

a les fustes corcades dels records

que no hem viscut. Prou que pesa la vida

per afegir-hi, a més, el llast enorme

de tot allò que hauríem pogut fer.

Entotsolats, vam deixar que la nit

s’espesseís inútilment.

Un tòtil

feia, per sort, d’irònic contrapunt

al nostre absurd, empedreït silenci.





TRES APUNTS DEL NATURAL


paisatge

La pluja pels topants de sempre.

Cada cosa al seu lloc;

però resulta que no hi ha un lloc

per a cada cosa.

Per comptar fins a deu em sobren dits.

L’escuma de la tarda vessa del vas.

Tots els records plegats

són una gota d’aigua

dins una mar immensa.

I el violí que no se sent

deu plorar alguna mort

que jo no sé.

paràbola

Algú pentina els cabells de la tarda.

Pels esbarzers dels crits

la llum no s’esparraca.

Si mor —i ha de morir—

serà de cansament,

i aleshores la nit n’engolirà les restes.

Al fons del pou hi haurà, com sempre, estrelles.

capvespre amb pluja

Un faune dissolut

agita cascavells.

Ara les noies tenen

la pell molt més sensible

i tots els mariners

han ben perdut el nord.

Que duri la disbauxa!

Pels graons del ponent,

ròssec de boira i vels,

s’allunyen els fantasmes.





EX-VOT


Aquell que en mi parla de mi, escriu,

amb lletres de color de mangra,

no menys de cent noms diferents

al crestall de les ones.

Ara puc desoir totes les crides

i els ocells que arrosseguen el vent

d’ací d’allà

no em faran bellugar ni un sol cabell.

Tanca la porta.

Encén el foc.

L’hivern s’apropa.

Ja és hora de no créixer.

La balma d’aquest temps

acull tots els ressons.





A DISTÀNCIA


Definitivament desposseït

de xarxes i de veles

i només, tant se val,

mínimament feliç,

i encara a estones,

aquest estiu inesperat que em creix

membres amunt

s’entesta a convertir cendres en foc

i a desvetllar marees i marors.

Espectador furtiu de mi mateix,

estranyament distanciat del temps

i alhora

present en el present,

cap vent no em mou, però tots em travessen,

i em veig a frec de sorrals i meandres

agitant cascavells i cassanelles.

No em demaneu qui m’ha dut fins aquí.

Seguiu-me, si així us plau, i ens rentarem

els ulls a cada font

que brolli de les roques,

que quan minvi l’esclat

i es balmin altre cop tots els silencis,

puguem ben destriar

l’esfera del fullam

i sotmetre gavines i dofins

al ritme de l’enlloc i la pregunta.

Roda de Ter, abril — agost de 1976.





ESTIMADA MARTA

(1977-1978)


A Toni Turull, molt afectuosament





SET POEMES D’ANIVERSARI





I


Mira’m els ulls que cap fosca no venç.

Vinc d’un estiu amb massa pluges,

però duc foc a l’arrel de les ungles

i no tinc cap sangtraït pels racons

de la pell del record.

Per l’abril farà anys del desgavell,

set anys, cosits amb una agulla d’or

a la sorra del temps,

platges enllà perquè la mar els renti

i el sol i el vent en facin diademes.

Mira’m els ulls i oblida el cos feixuc,

la cambra closa, els grans silencis;

de tot això sóc ric, i de més coses,

però no em tempta la fredor del vidre

i sobrevisc, aigües amunt del somni,

tenaç com sempre.

Mira’m els ulls. Hi pots llegir el retorn.





II


Set primaveres sense flors ni ocells.

Així també pot escriure’s la història.

No desertar el silenci deu ser l’única

manera d’assumir-lo i enriquir-lo.

I ara no hi ha desordre ni sorpreses,

els mots flueixen lentament i clara

i el bosc és dens i acollidor com sempre.

Alçant els punys pots percudir la lluna.





III


Des del llindar del silenci,

ara amb un flingant nou i els vestits espolsats

perquè la solitud només era un cancell

i el cup vessa, abundós i generós.

No per caçar bubotes, consirós,

ni per sotmetre l’aldarull fecund

de la gent i les coses,

sinó per fer una ratlla poc profunda

damunt la terra molla

i travessar amb un pas a l’altra banda.

Ai el vent que desvetlla tants colors,

les set roses que esclaten

inesperadament i aquell vaixell

que solca agosarat totes les rutes.

Des de la més estricta solitud,

minuciosament i tenaçment sabuda,

per no perdre l’olor de cap crepuscle

ni el foc de cap aurora

i poder alçar en triomf l’estendard de les hores

per damunt de l’oblit i de les ombres.





IV


No t’ennueguis amb records. Set claus

barren set portes. Saps prou bé què hi ha

darrera cadascuna per tornar-hi

amb el pretext d’enyors o negligències.

No s’esmena la vida ja viscuda

i aquest crepuscle de balaix desvetlla

noves veus que vulneren tots els límits.

Guarda la trista borra dels secrets

al fons obscur de qualsevol butxaca.

Que no t’exclogui el vent dels seus combats

ni la mar, dels seus ocis. Per colrar-te

de nou la pell hauràs d’obrir finestres.

No sentis massa pietat de tu.

Llença les claus i aprèn-te més encara.





V


Ara parem-nos en aquest replà,

atents, però, a l’indefugible

senyal de la represa.

Ni tu ni jo no sabem bé de quin

delicte se’ns acusa

i hem oblidat l’inoblidable origen

de l’espiral de foc i de tendresa

que ens ha dut fins aquí.

No et proposo sinó que compartim

silenciosament aquests instants,

sense remoure poc ni gens les aigües

del toll de la memòria

ni fer cap gest per endreçar calaixos

en un grotesc intent de retrobar

la intimitat perduda.

Reposem junts, tan senzill com això,

si res més no perquè junts hem baixat

els set graons d’aquest tram de l’escala

i ara l’ofec del temps no ens neguiteja.

Dellà el mirall que perfà aquest silenci

hi ha l’estesa d’uns anys no combatuts,

barbullents i frondosos,

plens de símbols, de veus i de banderes.





VI


Algues i vent teixeixen

un enfilall d’aurores.

Pel flanc d’aquesta tarda

desmesurada i lenta

heura i paret componen

una sola figura.

Tot és sobrer des d’ara

i tot és necessari.

Proclama el nou solstici.

Allí on conflueixen

ulls i desig, hi esclaten

tots els colors possibles.

Set ratlles lleus enceten

la pell de set esferes.

Ençà i enllà dels somnis,

només la mar llunyana

i un fris remot de rostres

preserven de la fosca

l’escuma de tants dies.





VII


Qualsevol cosa fàcil i senzilla:

passejar, per exemple, o bé llegir en veu alta.

Qualsevol gest que no mogui discòrdia,

qualsevol color nou i tantes fulles

desficioses de vent i de pluja.

Que l’espasí de vidre no penetri

la polpa massa flonja; sagnaria

com sempre inútilment i escandalosa.

Més val, si tant convé, refer el paisatge

—set pollancs prop d’un riu imaginari—

i oblidar-se’n després, per no confondre

records amb enyorança.

Qualsevol mar també i totes les platges,

camp sempre obert a múltiples conteses;

qualsevol forma, qualsevol projecte,

l’esclat i el foc damunt la pell novella

i aquest tot de nores, incomprensible.

Desa’m les rauxes i els neguits. La lluna

tramunta, ardida, totes les carenes.

Roda de Ter, abril 1977.





CAPFOGUER


L’ombra del mar ha fet callar els ocells.

Ara el so fosc de les destrals oscades

se sent molt lluny. Agito el gobelet

i llanço els daus. La sort és una noia

que em mira sempre des del fons del temps

i té els ulls clars i riu maliciosa.

Debades plou en algun lloc remot.

Tot és suau, i aquests instants que passo

configurant records que no he viscut

són uns instants d’intimitat extrema,

densament plens de tot allò que vull,

moments de vida il·limitada i clara.

Debades plou. També debades xisclen

els falciots ran de finestra i s’omple

molt lentament el càntir de la tarda.

Cap gest sobrer. Tot mesurat i breu.

L’ordre perfà la solitud extrema

i converteix el joc en profecia.

Cap gest sobrer, i el lent fluir dels mots

que no transmuta en pols aquest silenci.

Un fosc accent, una fosca presència

prou persistent, tanmateix, per somoure

l’aigua quieta del pou del capvespre.

Un fosc accent, una espiral insòlita

que engendra mots i els engoleix alhora.

Toca amb les mans tot aquest munt de cendra.

A l’empedrat del mar hi neixen fulles

i al bosc ombriu hi nien tots els peixos.

Dret i revés s’empelten i es confonen.

Qui té més veu que cridi més que els altres

i els mati tots amb la mateixa daga.

Molt he estimat i molt estimo encara.

Ho dic content i fins un poc sorprès

de tant d’amor que tot ho clarifica.

Molt he estimat i estimaré molt més

sense cap llei de mirament ni traves

que m’escatimin el fondo plaer

que molta gent dirà incomprensible.

Ho dic content: molt he estimat i molt

he d’estimar. Vull que tothom ho sàpiga.

Des de l’altura clara d’aquest cos

que em fa de tornaveu o de resposta

quan el desig reclama plenituds,

des de la intensitat d’una mirada

o bé des de l’escuma d’un sol bes,

proclamo el meu amor, el legitimo.

A trenc de pell i a trenc d’ungles i dents

retruny la veu. Sense dir res, sospeso

la densitat dels mots, la consistència.

No n’escriuré ni un que no em complagui

profundament. Els mots són el relleu

d’aquest paisatge estricte que dibuixo

i han d’ésser plens, suggeridors, compactes.

Cal que si mai algú s’hi aventura,

com ara jo, no es perdi per camins

massa intricats ni el venci la desesma.

No confegeixo signes, displicent.

En cada mot m’hi jugo l’existència.

Finestra enllà l’escuma i el desfici.

Deu pesar molt aquesta tarda, penso,

i evoco tardes dolçament feixugues

amb rostres clars i clarament propicis.

Molt he viscut, però els records són l’heura

que engoleix panys de mur, porfidiosa,

i jo em veig créixer encara, m’edifico.

Per dir-ho clar, la llum és un parany.

Cap horitzó no em tempta com aquest

de ratlles lleus que traço jo mateix

i no em limita ni m’encercla. Clavo,

volenterós, les ungles a la nit

per obrir carreranys a tots els somnis.

Encara escric amb una certa por

o, potser, més exactament caldria

parlar d’un cert pudor elemental

que, per sort meva, mai no m’abandona.

Escric amb por i no em dol confessar-ho,

que aquesta por no té res de sinistra

i em fa una molt amable companyia.

Estimo molt, també, allò que escric.

Ho estimo tendrament, profundament,

no amb un amor egoista i pedant

sinó amb un amor clar, que posa accents

de llibertat damunt cada paraula.

D’aquella por i també d’aquest amor

en són plens els meus versos. Moltes coses

més no hi haurà tal volta, sobretot

en els que escric avui, desposseït

de tants de béns per no sé pas quins déus

no massa benvolents, però la por

i encara més l’amor resten intactes

i fins i tot augmenten, generosos.

Ho sé i ho dic perquè constitueixen

l’arrel noble i profunda dels poemes

i n’afermen, propicis, l’estatura.

La resta, fet i fet, és pura anècdota.

Passen els anys i tota flor es marceix.

Passen els anys i escataran l’estuc

apegalós amb què els anys han cobert

la claredat diàfana del mur.

Des de molt lluny em miro tants d’estius

desmesurats. No em demanéssiu pas

que corregeixi res d’allò que he escrit.

Allò que he escrit no és, potser, exemplar,

però ho estimo amb un profund amor,

amb un amor —ho puc ben dir— exemplar.

Molt més auster que mai, i més adust,

ara que bé podria aparentar

una actitud llunyana i displicent,

atès que els anys no compten per a mi

com per a l’altra gent, faig el que puc

—ben poca cosa— per mantenir tens

tot el cordam dels versos i el teixit

d’aquesta vida fonda i vehement

que em toca viure. No desistiré.

Ho faig per mi i ho faig, també, per tots.

Hi ha un cert espai i un molt incert destí,

destí i espai els omple cadascú.

La veritable mort és desertar.

Confio molt que sempre hi haurà algun

desconegut que en llegir els meus poemes

se sentirà commòs, talment com jo

m’hi sento quan els escric. Hi confio

profundament i puc imaginar

els clars estímuls de la descoberta,

la molt fecunda i estimable enveja

que establirà lligams irreversibles,

per tal com jo mateix n’he estat i en sóc

protagonista atent moltes vegades.

L’estimo ja des d’ara, aquest lector

desconegut i amic. Sovint hi penso

i no tan sols en el moment d’escriure.

Entre ell i jo hi ha aquell profund amor

que per distant i net i essencial

no provoca ni dol ni patiment.

Ell —ho sé bé— no faltarà a la cita

just al moment establert. Jo, des d’ara,

li’n dono ja sincerament les gràcies.

Amb qualsevol pretext, amb qualsevol

fàcil pretext i amb mots de cada dia,

per preservar l’embruix i la tendresa

de cada mot i ennoblir-ne la força.

Creix el poema i delimita espais.

Creixerà més i serà l’eix secret

d’aquesta immensa esfera de la tarda

que giravolta lentament i és una

secreta deu de tantes coses belles.

Sol comparec, però no em sento sol.

Indignament tal volta, m’acompanyen

múltiples veus, molt benignes presències,

un ric passat, per dir-ho com els llibres.

No me’n refio massa, tanmateix.

Amb el passat he vist fer-hi subtils

jocs de paraules, fàcils, ampul·losos,

que el converteixen en quelcom insòlit;

hi ha gent molt destra en tals malabarismes.

Per comparèixer —i sé que comparec—

m’estimo més comptar amb el poc que tinc

ara mateix i amb tot allò que em resta

per veure i viure: un molt incert futur,

per dir-ho altra vegada com els llibres.

Amb gent de molt diversa procedència,

desconeguts tots ells, passo les hores

en amable conversa. Polidíssim,

escolto els seus raonaments, m’esforço

per copsar-ne els detalls i penetrar-ne

ben bé el sentit. Preguntes i respostes

van i vénen, urgents a voltes, lentes

d’altres vegades. Jo només pregunto.

Minuciós, recullo les engrunes

d’un berenar frugal. Penso mil coses.

M’agradaria passejar una estona,

veure la posta, mastegar un bri d’herba,

trobar un desconegut i conversar-hi.

Recordo versos i els dic en veu baixa,

sobretot uns de l’Estellés que fan:

«En arribar a aquest punt, no sabria

negar-te, amic, que allò que em preocupa

—i és excessiu el mot: t’ho puc jurar—

és que ningú mai no tindrà interès

per l’home humil i molt senzill que sóc».

a voltes cau una cortina espessa

damunt de tot, i tot esdevé estèril.

No és el silenci i és més que el silenci.

Floten els mots en una mar immòbil,

tota la cambra és un parany i esclaten,

inútilment, angoixes i projectes.

Res no distreu d’aquests instants terribles

com tancar els ulls i imaginar una noia

de cos propici al joc, a la baralla.

Demano poc, demano poca cosa.

Només poder treballar com fins ara,

respectuós amb l’ordre que estableixen

discretes lleis d’antiga procedència.

Compondre versos m’omple, m’allibera.

També llegir, i algunes altres coses

del tot banals, del tot quotidianes.

Demano poc, i encara menys tal volta

hauré de demanar quan els anys posin

foscos accents damunt la pell cansada.

Llavors, potser, solament amb escriure

ja en tindré prou. Hi penso i no m’espanta.

M’ho imagino sense gens d’angoixa.

La solitud per tota companyia.

Discretament, però amb aquella força

que no se sap ben bé d’on procedeix,

vull deixar dit això que dic, les coses

elementals i clares que em commouen:

uns sentiments, uns anhels, uns neguits,

el fer i desfer senzill de cada dia.

Puc afirmar que sóc feliç en fer-ho,

intensament feliç moltes vegades.

Vull deixar dit això que dic i prou.

Més endavant ja diré d’altres coses.

Balcons oberts a tota llei de mars.

Ja toco port i encara sobra vent

per inflar veles i desvetllar sons.

Recullo els daus i deso el gobelet.

Al fons del temps, com sempre, hi ha la noia

d’ulls clars que em mira tendra i expectant

i que somriu un poc maliciosa.

Roda de Ter, 22 de juny / 4 d’agost de 1977.





ESTIMADA MARTA





I


Des de les hores mortes, talaiot,

m’omplo la pell de dibuixos obscens

i tu hi ets, Marta, en tots. Minuciós,

et ressegueixo sines i malucs,

el ventre lleu i el sexe ardent i obscur

amb la punta dels dits extasiats.

Ets una sola i moltes. Complaent

i complaguda alhora, rodolem

per un pendent insòlit. Cada gest

perfà l’extrema intimitat del joc

desmesurat i estricte. Marta, els mots

que ens diem sense dir-los no són pas

escuma sinó aigua, i el desig

és un vast horitzó. Si tanco els ulls

te’m fas present i esclaten els colors.

L’arbre de llum tan densa dels sentits

poblat de nou de fulles i d’ocells.





II


Aquests profunds silencis plens de tu,

aquests silencis clars i vehements,

tan plens de tu que ja tot hi és sobrer;

aquesta solitud sense després

que compartim fins a esgotar-ne els sons;

aquesta quietud que vulnerem

a penes amb els ulls o bé amb les mans

és un projecte i un acompliment.

Marta, l’embruix de tu m’ha tant sotmès

que ja ni em dol la vida que no visc

i em perdo amb tu per llocs inconeguts

i no hi ha espai entre el teu cos i el meu.

Arribarem al cor de l’espiral

ponts a través, sense temor del vent,

mars a través, esperonats pel foc.

Boja com jo, m’escoltes i somrius.

Tots els camins són bons per fer camí.





III


Marta, per tu i per mi no hi ha records

i no hi ha densitat ni moviment.

Tenim, però, memòria de tot

i en estimar-nos ablanim deserts.

L’aigua i la nit ens donen aixopluc

i amb fils de llum teixeixen el mirall

per on la lluna clara del desig

s’enfila i creix i ateny la plenitud.

Som rics de l’íntim saber de tothom

i convertim el goig incipient

en un plaer magnífic i total.

Damunt nores bastim un poderós

castell de somnis, que suscita focs

i empeny la saba i desvetlla el verd

encís de l’ombra. Marta, tot és pur

i els joncs esmolen aquest riu de tu

que ve de lluny i que m’amara tot.





IV


Sàviament i tendrament, per tal

de perllongar el plaer sàviament.

L’ardent intimitat. Aquest bleixar

cadenciós que intensifica el gest

per lleu que sigui, que provoca el gest

i n’és alhora l’eco. Tant de mar,

de mar de tu per resseguir amb els dits

clars i precisos, amb els llavis molls

d’aigua de tu. Que lentament te’m fas

present i em configures, delerós

i alhora prudentíssim. Com em dus

a l’onejar incitant d’aquest teu bleix

suau i delitós, que jo perfaig

amb el meu bleix. Cap vent no ens pot bressar

més dolçament. Ho saps i jo també.

Ara és l’instant del risc i del delit.

Et beso, Marta, els pits i allargo el bes.





V


Evoco rams de fosca i rams de llum.

Amb rams de llum guarneixo solituds,

amb rams de fosca encenc tots els desigs.

Evoco cossos bells i d’entre tots

evoco el teu que estimo i que conec.

Evoco llocs insòlits i actituds

clarament incitants, rostres i veus,

i els fixo en tu que me’ls fas tots presents.

Vibrant geografia del combat.

Com si el passat ens pertanyés i el temps

no convertís en cendra els anys, tornem

a la penombra amiga i al secret

i et toco els pits i el sexe i tu respons

càlidament com jo. Marta, no escric

damunt la sorra fina dels records.

Parlo de tu i de mi, d’ara mateix

i del teu cos i el meu en un sol cos.





VI


Abrupte i prepotent, aquest esclat

que em serva erecte i m’empeny cap a tu

muda la sorra en sang i estampa noms

a totes les parets. Indiferent

a la crida del temps, deturo el temps

en el teu cos i et beso els llavis molls

i els pits i el sexe, moll també i suau.

A trenc de somnis pel crestall dels mots

i en el silenci dens d’uns besos folls

i alhora astuts, conjurem els perills

i les temences. Glops de boira i mar

fan d’horitzons que vulnerem, i tot

és el teu ventre lleu i els teus malucs

duríssims i tan dòcils. Marta, el goig

abriva la creixença del desig.

No hi ha cap llac tan clar com els teus ulls

ni cap vent tan subtil com els teus dits.





VII


No em prens ni et prenc. Traço el perfil d’un gest

i tanta llum es pobla del teu cos

que ja la llum ets tu i tots els colors

s’esbalcen i es confonen. Afuats,

esdevenim la punta d’un sol crit,

d’un sol desig, d’un sol pressentiment.

Vibra el silenci. Pluges i metalls

mesclen els sons. L’espera és tensa. Tens

l’arc del teu cos i alhora acollidor.

Entro en tu, Marta, tendrament, i creix

en ones lentes, poderós, el goig

fins a assolir la fonda plenitud,

la balma clara sense tornaveus.

Pura i obscena et mostres. Tens els pits

suaus i erectes i te’ls beso. Tu

somrius a penes, bleixes i m’aculls.

Molt dolçament repeteixo el teu nom.





VIII


Marta, la plenitud no és un erm

ni aquest silenci d’ara, un pou eixut;

l’esfera gira lentament i el temps

s’ha deturat al fosc dels teus cabells.

Aigües i vent reposen i el desig

és una branca amb tota llei de fruits.

Que lluny de tot, i els dits aquietats

entre els teus dits, l’escuma dels colors

al fons dels ulls, aquietats també.

Que lluny de tot, i músiques i veus

configurant l’empremta del teu cos

que estimo tant, damunt la meva pell.

Res no ens pertany i som senyors de tot.

L’ombra de l’ombra allargassa el secret

molt més enllà del gest i del neguit.

Acluco els ulls i aspiro el teu perfum

compacte i dens, tan ple de salabror.





IX


Les clares rutes del teu cos i el vent

a les terrasses altes de la nit.

Llegeix-me els ulls. M’aprenc i em desaprenc

sense dir res. Tant d’horitzó sobrer

i aquesta melangia amb verds i blaus,

fulles i somnis, i algun cant llunyà

que ni somou els borrallons de pols.

S’atarda el gest. Meandres de claror

i aquest atzar de tot que no constreny

ni lliga ni sotmet. Lassos, deixem

que el raig del temps flueixi lentament

i ens amari de nou. Membres endins

recomença el gran cicle: terra i sang

mesclats confusament, i fosca i llum

encara indestriables. Penso el mar

immòbil i llunyà d’una postal.

L’espera, Marta, clar cancell del goig.





X


Imagino preguntes, rostres, veus,

i convoco presències i llocs

per confegir el passat amb dos futurs,

el teu i el meu, que instauro a cada instant.

De tot arreu, represa i flama, lluu

l’ombra de fines xarxes, i els penons

fan un estiu de sols desmesurats.

Sé del teu cos pel meu, dels teus moments

de plenitud pel goig d’aquestes mans

amb què et recorro, i ara més que mai

sotjo l’estesa del teu cos, sorral

amb llunes i marees. Marta, et duc

pel flanc de mi mateix fins on tu vols

i el nostre pas desvetlla ecos remots,

música lenta de coralls batuts

per l’ona incipient, fosques remors

que només jo reconec i perfaig.





XI


Bancals de vent i mar llaurats de fresc.

Tots els penells assenyalen el nord

i conflueixen altra volta els rius.

Tan sense esforç, venim de la claror

i anem a la claror. Bancals de vent,

el teu cos que retrobo en el meu cos.

Marca’m el rumb amb el batec profund

d’aquest desig que escric als teus cabells

perquè en llegir-lo t’afalagui més;

pensa’m, sol·lícit, descobrint camins,

no per sabuts menys clars i estimulants;

traça’m les vies d’aquest nou esclat

damunt la pell febrosa i amatent.

M’empunyo, Marta, a plenes mans, a ple

plaer de tu, que peses damunt meu

amb tot l’embruix d’un cos compacte i dur,

amb tot el pes del vent que esbulla el mar.





XII


Tots els miralls i tots els ulls també

per escrutar els miralls i descobrir

dimensions subtils en cada gest.

Tots els miralls per abrivar el desig,

per obrir portes a la voluptat,

i tots els ulls per retraçar senders

damunt la pell oferta i expectant.

I els dits també, i els llavis i les dents,

la veu manyaga i els silencis clars,

la pausa d’aigua que compassa el foc

i n’estableix els límits i el secret.

Tot, Marta, tot, i el dòcil horitzó

d’aquest teu cos que ara m’acull de nou,

que esborra els anys i dilueix la por

i és l’eix que centra el goig i el moviment.

Fondes imatges, fonda vida, tot

conflueix i es retroba en aquest solc.





XIII


Corfes de llum i un més enllà remot

que no distreu de tanta quietud.

Amb verd de fulles escriuré el teu nom

i amb blau d’onada lenta, el meu desig

perquè ens penetri la sentor del mar

i ens agomboli la remor del bosc.

Corfes de llum. Petxines d’ombra. Tot

el que hem viscut ho inscric en el teu cos

i el teu silenci em fa de tornaveu,

el teu silenci d’àmfora i de pou.

Marta, reposes i jo et vetllo el son.

L’heura dels dits detura el pas del temps

i no hi ha espai que no omplin els teus pits

turgents i erectes, el teu ventre llis

i el sexe ofert, les cuixes i els malucs.

Apropo els llavis als teus llavis molls

i compassadament respiro amb tu.





XIV


Reposes, Marta, i ara tanco els ulls

per pensar-te, per veure’t. Focs llunyans

i músiques i festes pel teu cos.

Tot l’aldarull insòlit dels colors

d’aquest estiu, i el vent que esbulla flocs

de cabells i n’escampa la claror.

Balma i torrent alhora, cridaré

la certitud de tu, d’aquests instants

que hem compartit, i escoltaré el ressò

de cada mot al fons de mi mateix;

balma i torrent, repetiré el teu nom

i els llavis plens de tu proclamaran

conjuntament presència i desig.

Tribut de sorra i fulles, temps i joc

apaivaguen la set del vianant.

Reposes, Marta, i jo reposo en tu,

i et penso tendrament, i et veig, i et tinc.





XV


Lluny, Marta, lluny de tot i en solitud;

platja deserta, cambra closa, bosc

de grans silencis; tanta vida, tant

de tu i de mi pertot arreu que res

no ens escatima imatges, fonda arrel

que ens nodreix i que ens serva. Lentament

emergim de les aigües, xops de llum.

Que vibri l’arc que tensa cada mot

i cada gest i cada sentiment;

que el mar, llunyà, pregoni l’alt triomf

de la teva bellesa i del meu goig.

Lluny, Marta, lluny, l’esclat intens del blanc

restaura els límits que hem tant vulnerat.

No hi ha buidor ni fosca, i altre cop,

vida i no vida en un sol moviment,

m’omplo la pell i el pensament de tu

des de les hores mortes, talaiot.

Roda de Ter, novembre 1977 / febrer 1978.





L’HOSTE INSÒLIT

(1978)


A Mariàngels M. Feixas,

perquè duri molts anys la seva felicitat d’ara



Codi de vent. La clara

diversitat suscita

focs impensats.

Pels límits

de mi mateix avanço.

Pedres, senyals; la ruta

descriu corbes futures.

Molt lentament oscil·len

veles llunyanes.

Tota

la immensitat es pobla

de la meva mirada.

Tremola, encara incert, aquest instant

—borralló de silenci, fulla al vent—

i sempre algú pregunta: ¿Amb què podem

omplir-lo, que perduri?

M’he instal·lat

a la riba del temps i ja no vull

deturar-ne el corrent que m’emmiralla.

Malaguanyada quietud!

Responc:

Si cal omplir-lo, omplim-lo de preguntes.

No em malvendré el silenci. D’aquest cos

en conec els topants i les dreceres

i n’estimo els esclats, les defallences;

no hi visc a pler, però hi visc i això em basta.

No em malvendré el silenci ni l’espai

feixuc de mi mateix i dels projectes

desmesurats que em poblen i m’exalten.

Amb els dits balbs de tant palpar memòries

m’inscric a tota mena de propòsits

de goig i d’esperança.

Fonda i clara,

la veu que em repeteix proclama vida.

Amb tanta discreció que en aparença

no muda res.

Però es balma el silenci

i tota veu ressona carn endintre,

molt més enllà dels límits i de l’ombra

d’aquest ocell que vola tan enlaire

i tan endins que no el podem ni veure.

Amb tanta discreció que res no muda

i el vent arrissa els blats i omple la tarda

de múltiples certeses.

L’hoste insòlit

no ve de lluny ni parla una altra llengua.

Tot és molt més senzill que no semblava.

No vull perdre’t.

Amb urc

defensaré aquesta intimitat

del desori que ens sotja,

de tu i de mi també, si cal,

dels joncs que em traven

les cames i la veu

i dels teus folls esclats a portes closes.

Amb urc defensaré la intimitat

del cos que compartim,

i els secrets,

i els silencis.

L’ordre minuciós ens converteix

en calcs irrepetibles,

equidistants de qualsevol sorpresa.

I escriuré noms en somnis,

i petjades,

i escometré l’ombra que ens multiplica

fins que coincidim i ens engoleixi

un mateix tel de boira.

No vull perdre’t;

ni perdre’m.

Algú que parla i sempre algú que escolta,

no sense cerimònia, potser

per establir més clarament els límits.

Algú que parla i diu el que jo dic

i algú que escolta com escolto jo.

Molt lentament giravolta l’esfera

d’aquesta tarda. Davallem al fons

de qualsevol pou ignorat.

Que esclati

la llum aquosa i tèrbola.

Després

ja respondrem tota llei de preguntes.

Deixa’m no dir-te el que hem perdut. Ho saps

tan bé com jo i prou que ho repeteixen

tot de corcs, insistents i temeraris,

només que paris un xic les orelles.

Sí que vull dir-te, en canvi, el que hem guanyat:

un pam de món, concret i destriable,

i un vidre de colors per contemplar-lo.

Tanca els ulls i el veuràs com jo el veig ara.

Els mobles, per exemple, i els objectes

més vulnerables i quotidians,

tot un món receptiu, que no projecta

cap mena d’ombra fora del seu clos

i vibra, tanmateix, i no empresona.

A mig camí, potser, del ritual

de cendres i perfums de la memòria

i de la crida urgent i furiosa

de sons i de metalls d’ara mateix.

Posa la mà damunt qualsevol cosa.

No cal ni que la miris. Sentiràs

la vida que hi batega plenament

i compassadament.

A poc a poc

l’aigua flueix, emblemàtica i clara.

Ve de molt lluny aquest excés de tot

amb cristalls i pigments

i una pedra que mol records i angoixes.

Obre el balcó de migdia.

Que el sol

i el vent esbaldeixin la casa.

Tots els secrets que sabíem no fan

una embosta de música

i alguna tarda haurem de netejar

ben bé els miralls

del blau deliqüescent de les cançons,

nobles potser, però massa sabudes.

Ara que ja no puc

dir-te coses subtils a la impensada,

subratllaré qualsevol coincidència

per sorprenent i lleu que sigui.

Res no ens separa i tanmateix hi havia

certes intimitats que tal vegada

mai no hem sabut compartir com fins ara.

Molt lentament la vida ens configura.

Creu-me si et dic que aquest sorral dels anys

és l’escambell de totes les proeses

i que no hi ha cap llei d’immensitat

que no càpiga al fons d’uns ulls quiets.

Creu-me aquests mots i els sentiments que expresses

tu, que no vius si jo no visc en tu

i ets l’horitzó que em centra les mirades.

No malmetis l’esfera del silenci

que tens als dits, ben plena

de tot allò que sempre dius que vols,

amb enyors i recances.

Pren, si de cas, un llibre

i deixa’t gronxolar per les paraules.

Pots també, vagarós, fer inventari

de costums i propòsits,

o bé reposar els ulls en cadascuna

de les petites coses que t’envolten.

Tot, menys forçar el silenci.

Aquest embruix,

llunyà i distant, que ara et desassossega

cou a foc lent les herbes del poema.

Ja et beuràs la mixtura.

Aquestes branques baixes t’ofereixen

tota mena de fruits i els pots collir

bo i assegut.

De cor ho dic, voldria

no ser massa exigent, que no fes mai

nosa a ningú, i saber conservar

ben aplomats els sentiments.

En l’ordre

que m’imposo no hi ha desistiment

ni dubte ni refús, només la clara

voluntat d’estimar i aquest recurs

—branques plenes de fruits—

de les paraules.

No et diré pas què hi ha rera cada paraula.

Ara ha plogut i el que resta de tarda

serà més íntim i més clar.

Fugim de qualsevol verbositat.

Diguem només el que és essencial:

els mots de créixer i estimar i el nom

més útil i senzill de cada cosa.

Si ve l’instant que veus que defalleixo

—sóc feble al capdavall, ho saps com jo—

no em deixis desistir.

Recorda’m els projectes no acomplerts,

retreu-me les paraules

amb què vaig comprometre’m

per tu i per mi,

fes-me, si cal, memòria del lloc

i dels objectes que ens acompanyaven.

Només tu pots parlar-me’n sense por

i ens redreçarem junts altra vegada.

No dol pas més que qualsevol retorn.

La xarxa fina de la pell reté

l’aigua de la sorpresa

i a poc a poc propicia nous ritmes.

Les venes són més dures, tant se val,

però la sang flueix, encara poderosa,

i aquests ressalts minúsculs

són accidents d’una geografia

que tornes a conèixer i a estimar.

Deixa que el cos et governi de nou;

t’eixordarà la plenitud de tot.

Delimita’m l’espai, però no esperis

que renunciï a res d’allò que estimo.

Mira el vent com pren forma de begònies,

com neteja els miralls i les cortines

i esmola els caires vius d’aquest capvespre.

Tinc una pedra a les mans.

Cada nit

la deixo caure al pou profund del son

i la’n trec l’endemà, xopa de vida.

No vull conservar res que cridi la memòria

del vent arravatat i dels noms del silenci.

Vinc d’un llarg temps de pluges damunt la mar quieta

dels anys i res no em tempta per girar els ulls enrera.

Tu que em coneixes, saps que sóc aquell que estima

la vida per damunt de qualsevol riquesa,

l’èxtasi i el turment, el foc i la pregunta.

Cridat a viure, visc, i poso la mà plana

damunt aquest ponent que el ponent magnifica.

Solemnement batega la sang en cada cosa.

Tot és camí des d’ara. Faig jurament de viure.

De qualsevol crepuscle perquè els dies s’allarguen

a qualsevol crepuscle perquè els dies s’escurcen;

i l’endemig amb més sorra que vent.

¿Qui no s’ha cofat mai amb un barret de flors

per protegir la pell dels somnis?

Desertem el crestall d’escuma nacrada

—no ens escau el color—,

però el secret el podem compartir com abans,

sense cap mena de por ni de recel.

Potser perquè no hi ha secret.

Quan regeixi gregal farem bugada

dels anys i els desenganys. Encimbellats

a la cresta d’un temps que ja no cal

sotmetre perquè tot és acomplert.

I algú dirà: Hi ha un gegant blau que vetlla,

inalterable, el fer i desfer de tot.

Assentirem. Ni dubtes ni temences.

Bevem a petits glops.

Tots els rellotges

diuen que és l’hora justa del prodigi.

Tal volta algú que ja no és

aquell que coneixíem,

algú de qui no pot pas dir-se

que torna del refugi abandonat

on vam encendre foc anys ha.

Mai no creixem debades.

Amb aquests llavis vaig xuclar-te vida

i alhora vaig donar-te’n;

no els veuràs mai eixuts.

Cada gota de pluja és un senyal

tenaç, indefugible.

Tastem altra vegada el vi novell

i embriaguem-nos junts altra vegada.

Ara que tots dos junts fem una sola

columna de claror, penso la urgent

necessitat de combatre els miratges,

d’abandonar la platja de les hores

on el sol cau a plom damunt l’arena

i abalteix voluntats, i d’establir

noves rutes, reblertes de presagis.

Aquest risc d’ara és temptador.

No ens calen

espectadors furtius ni gent que aprovi

cada gest i en subratlli la destresa.

Llesquem el pa de cada instant.

Benignes

i agosarats, estimarem la vida

que muda i que es perfà, noblement lenta

i també noblement porfidiosa.

I anirem lluny, encadenats al pur

atzar dels horitzons que mai no tanquen

amb pany i clau l’estímul del paisatge.

Puja de molt endins aquesta força

que compartim plenament.

Tu et sorprens

una mica de veure’m tan fidel

a la vida quieta que em flueix

molt lentament dels ulls i que amb els dits

maldestres configuro, fins a perdre’m

del tot dins del corrent.

De tant en tant

em parles dels indrets que vam conèixer

fa molt de temps i de balcons oberts

davant paisatges que tinc ben presents.

No transgredim els límits. Posem fites

a la claror excessiva que tal volta

podria entotsolar-nos.

Part de fora

de tu i de mi hi ha pedres poderoses,

arbres de fulla sempre verda, noies

d’ulls clars i llavis molls.

Que giravolti

l’esfera i es renovin tots els signes.

No em repeteixo. Dic

només coses semblants

i encara de vegades.

Sovint em descobreixo

noves arrugues, nous

i molt subtils defectes,

raons per creure en mi,

per explorar-me i créixer.

D’això parlo. Són fets

evidentment banals,

discrets, subsidiaris.

Ho sé bé prou. No em faig

il·lusions absurdes;

ja fa quaranta-nou

anys i escaig que em contemplo.

No em resigno, però,

ni a l’oci ni al silenci.

Teixiré vida amb fils

de la mateixa corda

que se’m desfila als dits,

escriuré encara; escric.

I no, no em repeteixo.

Cantonigròs, juliol

Roda de Ter, novembre del 1978.





LES CLARES PARAULES

(1979)





REPRESA


I ara mira que els mots convergeixin

en un sol punt i fes-t’hi fort,

perquè l’estiu és un temps capitós

que esvalota els sentits i els sentiments.

Tu, solitari, no defugis cap risc

i molt a poc a poc puja els graons

d’aquest solstici clamorós que proclama

colors de fruita nova a la pell de les noies.

La teva ombra és tan certa com la claror més alta.





GOIG DE LA PARAULA


Em crides sempre a més combat,

pensament viu, paraula viva,

enllà i endins de mi mateix.

No em dol, però; què fóra sense tu?

Tot es resol en el teu foc

que crema sense consumir

i en la pedra que dreces davant meu.

En tu i amb tu restitueixo

la densitat de cada cosa dita,

la densitat i més i tot, la vida.





TOT ÉS EN TOT


Perquè els colors de la tendresa aporten

tonalitats més netes al paisatge

i fan l’ombra dels arbres molt més densa.

Així creixem, i els anys són una pedra

de formes consuetes, que no llasta

la ingravidesa mòrbida dels somnis

ni afeixuga el delit de les mirades.

Tot és en tot i el cicle recomença

cada vegada que el desig detura

l’ocell del temps i en fixa bé la imatge.

Tot és en tot, delimitat, tangible,

i a poc a poc, amb mots de cada dia,

pot concretar-se en signes, en paraules.





L’INSTANT


Sorprèn i fins i tot desassossega

veure que els anys lentament dilueixen

certs senyals, certes presses, i trasmuden

l’insòlit en costum. Fa mal, a voltes,

saber-se tan sotmès, tan vulnerable,

tan aferrat al cos i als seus propòsits.

¿Però des d’on, sinó del cos estant,

t’és concedit de compartir la clara

dimensió del temps, de tu mateix

i de tots els misteris que t’envolten?

Més enllà d’aquest gest sense ressò

tot és el buit. Estima el gest, estima’n

la densitat incerta, la desfeta

irremeiable i tendra, que suscita

designis i combats i els estimula.

Ets en l’instant i creixes i t’exaltes

fins al fosc de l’instant, irrepetible.





PEL PORT


En mar coincidim i no som pas maresos;

en mar i en solitud, pregoneses extremes,

tu des del teu recer, jo des de la talaia.

No hi ha ni lluny ni prop, que tot, per meravella,

vibra en un mateix dring i en un sol foc s’arbora.

Quan vespreja, pel port, passegem en silenci

esperant el retorn d’hipotètiques barques.





MASSA ET DISPERSES


Massa et disperses, vehement, amb fàcils

pretextos i sorpreses.

Està bé que preguntis i està bé

que no et refusis a cap llei de crida,

però no deixis mai

que l’atzar t’arrabassi de les mans

el governall de la creixença.

Onsevulla que et trobis,

vent, pedra, mar,

sigues sempre qui ets.

I ara escolta la pluja

que bat i bat porfidiosament

l’empedrat del silenci.





EN LA FOSCA


Cos bell i solitud en un sol àmbit.

Tan clar com l’horitzó de qualsevol projecte,

pedra de somnis, aigua,

ventre suau, silenci.

Amb la punta dels dits i amb la mirada,

molt més enllà de l’escuma dels dies,

fes convergir desig, goig i recança.

I acluca els ulls. Veuràs com en la fosca

germina la paraula.





A PLENA LLUM


Molts miralls no fan pas més horitzó.

Aquests graons de música i de vent,

els pujaràs a poc a poc

temptejant els ressalts amb el bastó,

tossudament, minuciosament.

Perquè no basta, prou que ho saps,

dir que l’escala, fet i fet, només

mena a l’enlloc ideal

on podereja el somni.

Mira, si pots, de no confondre mai

voluntat amb anhel i estima en tot

la duresa concreta de l’escorça.





RERA EL MARGE


A Teresa, molt afectuosament

No ens moguem d’aquest lloc,

que el temps ara transcorre dolçament

rera el marge dels teus anys i dels meus

i ja tot ens pertany molt més que abans.

No sabria pas dir-te quina llum

veig que et dansa a l’entorn de la cintura,

quina claror t’encén els ulls,

quina tendresa et llisca pels cabells.

Només, potser, podria dir-te’n

els colors, i no cal, que prou que els saps.

Aprofita, si et plau, la llum que ens plou

finestra enllà d’aquest capvespre plàcid

per llegir-me en veu alta (jo no puc)

els versos que tu i jo més estimem.





EL REFUGI


Un gest, has dit, rebla tota una vida.

Potser sí, però pensa

que cap gest no et pot retre

tots els colors perduts per refús o desídia,

tot l’aldarull fecund de veus en discordança.

Esmerça, doncs, el temps de què disposes

a construir, pacientment i amb urc,

el refugi en què vius,

maó rera maó

fins a culminar l’obra,

vulgue’l ofert a totes les clarors,

i no esperis, badoc o rondinaire,

prodigis i senyals

ni el gest sublim que tot ho justifica.

Res no et serà donat des de l’enlloc que et tempta.

Edifica’t.

Ja ho saps, t’hi va la vida.





L’ÀMFORA


¿De quin silenci sóc deutor que tot

m’incita a plenitud? Trencada en mil

bocins per tantes mans, l’àmfora encara

restitueix, intacta, la bellesa

i n’escampa el perfum i l’harmonia.

Que creixi el cant en tot i en cada cosa.

Ni covard ni valent, encenc el foc

perquè sempre és hivern i ara no vull

tenir els dits balbs ni la mirada trista.





PEL BOSC


Aquell noi tendre i resolut

que de tot feia causa de sorpresa

potser no el trobaràs quan et contemplis

cada matí almirall.

Però saps bé que aquesta pell de cep

encara és exigent, que els ulls reclamen

uns altres ulls per contemplar-s’hi

i que les mans poden dibuixar signes

en l’aire i perdurar-hi.

No et cerquis, doncs, ençà d’aquest sopluig

que t’ofereix el cos

ni vulguis esbrinar per quins camins

has arribat on ets.

Mira’t només i no et facis preguntes,

que el bosc frondós del temps acull

i dóna pau al vianant que el creua

sempre de cara als llunys inassolibles.





TOT GIRAVOLTA


¿I com, sinó sabent-les i sentint-les,

podria dir les coses que ara dic?

No parlo pas de saviesa, parlo

de vida i de misteris,

i els camins en són plens.

Tot giravolta

i ens arrossega.

Ple de mi i de tot,

alço la copa i bec.

Per la finestra

penetra a dolls l’aigua brogent dels somnis.





MATÈRIA DE CÀNTIC


No grans carreus, no dunes

immenses ni gorgs d’aigua

fosca i silenciosa.

Graons senzills, a prova

de peus cansats, baranes

i alguna flor, la casa

de parets consuetes

que hem bastit junts i encara

no sabem si ens pertany.

Tornem-ho a dir, per fer-ne

matèria de càntic:

no grans carreus… M’escoltes,

somrient, en silenci.





HORES BUIDES


Ara, cansat, no confonguis aquests

silencis amb el buit sense recurs

de quan tot s’enderroca.

Deixa que el temps faci el seu curs i espera.

Tanca la porta, encén el llum,

aviat serà nit.

Accepta de bon grat la companyia

de qualsevol presència, per molt

sabuda que la tinguis,

i fes recompte pel menut de tots

els camins que has d’emprendre quan claregi.

Omple de guanys futurs les hores buides.





CONTRALLUMS


El lloc, no el sé. Per això mai no dic

que vagi a la segura i confereixo

tanta duresa al vent com a la pedra.

El lloc, no el sé, ni el temps, ni la distància,

i de saber que sé tan poca cosa

n’he fet raó suficient per viure,

fona i escut, vehicle de creixença,

I creixo i visc si fa no fa que els altres,

ni més agrest ni menys contemporani,

estintolat a la mateixa porta

que qualsevol, sempre a punt de partença.

Transcorre el temps entre els miralls i l’aigua.

Ho torno a dir: no sé el lloc; ni m’importa,





DESPRÉS DE LA TEMPESTA


Queda’t on ets. Podem entre tots dos

restablir les distàncies, els límits,

adequar altre cop espai i objectes

i fins i tot omplir aquest silenci

de noves harmonies.

No fem cap

gest de sorpresa o de refús, que tot

ens és donat cadenciosament

i ens crida a més creixença.

Mira com

s’ha aquietat la llum i en ones lentes

revénen els colors i les preguntes

per l’ordre inalterable del paisatge.

Queda’t on ets i encén-me la mirada.





RAN DE FINESTRA


Fem per manera de no perdre el pas,

que ja el ponent pinta de roig la cresta

del gall ferrís que cimeja al penell

de la torre que centra l’horitzó.

Són lluny els dies

de llum brogent, desficiosa,

lluny els sons agressius, la desmesura

dels colors i del gest.

Ho saps, podem

compartir sense dany tot el que ens queda,

paraules i silencis,

l’aigua clara del temps i fins i tot

les mans per beure-la,

si del pregon d’aquesta quietud

pugem sempre a més càntic, a més vida.

Mira, des d’on et parlo

la tarda és una falda on tot reposa.





EL CANT


Cap arbre no concentra tanta llum

com aquest que creix sol enmig del prat

i delimita espai i moviments.

Amb música vinguda des del fons

de totes les edats farem un cant

d’ara mateix, que ningú no podrà

ni dispersar ni vèncer.

Parlo amb por de la por i amb goig del goig,

i amb por i amb goig m’enfilo per les branques

fins a atènyer l’insòlit.

Tarda endins,

tot és or pur quan la claror s’esbalça.





PER MÉS VIDA


Dius la bellesa i ja tot s’il·lumina.

Ara deixa que el temps flueixi lentament

entre el paisatge i tu

i que el silenci posi accents

de lleu malenconia en cada cosa.

Flonja, la quietud que a poc a poc t’envolta

fa de coixí d’aquell misteri

que s’empara de tot i a tot incita.

No pensis mai que és tard i no facis preguntes.

Amara’t d’horitzons.

Cansat i tot,

en cada gest et sentiràs renéixer.





EIXARM DE LA VIDA SENZILLA


És bo de seure a casa, en la penombra,

amb un llibre a les mans, no començat,

mentre el sol bat amb fúria defora

i tot deu incitar a la desmesura.

És bo reposar els ulls i el pensament

en els perfils més coneguts dels mobles

i sentir al lluny el brum dels automòbils

en què la gent va i ve desficiosa.

I és bo també d’assaborir els instants

de quietud total, perquè el silenci

és aigua de paraules que concreta

l’entrellat subtilíssim del poema.

És bo de viure en qualsevol moment,

a estones sol, d’altres en companyia,

bo i escoltant les veus que el pas dels anys

i un fosc impuls convertiran en himnes.





VACANCES


Aquí també —i a tot arreu— els límits

són cada cop més estrictes.

Te’n parlo

lúcidament i clara, com escau

de parlar de les coses més senzilles.

Posem en ordre els sentiments, no pas

per retre comptes a ningú, sinó

per saber bé l’espai concret que ocupen.

Amb símbols sols, ja ho saps, no podem viure;

sense símbols, tampoc. Tots els propòsits

tenen dret i revés.

Ara tu i jo

podem almenys intentar de comprendre’n,

sense temor ni dany, tots dos aspectes.





NO ESPERIS DONS


Possible fos, i ara mateix faríem

un gran salt endavant, o potser enrera,

per quedar sols, i lliures, i feliços.

I encendríem fogueres de concòrdia

i amb vi, danses i amor, celebraríem

la plenitud finalment assolida.

Possible fos. Però ja saps que el temps

no pot sotmetre’s ni manipular-se

i saps també que el cos, prudent, refusa

certs moviments, certes impertinències.

Malfia’t, doncs, de tot el que no sigui

fer camí pas a pas, i tanca els ulls

davant aquells que constantment agiten

estendards amb anuncis i proclames.

Tens el que tens i res més. Fes-te en mar

o bé queda’t en terra, tant se val,

però no esperis dons ni meravelles.





EL RETORN


No fóra lícit que ara demanéssim

que algú —qui?— ens garantís que aquest retorn

serà definitiu, no fóra digne.

Tant tu com jo sabem perfectament

que els horitzons són sempre provisoris

i no oblidarem pas amb quin esforç

hem arribat on som. ¿Què val la vida

sense cap risc? Fem-nos-la, doncs, oberta

a tota llei de sons, des d’aquest clar

silenci d’ara en què tot té la càlida

tendresa de les coses retrobades.





EN PLENITUD


Potser és massa aviat per parlar d’alegria

però mira com ja tot proclama

en veu molt alta el triomf de la bellesa

i pensa bé en el que això representa.

No vulguis mai defugir la gran crida

ni tinguis por de caminar pel bosc

a plena nit,

perquè només a tu correspon de fixar

en pedra de paraules el que has vist

i llegar-ho a tothom perquè sigui estimat.





TOTA CREIXENÇA


És impúdic l’enyor, confereix una estranya

complicitat a sentiments i objectes,

traça amb colors llampants perfils quasi oblidats

i de tot treu profit per abaltir i sotmetre.

Amb verds d’estiu t’ho dic, però em recorren

la sang i les paraules els primers

calfreds d’un hivern plàcid.

Mira, al lluny

sempre hi ha un punt en què blau i blau es confonen

tant en mar com en terra, més enllà

la llum adolla plenitud i força.

Qui crida a fer-se amb urc ni espera ni demana,

pensa el camí i el fa.

Així tota creixença.





A TOT M’AVINC


A tot m’avinc, però no per renúncia

d’afectes i desigs, no per peresa,

sinó pel goig de compartir la plena

densitat d’aquesta aigua que s’esbalça

de sol a sol, pel goig intens de viure.

Bo i assegut —dret no podria—, esmolo

les dents del vent i escric des del silenci

d’una cambra poblada de presències.





LÍMITS


També d’aquesta música profunda

d’immensitats podem heure’n algunes

notes, alguns acords misteriosos.

Mira el sol com s’enforca lentament

rera el més alt baluard de l’horitzó.

Ulls i desig estableixen distàncies

i marquen límits camps enllà d’un mar

de verds i blaus en què tot té cabuda.

Ja res no ens tempta com aquest intent

de recollir amb les mans i amb els sentits

tota la llum que incendia el capvespre.

No desfarem camí, que els anys viscuts

són un mirall opac i al lluny el temps

desvetlla en tot insòlites remors

i és un gran llac de fondes transparències.





A MÉS BLAU


Des d’aquí i a més blau, sempre que el demiürg

permeti que el ponent rossoli pels pendissos

de la tarda i no mori sobtadament.

Ja veus

el poc que val que els arbres retinguin la mirada

o que el vent esbadiï la trena dels records.

Tot cau a poc a poc i en caure ens arrossega

inevitablement cap a aquells llunys clarosos

en què ja cap color no té preponderància.

Desem en un sol gest tot l’aldarull dels gestos.

Sàviament, els anys omplen l’espai dels somnis

de pedres i senyals, de veus indefugibles

que ens criden a més blau pel pendís de la tarda.





COMIAT


No se l’ha enduta cap mal vent, la noia

que quan venia cap al tard mostrava

a contrallum les cuixes esveltíssimes.

No se l’ha enduta el vent ni la peresa

d’aquest estiu lentíssim que arrossega

penons de tants colors per tots els marges.

Venim de lluny i anem més lluny encara

i convergeixen veus a la cruïlla

d’aquest temps nou, assossegat i càlid,

que ens afeixuga dolçament els muscles.

Tot tornarà, la noia dels capvespres

i l’or d’aquest silenci, la tendresa

i el neguit, el combat i l’esperança.

Mentrestant, amb el gest i amb la mirada,

llastem els mots perquè proclamin vida.





LES CLARES PARAULES


Hi ha més pol·len en l’aire que en les flors,

aquesta tarda, i qualsevol certesa

depèn del gest que fem en acceptar-la.

Tan dolçament com dir-te algun secret

a cau d’orella i sentir que la pell

se t’encén de desig altra vegada.

Quan cessi el vent, la nit, amb passes lentes,

ens restituirà l’espai dels somnis

que sembla que hem perdut però que resta

gronxolant-se en els límits de la cambra.

Llavors serà l’instant de dir les clares

paraules tan sabudes, les mateixes

paraules amb què sempre hem repartit

a parts iguals, potser sense saber-ho,

foscos designis i brillants sorpreses.

Roda de Ter, juny

Cantonigròs, agost del 1979.





L’ÀMBIT DE TOTS ELS ÀMBITS

(1980)


A la Dolors, ara que fa vint-i-cinc

anys que compartim el pa i la sal





I





ARA MATEIX


Ara mateix enfilo aquesta agulla

amb el fil d’un propòsit que no dic

i em poso a apedaçar. Cap dels prodigis

que anunciaven taumaturgs insignes

no s’ha complert i els anys passen de pressa.

De res a poc, i sempre amb vent de cara,

quin llarg camí d’angoixa i de silencis.

I som on som; més val saber-ho i dir-ho

i assentar els peus en terra i proclamar-nos

hereus d’un temps de dubtes i renúncies

en què els sorolls ofeguen les paraules

i amb molts miralls mig estrafem la vida.

De res no ens val l’enyor o la complanta,

ni el toc de displicent malenconia

que ens posem per jersei o per corbata

quan sortim al carrer. Tenim a penes

el que tenim i prou: l’espai d’història

concreta que ens pertoca i un minúscul

territori per viure-la. Posem-nos

dempeus altra vegada i que se senti

la veu de tots, solemnement i clara.

Cridem qui som i que tothom ho escolti.

I, en acabat, que cadascú es vesteixi

com bonament li plagui, i via fora,

que tot està per fer i tot és possible.





1


Pensem-la clara aquesta quietud

que escampa tants de ressons impensats;

pensem-la clara i suggerent, que ens ompli

l’espai concret d’ara mateix, l’espai

en què no hi ha cap mena de sorpresa

i tot és vell, i trist, i necessari.

Vam girar full temps ha, i alguns s’entesten

a llegir encara la mateixa plana.





2


Potser el secret és que no hi ha secret

i aquest camí l’hem fet tantes vegades

que ja ningú no se’n sorprèn; potser

caldria que trenquéssim la rutina

fent algun gest desmesurat, alguna

sublimitat que capgirés la història.

Potser, també, del poc que tenim ara

no sabem fer-ne l’ús que cal; qui sap.





3


Molt lentament giravolta la sínia

i passen anys, o segles, fins que l’aigua

s’enfila al cim més alt i, gloriosa,

proclama la claror per tots els àmbits.

Molt lentament davallen aleshores

els catúfols per recollir més aigua.

Així s’escriu la història. Saber-ho

no pot sobtar ni decebre ningú.





4


Massa sovint girem els ulls enrera

i el gest traeix angoixa i defallences.

L’enyor, voraç, ens xucla la mirada

i ens gela el moll del sentiment. De totes

les solituds, aquesta és la més fosca,

la més feroç, i persistent, i amarga.

Convé saber-ho i convé, d’altra banda,

pensar el futur lluminós i possible.





5


¿Qui sinó tots —i cadascú per torna—

podem crear des d’aquests límits d’ara

l’àmbit de llum on tots els vents s’exaltin,

l’espai de vent on tota veu ressoni?

Públicament ens compromet la vida,

públicament i amb tota llei d’indicis.

Serem allò que vulguem ser. Debades

fugim del foc si el foc ens justifica.





6


Ni llocs ni noms ni espai suficient

per replantar l’arbreda, ni cap riu

que remunti el seu curs i ens alci el cos

per damunt de l’oblit. Tots sabem bé

que no hi ha camp obert per cap retorn

ni solc en mar a l’hora del perill.

Posem senyals de pedra pels camins,

senyals concrets, de fonda plenitud.





7


Compartirem misteris i desigs

d’arrel molt noble i secreta en l’espai

de temps que algú permetrà que visquem.

compartirem projectes i neguits,

plaers i dols, amb dignitat extrema,

l’aigua i la set, l’amor i el desamor.

Tot això junt, i més, ha de donar-nos

l’aplom secret, la claredat volguda.





8


En clau de temps i amb molt de patiment.

Vet ací com podem guanyar el combat

que de fa tant de temps lliurem, intrèpids.

En clau de temps i potser en solitud,

acumulant en cadascú la força

de tots plegats i projectant-la enfora.

Sols rera solc pel mar de cada dia,

pas rera pas amb voluntat d’aurora.





9


Ni cap llevant luxuriós ni cap

ponent solemne. Més ens val saber

que no hi ha grans misteris ni un ocell

d’ales immenses que ens empari; res

d’allò que tants de cops han proclamat

amb veu mesella foscos endevins.

Posem la mà damunt la mà i els anys

conferiran duresa a cada gest.





10


Vam preservar del vent i de l’oblit

la integritat d’uns àmbits, d’uns projectes

en què ens vèiem tots junts créixer i combatre.

I ara, ¿quin fosc refús, quina peresa

malmet l’impuls de renovada fúria

que ens feia quasi delejar la lluita?

Del fons dels anys ens crida, barbullent,

la llum d’un temps expectant i frondós.





11


Convertirem els silencis en or

i els mots en foc. La pell d’aquest retorn

acumula la pluja, i els afanys

esborren privilegis. Lentament

emergim del gran pou, heures amunt,

i no pas a recer de cap malastre.

Convertirem el vell dolor en amor

i el llegarem, solemnes, a la història.





II





MAGMA


Aquell impuls profund que confereix

densitat a silencis i paraules

no ens l’han arrabassat, ni l’arbre en què

tots els vents conflueixen i s’exalten.

Una cortina blava ens fa de mar

perquè la hisenda és magra; però totes

les veus del temps inciten al retorn

i són altes i clares les mirades.

¿D’on, sinó del profund d’aquest combat,

n’haurem senyals i força? Tanta vida

no creix debades. Fosca i llum fan un

sol baluard i els anys ens configuren

a poc a poc. Petgem sense temor.

Tots els camins proclamaran certeses.





ELS ORÍGENS


Els qui, covardament potser, sobrevivim

i els altres, els audaços,

compartim el mateix espai d’història.

Tot giravolta i creix, i la pedra i el llamp,

l’arbre i la llum proclamen una sola

dimensió de vida.

No hi ha mesos cruels. L’aigua que esborra

la petjada solemne de l’heroi

fa revenir les fonts i fecunda la terra.

Amb el bon temps esclaten els colors

i tornen al seu niu els ocells migratoris.

Mudem silenci en or, els anys faran la resta.

Que ningú no renegui els seus orígens.





LA JOIA


Més val que ara deixem sense resposta

certa llei de preguntes,

ja ens les farem, si cal, temps a venir.

Diguem només l’essencial, els mots

que ens incitin a créixer i a comprendre,

que ells, renouers, sempre mouen discòrdia

i assagen de crear confusió i enveja.

Tenim encara a les mateixes golfes

de fa molts anys un estel de colors

i el vent i tot que ens cal per impulsar-lo.

No ens salvaran herois ni taumaturgs.

Pugem a poc a poc l’escala dels silencis

i que ens creixi a les mans un neguit de distàncies

i se’ns omplin els ulls de blaves llunyanies.

Quan ja siguem a dalt, podrem parlar de joia.





UN SOL MOT


La mesura la dóna el sofriment

i també dóna el goig i l’esperança.

Voguem contra corrent i a cada riba

hi ha gent que ens recrimina i ens combat.

I ara propòsits i silencis fan

un sol recer i a l’arbre de les hores

el temps detura el temps i s’hi emmiralla.

Tot és risc i fulgor enllà del gest

i quietud de bosc a l’esplanada

dels anys i dels projectes. Molt endins

hi ha el neguit que desvetlla poderosos

contrallums i l’arena en què tota aigua

s’exalta i mor.

Xarxa de vent, la tarda

sotmetrà l’infinit a la mesura

d’un sol mot: som. La resta és pura anècdota.





LA CASA


Deixem que l’herba creixi pels camins

i esborri el pas del vianant cansat.

Tot el que és bell incita a la bellesa.

No dol l’oblit, que en cada gest hi ha tota

la immensitat del voler i el desig

de fer-lo perdurable.

De nosaltres depèn que el pas del temps

no malmeti els senyals que hi ha escrits a les pedres

i que l’hoste que els anys anuncien no trobi

la casa abandonada, i fosca, i trista.





EL VENT DEL SUD


Anuncia la pluja aquest vent tebi

que ve del sud i tusta suaument

la finestra mig closa.

Són ombrívols

i feixucs aquests dies indecisos

d’un maig melangiós que no desvetlla

cap ressò dins la cambra.

Tots tenim

la mirada perduda. Els anys i els somnis

converteixen propòsits en recances

i passió en costum. S’esfullen, tèrbols,

els records, i són vagues els conceptes.

I tanmateix la vida continua.

Plourà, i després podrem altra vegada

concentrar en l’horitzó tota la força

del turment i del foc, perquè s’exalti

l’esperança i el temps tingui una clara

dimensió de goig i de tendresa.





CREIXENÇA


Aquest mirall d’absències no diu

tota la veritat. Per qualsevol

escletxa del temps nou la llum esclata

i al fosc dels anys hi ha el gran foc que suscita

moviments i desigs i els estimula.

Tenim la indeclinable meravella

del silenci i el llamp del pensament

per calar foc als esbarzers.

Quan rodi

la sínia i l’aigua que s’enfila

proclami la claror, potser els secrets

ens seran assequibles.

Mentrestant

vetllem el curs del vent i fem preguntes,

que cada mot sigui una vela hissada

i cada gest una gran porta oberta.





ALLAU


Cap silenci no pot

dallar l’esclat de l’alba.

Asseguts al pedrís

que congrega les aigües

desxifrem el secret

de marees llunyanes

i escrutem el perfil

de rostres i paraules

per llegir-hi el futur

que anuncien els astres.

Pou endins, l’aigua és foc

i la lluna, distància.





CARENA


De tot arreu, i surt tenebra enfora

quan ja sabem la metzina i el llot

i cap arbre no creix al solc del temps.

Amb cascavells penjats als esbarzers

l’entranya del silenci és molt més tèbia

i la fruita dels anys més saborosa.

De tot arreu, i a totes les cruïlles

el verd encén la plata de les fulles.





BAULA


Allò que no se’ns dóna pel foc i per l’angoixa

ho assolirem més tard pel refús i l’astúcia.

En pedra i davant nostre, l’estol de dies rúfols,

aquell mur pissarrós en què el desert culmina

i el nus escorredor del pas feixuc del temps

amb ungles desiguals i amb desiguals sorpreses.

Però sempre hi ha l’aigua i la serp que s’esmuny

i no deixa cap rastre, la solitud extrema

que percut un a un els secrets, i el reducte

que confereix sentit als senyals i a l’onada.

Sempre l’home retorna als orígens i arrenca

del fosc del pensament l’arrel de la desfeta

i emprèn, tossut i astut, la percaça d’allò

que no li és donat pel foc i per l’angoixa.





PÒRTIC


Tant com el gest sempre suscita un altre gest

i tota llum neix del combat del vent i l’arbre,

així per la mirada i el desig

renovem constantment horitzons i distàncies.

Cada fulla proclama la certesa del bosc

i cada ocell, la densitat de l’aire.

No hi ha miralls opacs, car pel neguit

podem baixar al profund en què vida i no vida

mesclen les seves aigües i emergir-ne

mudat el cos en laberint d’aurores.

Tot passa pel secret dels dits i per l’encesa

voluptat del misteri que retalla la imatge,

platges enllà del temps, i atia la sorpresa.

Tot ressona per l’àmbit silenciós del gest

i esclata en cada mot.

Només viu qui pregunta.





BALCÓ AL CARRER


També podem, si cal, sortir defora,

sols o bé en companyia,

i ran mateix del desfici que enceta

la pell de tants genolls, hi trobarem

l’espai per a una vida decorosa.

Tot mesurat i compartimentat

en el temps, en el gest, en la memòria,

per bé que inútilment, car escollir,

allò que realment pot dir-se’n escollir,

només ho fem una sola vegada.





MÉS VIDA


Que és bo saber restar quan tot incita

a desistir.

Tanquem, si cal, les portes

i convertim la casa en un reducte

on cada cosa, a poc a poc, reprengui

dimensions comprensibles i amigues.

Res no ens limita fora del refús

d’aquest espai. En la incertesa granen

veus i més veus i al lluny el mar proposa

l’impuls del vent i la llum de les rutes.

Sempre el ponent convoca focs i aurores.

Saber restar, vet ací la consigna,

i preservar cadascú el petitíssim

terreny en què proclama, altiu, més vida.





CAPVESPRES FLONJOS


Què hi fem aquí?

I la gent que enraona

defora, de què parla?

Se’ns omplen massa de presències incertes

aquests capvespres flonjos

amb pols de temps perdut que dilueix

el perfil dels objectes.

Tensem bé l’arc del gest,

perquè el cos, pacient, retrobi la perduda

cadència, l’afany de restablir,

mot rera mot,

el foc de tots els horitzons possibles.





SOLSTICI


Reconduïm-la a poc a poc, la vida,

a poc a poc i amb molta confiança,

no pas pels vells topants ni per dreceres

grandiloqüents, sinó pel discretíssim

camí del fer i desfer de cada dia.

Reconduïm-la amb dubtes i projectes,

i amb turpituds, anhels i defallences,

humanament, entre brogit i angoixes,

pel gorg dels anys que ens correspon de viure.

En solitud, però no solitaris,

reconduïm la vida amb la certesa

que cap esforç no cau en terra eixorca.

Dia vindrà que algú beurà a mans plenes

l’aigua de llum que brolli de les pedres

d’aquest temps nou que ara esculpim nosaltres.





LA TARDA


La tarda és un vaixell que mai no toca port.

Fal·laç, la quietud dilueix els propòsits

en un àmbit confús d’abaltiment i dubtes

i buida el pou del temps lentament i segura.

Tot passa pel secret de l’esforç tenacíssim,

pel goig d’articular dins el clos de la cambra

l’aparença d’un món estricte i necessari,

i es resol en un gest que no cal que perduri.

No hi ha límits ni pes pel batre de l’onada,

persisteixen les veus en l’eixut del silenci

i són clars els senyals al llunyedar dels somnis.

Pensem cada moment amb colors a balquena.





AMAGATALL


Fondos secrets i molt més fonda vida.

Molt cautament, però per la mateixa

ratlla del temps en què tot té un aspecte

solemnial i el mar, al lluny, vastíssim,

acull l’embat de tota llei de somnis.

Molt cautament i amb la mirada encesa

per la claror dels horitzons possibles.

Així i aquí, pel foc i l’esperança,

que cap futur no pella sense angoixa

i cap present no es construeix debades.

Molt cautament i amb claredat extrema,

sabent ben bé que no hi ha risc que empari

perennement de pors i defallences

ni gest sublim que tot ho justifiqui.

Fondos secrets i molt més fonda vida.

Tot neix i creix del dolor necessari

i, pel dolor, fecundament perdura.

Molt cautament construïm una pàtria.

Jorns i més jorns de callat sacrifici

no són res més que el preu i la mesura

d’aquell amor que ens sosté i ens impulsa.

No hi ha triomf més alt que el de saber-se

convenient, però no imprescindible.

Fem que tothom sàpiga bé les coses:

molt cautament construïm una pàtria,

molt cautament i amb una gran tendresa.

De tots depèn que sigui lliure i justa.

Fondos secrets i molt més fonda vida.





III


Posem en ordre

sentiments i propòsits

—miralls, sorpreses—

per quan les deus revinguin

potser tumultuoses.

Quasi indefensos

hem mirat com pellaven,

lentes, les fulles.

Segles de llum per cada

petita meravella.

Al lluny, miratges.

Un vent de mar esborra

de la memòria

foscos records. Posem-hi

senyals de vida nova.

Tenim a penes

el temps de dir les coses

de cada dia.

Mesurem bé els silencis,

i els gests, i les paraules.

L’eixut, les pedres.

Anys i més anys de fosca.

Volenterosos,

hem travessat immensos

sorrals i grans tarteres.

Amb passes lentes

i a voltes indecises.

Així, i no d’altra

manera, podem créixer

i assumir la creixença.

Miralls, sorpreses,

fals horitzó de pluja.

Cada pregunta

pot desvetllar tempestes;

deixem que ens arrosseguin.

Cap llei no imposa

silenci al cor que estima.

Apleguem totes

les voluntats i fem-ne

una sola bandera.

Ara, sol·lícits,

dictem paraules vives

al vent que passa.

Que el vent se les emporti

mars enllà de la història.

En pur silenci

hem preservat uns àmbits.

Edifiquem-hi,

tenaços, una pàtria,

l’àmbit de tots els àmbits.

Creixen i creixen

remors fondes, secretes,

veus, cançons, himnes,

en una allau fecunda

del mar a la muntanya.

Terra —no somnis—

i també mar immensa:

coses tangibles.

I una llengua comuna;

i la gent que la parla.

Mots i silencis,

pedra dura que l’aigua

del temps no gasta.

Bastim murs que ens preservin

de tota estrangeria.

A cau d’orella

repetim les mateixes

clares paraules.

Torna la vida i torna

la dignitat, la força.

En l’ona lenta

podem inscriure-hi totes

les esperances.

Revindran quan revinguin

les deus tumultuoses.

Roda de Ter, 2 d’abril / 30 de juny de 1980.





PRIMER LLIBRE

DE BLOOMSBURY

(1980-1981)


A Dolors Buxó i Pep del Hoyo,

bloomsburians honoraris, amb

una intensa i afectuosa abraçada





1


No tot és desar somnis pels calaixos

rodejats d’enemics o bé d’objectes

que subtilment i astuta ens empresonen.

Perquè viure és combatre la peresa

de cada instant i restablir la fonda

dimensió de tota cosa dita,

podem amb cada gest guanyar nous àmbits

i amb cada mot acréixer l’esperança.

Serem allò que vulguem ser.

Pels vidres

del ponent encrespat, la llum esclata.





2


S’arbren els mots i alhora es destrueixen;

però si bufa un foranell propici

i tens obertes totes les finestres,

d’aquest combat estricte i necessari

pot sorgir-ne el prodigi del poema.





3


Fa so d’eixut el fosc timbal del temps.

Dellà l’espai en què tot vent percut

secrets i dols per heure’n llum i afany

no hi ha senyals ni límits, tot encén

més foc i més desig.

Ressona endins

la veu que salva.

Fonda i plena, diu

que a cada instant posem la vida en joc.





4


Del fons dels ulls ens puja fins a rompre’s

en marees de llum la melangia.

Lànguidament mirem per la finestra

del buit del temps.

Què hi ha rera les dunes?

Mirall de vents, la tarda s’interroga

per cada escletxa del futur.

Comença,

lenta, distant, no prou precisa encara,

la nova melodia.





5


El temps és just, restitueix al gest

la dignitat perduda i el misteri,

dóna més claredat als silencis, i posa

colors nous de desig damunt la pell adusta.

Llargs són els dies de l’hivern, i clars.

Amb llibres i converses els omplim

i en tenim prou. Apoc a poc flueixen

les preguntes —i no esperem resposta—,

mentre defora tot esdevé incert

i el vent esborra signes i propòsits.





6


Aquests costums de solitari,

els hem après sense ni saber com.

Si algú, de sobte, ens fes una pregunta,

tots els secrets no valdrien l’esglai

de la resposta ineludible.

Per això molt sovint tanquem els ulls

davant l’embruix fascinant del misteri.





7


I si algú fuig de si mateix, ¿què troba

sinó incertesa i malfiances?

L’arrel de l’home és en l’home, i l’exalta;

qui el n’arrencarà sense negar-lo?

Marees i viatges ens allunyen

d’aquell nucli pregon i torbador

en què la vida, generosa, esclata.

Tota paraula és llum i tota llum, creixença.

Girem els ulls cap on la pedra i l’aigua

confonen llur duresa.





8


Ara l’eco llunyà s’emporta les deixalles

d’un festí de colors i de sons.

Altra vegada

la cambra i els seus límits, llibres, mobles.

La solitud no transgredeix cap superfície,

s’hi adapta, sinuosa, i confereix

densitat de mirada a cada cosa.

Harmoniosament, vibra el silenci.





9


Amb els ulls sempre oberts els morts del riu

vetllen el curs de l’aigua i de la vida.

Del seu silenci al nostre hi ha l’espai d’un somni,

la quietud òrfena de presències

que la pluja pausada pot omplir de reflexos

o el vent multicolor, d’esclats i de preguntes.





10


De com s’aprèn —i s’aprèn en silenci—,

fem-ne si podem una síntesi clara.

Ningú no posseeix la bellesa absoluta.

D’aquest principi, plenament assumit,

en depèn que el misteri sigui un punt lluminós

a plena nit, o que la vida cremi

sempre en somort, inútil, indecisa.





11


Rera els turons no hi anéssim a cercar

la il·lusió perduda ni el delit:

tornaríem de buit i amb la mirada trista.

Més ens val la incertesa i el risc

d’ara mateix que l’enyor o l’angoixa.

Rera els turons la llum, melangiosa,

no ens encendria els ulls i sentiríem

a la pell el calfred d’aquell silenci, buit

de tota llei d’anhels i d’esperances.





12


Alguna cosa lleu i necessària

i el sobrepuig de tendresa que tota

solitud fa més clara, més fecunda.

Les ratlles de la mà, llegim-les

a poc a poc i sense cap recel,

que ja tot és inscrit a la cortina

que limita el ponent

i la veu s’hi desfà en plecs subtilíssims.

Alguna cosa lleu, i les paraules

per enriquir l’esclat de cada rosa,

que tot és en el mot, i el mot fa dòcil

i profund el silenci.





13


Una mica més d’esperança,

i el pas de l’una a l’altra quietud

serà més fàcil i més clar.

Quan de nou l’herba verdegi

tornarem a mirar-nos als ulls

sense cap arrogància

i els capvespres tindran la placidesa

d’aquella plenitud tan delejada.





14


Mai la bellesa no es resol en moviment

ni el desig, en ganyotes i aldarulls.

Tret del silenci, ¿què hi ha de més pròxim

a la plenitud que l’amor?

I bé que l’amor sempre es refugia

en l’estricta i ardent intimitat

i d’ella en treu la força que el fa créixer.

No pas cansant els ulls amb foteses

aprendrem de mirar,

ans capbussant la mirada en la densa

profunditat en què la quietud

il·lumina secrets i esborra angoixes.





15


Algú que és dins mateix de casa nostra,

que cap senyal no distingeix

ni porta al fons dels ulls

l’aurèola del just i el seu misteri.

Algú quotidià i sentimental,

impur en la mesura i el desig,

però tendre en el gest i en la paraula.

Algú que el temps esborra inútilment

car sobreviu en l’oblit i el silenci.

Algú en qui persistim a desgrat nostre.

Aquest i ningú més podrà salvar-nos.





16


Mot rera mot acumulem silencis

mentre defora esclaten, poderosos,

la llum i el vent.

Qui ens crida rera els arbres?

Solemnement desfà camí l’estol

de gavians i la claror proposa

aquell declivi lent de la tardor

que escriu en cada fulla nous designis.

Em veig al lluny i em reconec, barquer

tossut que remunta el corrent altra vegada





17


No esperis cap senyal enllà dels vidres.

La quietud dels arbres i aquest vol

intermitent de la garsa no són

presagis de cap fosca meravella.

Tot el que busques és dins de la cambra,

dins mateix del poema.





18


També jo vinc d’algun silenci

i sóc mesell per a certes preguntes.

Cridaríeu debades el meu nom

mentre la nit s’ajeu plàcidament

damunt la quietud.

Ningú no respon

perquè no hi ha ningú.

Tan indecisa, la tardor allibera

mots i desigs en una sola embosta

d’aigua de llum.

Caldrà refer el present

si volem sobreviure’ns.





19


La mateixa petita cosa

que ara et distreu et cansarà més tard.

Però d’aquest somriure d’una noia

desconeguda, ¿qui pot dir que no

podràs viure’n molts anys?

Tot allò que estimem ressona i creix

i els ulls n’escampen la claror

enllà del temps:

els dies se n’emplenen.





20


El buit del temps, omplim-lo d’esperança.

Altes les mans i molt més alts encara

els ulls i el pensament.

Que giravolti

la roda dels records i dels designis,

que encengui l’or de totes les collites

i desvetlli el gran vent de melodies

que embruixa fulles, i secrets, i rostres.

Altes les mans, i que els batecs s’emportin

dissorts i dols, angoixes i temences

pel riu del temps que cap temps no detura.

L’ull de l’anella mira sempre enlaire.





21


Davalla lenta, l’ombra, aquest capvespre.

S’allargarà el crepuscle fins a perdre’s

desdibuixant els arbres i les cases

dins la nit fonda i freda.

Torno al llibre estimat. Encenc el llum.

Tot el que és clar en els mots és clar en la vida.





22


Novembre adust, torna’ns la claredat

del gest auster i la paraula justa.

Intens i torbador va ser l’estiu

i ara, prop de l’hivern,

tornen de cop recels i defallences.

Envigoreix i allarga’ns la tardor,

fes-nos dignes de créixer en plenitud

fins i tot quan ja l’ombra se’ns escurci,

abaltida pel pes de les anyades.

Que el més pur de nosaltres resti sempre

dins el vent i es renovi en cada fulla.





23


Si alguns mots han de fer-nos perdurables

que siguin clars i austers: aigua de pluja

porfidiosa; no ratxa de vent

que encén, fal·laç, els rostres i les fulles.

Tornem-ho a dir com qui no vol, volent:

si un sol mot ha de fer-nos perdurables

que sigui clar, i auster, i necessari.





24


Tampoc nosaltres no vam tenir

una primavera encesa

ni un estiu de profundes plenituds,

ni ara fruïm d’una tardor benigna.

Aquells que anunciaven els temps nous,

esperançats,

els escoltàvem amb una barreja

de malfiança i d’admiració.

I tanmateix ara sabem

que cap d’aquells instants no va ser estèril

i cap d’aquelles actituds, desmesurada.

Algú potser dirà que el temps, feixuc,

ens ha llevat l’impuls, la fantasia.

No ho negaríem pas,

créixer és un molt difícil exercici.

Però aquesta subtil i clara certitud,

i l’esforç d’assumir-la,

és allò que lleguem,

esperançats també,

a tots aquells que ara ens escolten.





25


Més enllà de l’ingenu mirall que ens perfà,

meravella d’instant,

somni breu i remot,

musical estridència,

hi ha la bola de llum llançada contra el temps,

la gravetat d’una escenografia

deturada i absorta.

Allò que tal vegada fa perfecte el moment

no és ni el pur silenci

ni el rompre’s del cristall en mil bocins,

ans l’alenar de cada mot,

el dibuix subtilíssim

que cap mirall no pot reproduir.





26


Tot revindrà quan cessi la lluita de les ombres

amb la claror, i el pur alenar de l’instant

es resolgui en l’esclat que més enllà de les ombres

i la claror suscita el goig de cada instant.





27


Tot allò que el silenci ens ofereix

de manera benigna,

aquell tacte de seda de la pell del record,

la paraula que ens obre les portes del misteri,

l’arbre en què l’esperança treu sempre fulles noves,

forma part del secret

que fecunda la vida.

Onsevulla que anem ens acompanya l’ombra,

fidel en el seu pur no esdevenir,

i tal volta és per ella que sabem

que aquestes flors que el novembre ha desclòs

no són una fal·làcia del vent

ni venceran l’hivern, miraculoses.





28


S’aquieta la tarda rera els vidres.

La llum retalla nets perfils de vida

de tots colors i el jonc d’un crit travessa

l’aire encalmat.

Jo vaig i vinc, de mi

a mi mateix, per aquest pont de somnis.





29


Plàcids i clars són aquests dies

d’una tardor fecunda, amb tants projectes

com fulles perden els pollancs de coure

de vora el riu.

S’encalma el temps, s’encalmen

els sentits i la veu, però són clares

les deus dels sentiments sota les dunes

dels somnis i dels anys.

Aviat serà hivern i encendrem foc,

s’escurçaran encara més els dies

i en pur silenci esperarem aquells

que han de venir de lluny per escalfar-nos

les mans i el cor amb les seves paraules.

En ells i amb ells la vida continua.





30


Deixa que els mots conservin el misteri

del seu origen, per impur que sigui;

però salva’ls si pots de la feixuga

servitud que els sotmet a gratuïtes

verbositats, a incerts malabarismes.

L’essencial es diu amb senzillesa.

El poema, que sigui l’aire en què

cada mot, exaltant-se, recuperi

la plenitud, l’esclat, la fantasia.





31


De lluny estant, mentre la boira creix

damunt les coses, ens arriba el crit

que travessa la grisa solitud.

Tot és incert, però el desig perdura

des del profund i en el profund se centra

i esdevé goig, i sentiment, i força.

Les ales lleus d’aquesta melodia,

¿qui pot tallar-les sense que esdevingui

fosc el present i angoixant de presagis?

Tots els misteris seran fulles verdes

si el cant perdut troba ressò en nosaltres.





32


Aquestes tardes breus i fulgents de l’hivern

no m’allunyen de mi.

Pacient, recupero

la cadència estricta, el dring de plata

de cada mot.

Per què fer-ne?

No ho sé.

No vull saber-ho. Visc en plenitud

de mi mateix i prou.

Sóc el que espera,

dreçat el cos i amb els sentits alerta.





33


Sóc més vell que els records. Quan el vent fred

de la tardor m’hagi rentat els ulls

de neguits i miratges, encendré

foc per l’hivern, que s’anuncia llarg.

Assossegadament transcorre el temps

i són melangiosos els crepuscles.

Del cim dels anys estant contemplo el tosc

retrat de mi mateix.

Quin fosc embruix,

la solitud! Quin llac immens, la vida!





34


Si els anys viscuts t’aquieten el gest,

o llegint aquests mots sents una vaga

malenconia que no saps d’on ve,

tal volta ets en camí de fer de cada

silenci un arbre ple de melodies

i de cada neguit, una esperança.

Sigues tenaç, que la lluita és molt dura.

La pau no és un cop de vent sobtat,

sinó la pedra en la qual cada dia

cal esculpir l’esforç de conquerir-la.





35


No ens deturem ací,

però no fem tampoc camí debades.

Cos meu ingenu i trist,

com esdevens a voltes laberint

de secretes angoixes!

No ens deturem ací, anem més lluny,

que quan claregi ja no ens facin por

ni la crida del temps

ni el repte del desig i les preguntes.





36


Ni més ençà ni més enllà de tu.

Digues a poc a poc el nom de cada cosa

i sentiràs de nou aquell gust aspre

que t’encén el desig.

Ara ha plogut,

i almirall clar del dia que declina

pots llegir-hi propòsits i esperances

sense cap por. El verd nou de les fulles

i aquest recomençar ple de presagis

te’n garanteixen el ressò fins que

la pluja bati novament la terra.





37


Més lent que caure, però no menys cert.

Mira’m el cos en davallada. Tot

és l’ara estricte, sense tornaveus

i també sense angoixa ni temors.

Una mirada fonda i vehement

i dues mans de fusta són l’escut

que preserva i defensa el baluard.

Dins hi ha les cambres per on tresco, sol,

a trenc de mots i a trenc de sentiment,

i alguns camins, i gent, i molts miralls

per enganyar l’engany i percaçar

tossudament el fosc secret de mi.

Fora no sé què hi ha ni ho vull saber:

amb l’aspre món de dins en tinc ben prou.





38


De la finestra enllà

tot el paisatge alena

suaument, mentre escrius

i et detures per beure

glops de tarda. No hi ha

cap espai que no emplenin

les paraules i aquest

desig de sobreviure-hi.

Cada graó de temps

dalla arran de silenci

el secret que no vols

que cap neguit agregi.

Dellà l’esclat del verd

i un vel lleu de calitja

hi ha el ponent que esculpeix,

fastuós, les muntanyes.





39


També nosaltres amb la punta dels dits

hem esbullat els cabells imaginaris

d’aquesta tarda que ara ens abandona.

Se’n va la llum, i el silenci i la fosca

no sempre són acollidors, benignes.

Però el perfum que ens resta entre les mans

ens orienta pel camí dels somnis.





40


Desembre auster de claredats extremes

i extremes solituds, fes-nos fidels

i agosarats alhora, perquè el temps

no pugui vulnerar-nos ni sotmetre’ns,

emplena’ns els silencis de deler

i els mots, de fortitud i d’esperança;

benignament sever, dóna’ns la mà

per afrontar l’hivern que se’ns apropa.

Som al bell cim dels anys i fem camí

com qui desfà una ruta coneguda,

tot és quiet, però de lluny estant

alguna veu secretament ens crida.

Desembre fred, preserva’ns del neguit

d’incertes i fal·laces primaveres,

guarda’ns de turpituds i d’afalacs

i conserva’ns encesa i vehement

l’aigua de llum al fons de la mirada.





41


Tota la pols dels anys

i tota la bellesa.

No ens avindrem a cap

tracte brut per malvendre’ns

la lentitud del temps,

l’or vell de l’esperança.

Si créixer és jugar a acuit

amb l’ombra i perdre sempre,

serem flama només

o bé només sageta.

Després, algú hi haurà

que escrigui amb la mirada

noms i més noms al mur

que cap vent no enderroca,

i escarpeixi els cabells

encrespats del capvespre.





42


La noia que somriu i tu no saps per què

no pertany al teu món i tanmateix l’estimes.

Del seu somriure ets ric i dels seus cabells negres

que el vent i tu esbulleu i ella, amb les mans, pentina.





43


De la finestra estant

veus la tarda tranquil·la

que s’aclofa damunt

un dens coixí de xiscles.

A crits maten els uns

la solitud dels altres.

Tens rústegues les mans

de tant palpar l’escorça

dels mots, bo i percaçant

l’encaix que els justifica

i n’exalta el sentit.

No et dol l’espera, et dol

el temps que no fa fressa

quan cau al fons del pou

d’aquesta espera incerta.

Tot et constreny i tot,

alhora, t’allibera.

Molt més enllà que el joc

que assages, hi ha el silenci

que a poc a poc et creix,

fecund, a les entranyes.





44


També nosaltres i també tots aquells

que amb nosaltres o sols han viscut aquests anys

de desenganys, i neguits, i renúncies.

Ni per a ells ni per a nosaltres s’ha deturat el temps

i tota defallença és un buit que cap mena

de refús o de pretext no omplirà.

Ara tenim el son més curt i també parlem menys;

però cap vent no és capaç de doblegar-nos,

car tot allò que hem perdut d’esveltesa

a poc a poc se’ns ha convertit en la terra

on arrelem més i més cada dia.





45


Dellà el camí i amb vent per somiar

algú hi haurà que repeteixi

les paraules que jo deixaré escrites.

El temps és un ocell que mai no atura el vol.

No pregunteu quin propòsit guia els mots

ni quin vel de misteri els afranqueix

de la feixuga servitud que sotja

tot allò que viu.

Que perdurin en l’aire, perquè algú

pugui sentir-ne l’eco pels camins

i fer-se’ls seus, amb vent per somiar.





46


Des d’aquest punt en què tot convergeix

traça si pots una espiral que passi

pel cor mateix del laberint del temps.

Després espera que els colors s’esbalcin

i que el silenci posi accents tendríssims

damunt l’eixut d’aquest mot que no trobes.





47


Aquest poema és un cop de vent.

Més enllà tal vegada no hi ha res,

o potser el tot i el res s’hi confonen.

El silenci decanta el pensament

que es perd pels plecs subtils d’una cortina

que deforma el paisatge.

Espero un crit

que trenqui aquest embruix, o la presència

d’una noia d’ulls foscos que concreti

sense dir res el gran buit que ara em xucla.

Transcorre el temps i les cent mil agulles

del silenci teixeixen una frase

que conec bé i ara ja no em dol gaire:

Aquest poema és un cop de vent.





48


Sigui quin sigui el gest amb què ens aculli

aquest futur d’incerteses, tot passa

pel seu secret.

S’escolen, lents, els dies

i cap mirall no ens diu què hi ha darrera

del vellut dels capvespres, cap paraula

no ens allibera de l’esforç de créixer.

Del riu enllà tot és claror i misteri,

però en cada arbre l’esperança hi fulla

i és blau el cim de totes les carenes.

Tot crida a viure pels batents del somni,

per més que al mig del vidre de la tarda

la llum morent embruixi la mirada.

Tot crida a viure amb el gran risc de sempre,

sigui quin sigui el gest amb què ens aculli

aquest futur de dubtes i incerteses.





49


Ja l’any crema en somort i fem recompte.

Del fosc de la memòria s’enlairen

torterols de records, imatges vagues,

recances i desigs.

Són feixucs sempre

els dies que hem viscut, i trencadissos

els que encara hem de viure. L’aigua esmola

les pedres i la veu, i aquest silenci

no sempre és un mirall ple de respostes.

Però la vida sols es diu vivint-la,

i a l’altra riba d’aquest riu que tantes

vegades hem creuat hi ha el vent que encara

pot esbullar-nos els cabells, la força

per desertar el fastig i la impotència.

Tots els camins desvetllen angoixoses

solituds i secretes meravelles;

res no ens sotmet i tot ens corba els muscles.

Ja l’any se’n va i ens n’anuncia un altre.

Només si anem més enllà de la lluita,

incessantment i sense defallences,

n’amidarem, sencera, la fondària.

Roda de Ter (El Serrat), 24-VII-1980 / Roda de Ter (Bloomsbury), 28-XII-1981.





CINC POEMES D’INICIACIÓ

(1982-1983)





1


Tot el que descobrim és bell i agrest,

fosc en l’origen, però clar en la forma,

perquè en la forma creix i s’interroga.

Dels ulls estant tots els secrets són dòcils,

dòcil l’espai en què els somnis s’exalten

i fecunden el goig i l’esperança,

i dòcil també el riu d’aigües profundes

que ens vincla joncs al fons de la mirada.

Visible a molts miralls, la vida, lenta,

s’escriu a si mateixa en els propòsits

i s’esborra en la por i les defallences.

Només pel foc del desig i l’espera

l’esclat de tot en tot es justifica.

Només pel foc, només amb foc, cremant-nos,

podem mirar la vida cara a cara.

19-XII-1982





2


Fosc timbal del temps

percut amb cadència

gaudis i laments.

Com més aspre i breu,

més el so ens emmena:

crema com la neu.

Torrentera avall,

mentre el gaudi dura,

so de xaragall.

Torrentera amunt,

quan el vent assota

i els camins són lluny.

Cap mirall no diu

quin secret s’amaga

rera de l’esquiu

timbal fugisser

que celebra angoixes

i plaers també.

Però el ritme fosc

agita les fulles

d’aquest arbre tosc

i encén el neguit

de la veu que malda

per arribar a crit.

Veles i dofins

esqueixen silencis;

les remors són dins.

Platges i recers

diuen que el misteri

no té mai després,

i que el so d’eixut

del timbal no és culpa

d’aquell que el percut,

sinó del destí

que ens fa ballar sempre

pel seu trist camí.

12-I-1983





3


A poc a poc sabem que el món és món

per una olor molt lleu de cada cosa.

Cossos i vents es penetren, s’exalten,

i a cada giragonsa el mateix arbre

desprèn l’embruix d’una sentor novella.

Així creixem; i posseir tal volta

no és sinó percebre, creure en totes

les olors que ens colpeixen, i en el bàtec

que restaura el desig i el justifica.

Terres i somnis criden a combatre,

perfums i veus fan una sola aroma

i enllà del temps sempre hi ha alguna llebre

que bota, inesperada, davant nostre

i omple l’aire de foc i de preguntes,

sempre hi ha el mar, desmesurat, que escampa

la salabror que incita, la feixuga

sentor de vida que convida a viure

i a poc a poc confirma l’existència

per una olor molt lleu de cada cosa.

3-1-1983





4


Si emmotlles amb les mans la quietud,

el fang que et resta als dits pot revelar-te

profunditats secretes, mons insòlits,

la densitat de l’aigua que s’escola

per entre els joncs del gest i el blau de totes

les llunyanies i de tots els somnis.

L’espai comença allí on les mans inscriuen

l’arabesc d’algun cos o la sorpresa

dels objectes incerts i necessaris.

Més enllà no hi ha res. Tota la història

s’escriu dins d’aquests límits, i es concreta

quan traces ratlles dòcils que acompanyen

sons i desigs en inefable escorta.

Plou al tendríssim horitzó dels arbres

i a través de la pluja s’endevina

la silueta breu i lluminosa

d’un cos de dona que sols tu coneixes.

13-1-1983





5


Un gust de sexe als llavis i a la pell.

Tot és més dens a la polpa de l’aigua

i més profund quan comença el capvespre.

Goludament torno al secret. L’embosta

d’aigua salada, l’arbre, la peresa,

i aquells llavis febrosos que buscaven

uns altres llavis, cavitats, miratges.

Molt més enllà de qualsevol mirada

la sal encén un èxtasi de fosques

sensacions, de quietuds molt tenses;

si defalleix la ment, el sexe vibra.

Lleis i confins s’esbalcen davant l’aspre

perill de vida. Rutes i prodigis,

aquietats, proclamen els designis.

Closos, els llavis tornen a recórrer

l’espai fecund en què es concentren totes

les voluptats. I el cicle recomença.

16-I-1983





ANDORRA

(postals i altres poemes)

(1983)


Per a en Toni Sitges,

que es pot dir que va tornar-nos,

a tu sobretot però també

a tots els de casa, la vida

i el goig de viure-la

Per a en Vicenç Grenzner,

que va fer possible el prodigi





1


Recordo Andorra amb cuixes de turistes.

El cafè a la placeta de l’església

—cafè l’Isard, em sembla que se’n deia.

Dessota els para-sols de coloraines

contemplàvem la lenta desfilada.

Tribus senceres, com en els grans èxodes,

passejaven la mandra apegalosa

d’havent dinat, enmig de les corrues

incessants d’automòbils que avançaven

a pas de processó i encara gràcies.

Eren els «venturosos» anys seixanta

i amb uns àrabs tranquils i candorosos

als del Mercat Comú els ponien totes.

Hi havia, és clar, cuixes de totes menes:

d’homes, de dones, poderoses, flàccides,

grasses, primes, senils i jovençanes;

però la majoria no passaven,

per dir-ho clarament, de mediocres.

Només de tant en tant, com en un somni,

dues cuixes esveltes, quasi sempre

servant un cos de rodonors bregoses,

ens permetien de pensar que encara

el món, ai las!, no anava a la catàstrofe,

com diu el gran Vicent en unes èglogues.

Tu sobretot blasmaves els francesos,

que portaven, a guisa d’uniforme,

samarreta a l’imperi, gorra blanca,

calces curtes, mitjons i sabatasses,

i escridassaven els menuts que sempre,

com els de tot arreu, marranejaven.

Parlàvem poc. Cadascú —ara ho penso—

devia defensar amb més o menys traça

el seu bocí particular de somni.

Tornàvem cap a casa a mitja tarda,

lentament, per carrers silenciosos,

i ens deturàvem sempre davant l’àguila

que feia de reclam a Can Calones.

Algunes voltes (poques, massa poques),

en ser tots sols ens besàvem febrosos

i, gloriosament impúdics, fèiem

l’amor mig despullats i tot s’omplia

de claror, d’harmonia, d’esperança.





2


També recordo feixes d’hortalisses

i de tabac, en el pendent abrupte

que hi havia dessota la terrassa

d’aquell apartament que en Pep Bermudo

ens deixava a l’estiu, i queia sota

de l’hotel «Arribada». Moltes tardes

les havia passat llegint un llibre

a la petita terrassa, o mirant

els turistes que anaven i venien

dels càmpings del costat de la Valira.

Força sovint els ulls se’m deturaven

en una silueta femenina

que, des de lluny, imaginava esvelta

i em permetia de forjar quimeres.

L’avi Martí baixava a mitja tarda

pels caminets traçats amb tiralínies.

Era un home baixet, que quasi sempre

portava un davantal de cuir, i botes

d’aigua o bé esclops. Tenia cura

dels horts amb una gran delicadesa

i es veia ben pel clar que coneixia

la feina i que, a més, se l’estimava.

Jo me’l mirava embadalit, i hauria

volgut parlar-hi de qualsevol cosa,

aprendre els mil secrets que coneixia,

escoltar-lo com qui escolta un oracle.

No sé si encara és viu, però el recordo

com una part important del paisatge

d’aquells captards suaus, melangiosos,

en què la vall, tranquil·la, s’adormia

molt lentament al flanc de la muntanya.





ANDORRA, 1982 (QUASI ELEGIA)


Aquest monstre que creix i que en créixer es devora

també és Andorra. Des de qualsevol

balcó amb neguit de geranis i fúcsies,

o des de la finestra més remota

que només s’obre al buit del ciment i del vidre,

podràs, sol i de nit, si pares bé l’orella,

escoltar la remor de l’aigua que davalla

dels cims nevats, o sentir el vent que xiula,

desmesurat, pels còrrecs solitaris.

També és Andorra aquest gran pop que estén

uns tentacles d’asfalt per vulnerar silencis,

i el griu encisador i el gos desemparat

són també Andorra.

Torno d’un llarg exili de quietuds i et trobo

vehement i dispersa com abans i com sempre.

Cada pàtria es diu diversament. Transcorren

els anys sense fer cas de les nostres foteses,

cavem sense saber-ho la nostra pròpia tomba

i només per allò que estimem, tal vegada,

algú ens recordarà. Jo estimo molt Andorra,

l’Andorra que conec, amb tots els seus defectes,

que mai no assolirà la perfecció suprema,

però es perfà, tenaç. Estimo molt Andorra,

estimo el monstre, el pop, el griu que meravella,

l’Andorra de les fondes, solemnes placideses,

i la del foll traüt, sempre desmesurada.

Proclamo aquest amor, a més, amb veu ben clara:

vull que sigui la deixa que faig a aquesta terra

que per a mi ha estat sempre una segona pàtria.





3


Amb els Arnó i els Giribet havíem

recorregut la major part d’Andorra,

almenys la que pot fer-se en automòbil.

Generalment teníem la tendència

de «fugir nord enllà», com el poeta;

això no obstant, tampoc no desdenyàvem

de visitar Sant Julià de Lòria

i, des d’allí, més d’un cop ens havíem

enfilat fins al bosc de la Rabassa.

Noms d’indrets i de pobles se’m barregen:

Aixirivall, el Coll de la Botella,

Pal, Arinsal, la vall d’Incles, Canillo,

Engolasters, Ordino, la Maçana,

i tants d’altres, que evoco amb una certa

nostàlgia, tal volta inevitable.

Berenàvem a peu de carretera

—de prats no en manquen, certament, a Andorra—

o en algun restaurant a plena ruta,

i allargàvem amb goig les sobretaules

discutint vehements, mentre vetllàvem

els dos Àlex i en Jordi que jugaven.

Eren tardes senzilles, que ens obrien

horitzons impensats, tardes de fonda,

harmoniosa i clara placidesa.

De vegades també en Joan Rosanas

ens portava a voltar amb el seu Volkswagen.

Amb ell, però, les coses canviaven,

perquè el seu fort era descobrir rutes

i s’enfilava per camins inhòspits

amb aquell «tanc» que res no deturava

Un i altres, però, van fer-nos veure

l’altra cara d’Andorra, la que serva,

viva i gairebé intacta, la bellesa

majestuosa d’uns indrets que encara

la mà de l’home no ha pogut malmetre

i el tornen, pròdigs, als seus purs orígens.





4


En Fontbernat, el mestre, se’l podia

trobar davant el quiosc d’en Boixeda

si fa no fa pels volts de quarts de dues.

Era un home baixet, que caminava

amb passes curtes, però molt de pressa,

i jo el recordo sempre amb vestits foscos.

Treballava aleshores a Ando-ràdio.

Feia un programa en català, que em sembla

que devia ser l’únic que emetien

en llengua no francesa. Ami va dur-m’hi

dos o tres cops i quan vaig tornar a Roda

vaig poder constatar que s’escoltava,

perquè més d’un me’n parlà fent-ne elogis.

Era un exiliat perpetu, el mestre;

havia estat a Prats de Molló amb «l’Avi»

i era profundament antifranquista.

Tenia un aire, diguem, vuitcentista,

portava els cabells llargs i juraria

que a voltes fins i tot duia xalina.

Al quiosc d’en Boixeda s’hi aplegaven,

abans dels àpats, sobretot al vespre,

una colla d’assidus, amb el mestre.

Jo hi recordo en Rosanas, que vivia

vora del Park Hotel, en Joan Sansa,

l’Arqués, en Quim Arana i en Marc Vila.

Hom comprava diaris i revistes

i es parlava de tot i de política.

A voltes jo sentia la conversa,

a retalls, en anar a buscar el diari;

es discutia amb fonda vehemència,

però de fet la cosa no passava

d’un intercanvi enriquidor d’idees.

Recordo el mestre i vull homenatjar-lo;

per això li dedico aquest poema.





5


Per no ser menys, nosaltres també havíem

vagarejat per aquelles voreres

plenes de gent, d’Andorra i les Escaldes.

Era una absurda i lenta passejada,

sense cap més finalitat que moure’s,

perquè de cop la casa ens queia a sobre.

Ens deturàvem davant les botigues,

tu, sobretot, de modes; jo, de discos

o de productes vagament exòtics,

i comentàvem amb sorpresa els canvis,

d’un any a l’altre, de propietaris

(més tard vàrem saber que aquelles coses

a Andorra eren el pa de cada dia).

Érem milers passejant, tots amb l’aire

de no saber ben bé què ens impulsava

a anar d’ací d’allà, o a deturar-nos,

tots amb posat de fastig, com si féssim

allò que fèiem verament per força.

Sempre que hi penso no em sé estar de dir-me

que allò del gregarisme que ens imputen

no és ni de bon tros cap bestiesa.

Comptat i debatut, d’aquelles llargues,

inútils passejades, no en conservo

cap record viu. Només, de fet, me’n resta

la impressió llunyana i poc precisa

d’haver pogut reposar la mirada,

de tant en tant, en algun escot pròdig

que anunciava dues sines túrgides,

o d’haver vist un bon parell de cuixes,

àgils, suaus, movent-se incitadores.

Quan ja n’estàvem farts, giràvem cua.

Sovint tornàvem emprenyats a casa.





CANÇÓ


Si dic Andorra, dic

tot el que me’n separa.

Escric des del recer

que em faig amb les paraules,

el groc melangiós

dels arbres m’acompanya

i són clars els contorns

tan tendres de la tarda.

Si dic Andorra, dic

tot el que me’n separa.

Ai, pluja pels camins

que escurça les distàncies,

ai, sol desmesurat

que els sentits embriaga,

ai, vent de tots colors

amb cascavells de plata,

ai, pluja, sol i vent

a la vall encalmada.

Si dic Andorra, dic

tot el que me’n separa.

Pel fastuós ponent

s’esbalcen els miratges.

Torno d’enlloc, cansat,

tu sola m’acompanyes;

només la vall ens fa

de tornaveu amable.

M’aprenc i em desaprenc

en tot allò que em manca.

Si dic Andorra, dic

tot el que me’n separa.





6


A Sant Miquel d’Engolasters, hi vàrem

pujar una tarda amb en Toni, que havia

vingut a Andorra amb en Joanot Hösle.

Mentre el Volkswagen engolia corbes,

nosaltres tres, a dins, organitzàvem

un concurs de cançons religioses

en llatí pre-conciliar. Recordo

que vaig guanyar-lo jo, i avui encara

me’n sento enorgullit, que els rivals eren

dominadors experts de la matèria.

L’església, com sempre, era tancada,

però vam admirar-ne l’esveltesa

singularment harmoniosa i simple.

De dalt estant, Andorra i les Escaldes

eren un rusc del qual pujava, a estones,

un bruit desficiós que es diluïa

dins el silenci clar, sense alterar-lo.

La pau és l’equilibri de les coses,

ha dit algú, i aquella tarda em porta

records d’una harmonia quasi màgica.

Tot tornant per una altra carretera,

mentre en Joanot Hösle interpretava

cançons en alemany, en Toni deia

que baixàvem de nou cap a l’infern.

Havent sopat vàrem sortir una estona;

no hi havia traüt en aquella hora.

Quan, ja ben fosc, tornàvem cap a casa,

en Joanot, de cop, va confessar-nos

la seva fonda passió pels tangos.

Jo vaig quedar parat, en Toni reia,

i allí mateix, davant d’una botiga

d’antiguitats, va esbossar-ne uns quants passos

tot cantant amb braó «Adiós, muchachos».





7


D’Arinsal en recordo moltes coses:

el poblet que sorgia de cop sobte

darrera d’un revolt, l’aigua abundosa

d’un sequió, l’hotel on feien «pisto»,

tot de prats suavíssims que escortaven

un torrent brogidor, i aquella clapa

de neu perenne del Coma Pedrosa.

Però un record esborra tots els altres:

el tir al gall. L’animaló, el tenien

lligat per una pota en una pedra

al flanc de la muntanya; els tiradors

eren a baix, a peu de carretera;

pagaven no sé quant i disparaven.

Em sembla que el trofeu era la bèstia,

perquè a la vora seu hi havia un home,

degudament parapetat, que quan

el gall moria n’hi posava un altre.

A cada tret la vall s’omplia d’ecos

i el gall, esparverat, esbategava

les ales en un foll intent de fuga.

De tant en tant li voleiaven plomes,

al pobre gall, i els tiradors lloaven

la bona punteria del col·lega.

Jo vaig trobar l’espectacle un xic bàrbar,

i ho vaig dir, i encara ara me’n recordo.

Però els costums dels pobles de vegades

són la part més austera del seu ésser

i s’han de respectar mal que no ens plaguin.

Era festa major. Hi havia tires

de papers pel carrer, que el vent movia,

i barrejaven el seu soroll plàcid

amb les rialles clares de les noies.





LA INTIMITAT PERDUDA


Lenta, solemne,

recordo bé la pluja.

Per unes hores

la vall recuperava

tot el seu alt domini.

Tu i jo miràvem

com plovia, en silenci.

Tots dos teníem

un vel de melangia

al fons de la mirada.

Acollidora,

la pluja ens emparava.

Fal·leres, somnis,

eren clars i possibles

dins la seva harmonia.

S’anunciava

la nit amable, freda.

Lentes parelles

de turistes tornaven

a poc a poc als càmpings.

Potser t’alçaves

sense dir res. Havia

parat de ploure.

Tot lluïa. Pujaven

sentors de terra molla.

De cop tornava,

amb els sorolls, la vida,

que solem dir-ne.

Lamentàvem moltíssim

la intimitat perduda.





8


El Duralex, vam descobrir-lo a Andorra

i solíem comprar-lo a can Porqueres.

Va durar molt de temps que no hi havia

cap viatge que no ens servís d’excusa

per augmentar l’estoc de plats i vasos,

alguns dels quals encara avui serveixen.

Ami, del Duralex me’n va sorprendre

primer de tot el nom, la llatinada

que encara ara no entenc qui va empescar-se,

després me’n va sorprendre la duresa;

els Porqueres recordo que llençaven

tranquil·lament un plat a terra quan

algun client, tossut, posava en dubte

que fos, tal com ells deien, irrompible.

Llevat de l’amo, tota la família

despatxava, i ho feien, val a dir-ho,

amb un contagiós entusiasme.

En Porqueres, sorrut, deambulava

generalment amb les mans a l’esquena.

Jo hi parlava a vegades, i em solia

tractar discretament, més que res, penso,

perquè em sabia parent d’en Rosanas,

per qui sentia una profunda estima.

La botiga era un cau farcit de gènere

i encara no he entès mai com s’hi movia

la gent que ben sovint s’hi congregava.

De fet, però, com molt bé diu la dita,

la gent pot fer el que vol, sempre que en tingui,

no cal ni dir-ho, veritables ganes.





DE TU I DE MI


De tu i de mi parlo molt: de nosaltres,

d’aquest nosaltres càlid

dins el qual hi ha paraules i silencis,

projectes i neguits,

molt d’amor i, a vegades,

per què no?, una certa indiferència.

De tu i de mi parlo molt, de les nostres

entranyables foteses,

de tot allò petit, subsidiari,

que ens confereix, al meu entendre, tota

la grandesa possible.

Minuciós, parlo d’aquestes coses

i ho faig amb mots senzills, per tal que puguin

ésser compreses per tothom,

per mi mateix primer de tot,

que me les dic moltíssimes vegades.

De tu i de mi parlo molt, i també

de llocs, d’amics, de la vida viscuda,

i ho faig planerament,

sense èmfasi ni joc,

tal com sovint parlem entre nosaltres.

No penso pas, t’ho puc jurar, que sigui

gran cosa tot plegat; diguem que es tracta

d’un lúcid exercici

per créixer i estimar: res més que això,

o res menys, tal vegada.

Parlo molt de nosaltres, confegeixo

una petita història

com tantes d’altres. Vet ací el seu mèrit,

si algun en té, o vet ací, si vols,

el que la fa clara i compartidora.





9


Per a nosaltres la t.v. francesa

tenia uns certs encants. Primera cosa:

canviar de canal: dos, aleshores,

si no em traeix, que no ho crec, la memòria,

per un només a la t.v. espanyola.

Segonament: constatar que una llengua

no massa ben apresa, l’enteníem

força bé sense fer gaires esforços.

I finalment, és clar, la gosadia:

si feia falta, a la t.v. francesa

les dones ensenyaven els pits, cosa

totalment impensable a la franquista.

Això no obstant, no es pot dir que passéssim

moltes hores davant la caixa estúpida,

com diu que l’anomenen els anglesos.

Ens agradava més conèixer Andorra,

o llegir, o xerrar, o escoltar música

a casa dels Arnó, que ja aleshores

tenien una excel·lent discoteca,

o simplement deixar passar les hores

a la terrassa, mirant com tornaven

d’Engolasters aquelles baluernes

amb bancs i sense vela, quasi sempre

ben plenes de turistes sorollosos

que, colpejant els flancs de l’automòbil,

cantaven a compàs cançons folklòriques.

Fet i fet, la t.v. mai no ens havia

tret el son, i encara ara no ens el lleva.

Passada, és clar, la primera sorpresa,

vam adonar-nos que la caixa estúpida

ho era arreu, per més que s’hi notessin,

tot s’ha de dir, discretes diferències.





10


La invasió de Praga per les tropes

del pacte de Varsòvia, la vaig viure

a Andorra. Quina fosca sotragada!

Tu m’ho vas dir en tornant de comprar;

després ho vam llegir a tots els diaris.

Era molt més que renunciar a un somni.

Ens sentíem de sobte les mans buides

i a la boca un gust aspre d’impotència.

Al món, prou que ho sabíem, sols comptaven

les lluites dels dos monstres en litigi,

tota la resta érem i som comparses

als quals, si cal, es fa callar per força.

Amb tot, durant els dies que seguiren,

amb els amics no hi hagué cap conversa

que no passés per Praga. Discutíem,

vehements, amb molt més entusiasme

que els actors de la tràgica contesa,

i resolíem el problema amb una

facilitat sorprenent, sobretot

prenent cafè després d’algun bon àpat.

La invasió, per sort, fou incruenta,

però els tancs pels carrers mai no assenyalen

res de bo, ni són grata companyia.

Ara, passats els anys, parlem a voltes

dels fets de Praga amb molta displicència

—el temps, és clar, no passa pas debades—,

i tanmateix hi ha Pragues cada dia.





M.I. CONSELL GENERAL - HOMENATGE


Andreu Rossell, Ermengol Rectoret,

Joan Call, Pere Pal, Cosme Burgada,

Nicolau Torres, Anton Adallach,

Guillem Areny, Joan Pere Solana,

Pere Marfany, Jacint Bonell (Parrot),

Joan Pla, Jaume Cam, Anton Cabanes,

Pere Moles, Lluís Molné (Cremat),

Joan Calvet, Anton Huguet, Marc Sansa,

Jacint Nequí, Roc Rossell, Anton Tor,

Valentí Montané (Jep de l’Aldosa),

Francesc Cairat, Gil Font, Agustí Coma,

Julià Reig, Marc Vila, Lluís Call,

Francesc Bons, Dot Martí, Francesc Cerqueda,

Josep Marsal i un llarguíssim etcètera.





11


Que jo ho recordi, a Andorra només vàrem

anar al cinema dos cops, i ara ho trobo

força estrany, perquè estic parlant d’una època

en què hi anàvem, de fet, cada festa,

i més i tot, si s’esqueia i podíem.

Hi vam anar dos cops, a dos cinemes

de l’avinguda Meritxell. L’un queia

on comença el pendent, molt a la vora

d’una enorme botiga de joguines

davant la qual ens deturàvem sempre

tant si només anàvem amb en Jordi

com si ens feia costat la Mariàngels;

l’altre era força més avall, en una

galeria de bars i de comerços

bastant tronats, a la qual s’accedia

des del carrer per una curta escala.

No recordo ni el nom dels dos cinemes,

ni el dels films que hi vam veure; m’imagino

que hi vam anar ben bé a passar l’estona,

gens convençuts, vull dir, i amb una certa

displicència. De fet, a Andorra, em sembla

que aleshores s’hi feia poc cinema

i no pas gaire bo. Per als turistes

europeus, el cinema no tenia

cap interès, prou que en veien a casa!,

i per als altres tampoc, perquè Andorra

no ha estat mai Perpinyà, ni Barcelona.

No sé pas com estan ara les coses,

ni si són «vius» encara aquells cinemes,

i ben mirat potser ni em preocupa.

M’agradaria, però, que algun dia

Andorra, aquest país de grans contrastos,

de grans mancances i de grans excessos,

fins i tot en qüestions com ara aquesta

trobés aquell punt dolç que, almenys per ara,

cerca sense encertar, tal com tants d’altres.





PAISATGE AMB FIGURA


Mira com la tendresa també s’instal·la

dins aquest vast domini que tant t’afeixuga.

¿No creus que aquesta quietud és el que més

t’apropa a aquella pau que sempre dius que deleges?

S’ha fet fosc i s’encenen a poc a poc els llums.

Cada mot que escrius és una prova irrefutable

d’aquella afirmació constant de tu mateix

que tanta falta et fa per no sentir-te

ni massa sol, ni massa desolat.

No ignores tanmateix que un mot esborra l’altre

i que pot molt ben ser que en acabar el poema

et sentis enxampat a la subtil teranyina

que tu mateix hauràs anat teixint.

La vida té aquest risc i d’altres que coneixes

força bé, però val la pena viure-la

bevent-ne a cada instant tot el licor.

Només així podràs apreuar la tendresa

que, com un solatge inesperat, és al fons

del got ple a vessar que ara et toca de beure,

i reconciliar-te, lúcid i escèptic alhora,

amb el teu propi fat i amb el dels altres.





12


Una vegada vaig cantar-hi, a Andorra,

al Teatre del Centre, que més tard,

no pas per culpa meva, va cremar-se.

Era quan l’Espinàs i companyia

iniciaven, decidits, la Nova

Cançó. Jo, de fet, mai no hi vaig pertànyer,

però com que sabia que aleshores

feia més falta gent que no veus bones,

vaig fer-me un «tour de chant» i vaig llançar-me,

sense gaires embuts, a la palestra.

De fet, és clar, jo tenia aleshores

la veu normal, no com aquesta d’ara,

i a més una predisposició innata

per fer força com cal qualsevol cosa.

I vaig cantar, per ciutats i per viles,

sol o amb altres, que tant se me’n fotia,

ben de gust, i sabent, per altra banda,

què feia, com ho feia i per què ho feia.

I un dia, ja ho he dit, vaig anar a Andorra.

Va presentar-me en Fontbernat, el mestre,

i «l’empresari» era en Joan Rosanas.

Hi havia poca gent: els qui m’havien

acompanyat, els quatre amics d’Andorra

i uns quants amics dels amics dels quals parlo.

Però la cosa va ser divertida,

per a mi almenys, que era el protagonista.

En acabat, vàrem anar a fer gresca

a l’hotel Mirador: tot el teatre,

poc més poc menys. Vaig cantar altra vegada,

vam cantar tots, i vam passar una estona

ben agradable, ben harmoniosa.

L’endemà, abans d’anar-me’n, en Joan

va voler-me pagar; jo no ho volia,

però ell va entestar-s’hi: mil pessetes,

el màxim que he cobrat per una feina

com aquella, encara ara me’n recordo.





UN SONET PER A TU


Un sonet per a tu que em fas més clar

tant el dolor fecund com l’alegria,

un sonet amb els mots de cada dia,

amb els mots de conèixer i estimar.

Discretament l’escric, i vull pensar

que el rebràs amb discreta melangia,

com si es tractés d’alguna melodia

que sempre és agradable recordar.

Un sonet per a tu, només això,

però amb aquell toc lleu de fantasia

que fa que els versos siguin de debò.

Un sonet per a tu que m’ha permès

de dir-te clarament el que volia:

més enllà de tenir-te no hi ha res.





13


A Sa Calma hi pujàvem per un aspre

camí de cabres. Lentament pujàvem

deixant enrera el traüt, les botigues,

l’anar i venir cançoner dels turistes.

Teníem els ulls fits en la muntanya

i n’admiràvem, en silenci, tota

la sorprenent majestuositat,

imponent i benigna a la vegada.

La «Casa dels Ocells», acollidora,

ens féu de llar durant dues setmanes.

Per a tots dos començava aleshores

una llarga tongada de renúncies

que durarà mentre visquem. No sempre

la vida mostra el seu perfil benèvol;

més aviat, sovint, colpeja amb una

fúria sorprenent, inesperada,

com la d’un déu irat que pren venjança.

A Sa Calma, aquells dies, no sabíem

encara ben pel cert el que vindria

després, i vam malmetre moltes hores,

encastellats, marranejant com dues

criatures. Ara ho sé, i tornaria

de bon grat a aquells dies, no per fer-me

perdonar res, sinó per descobrir-ne

la densitat profunda i torbadora

que es diluí en un mar de foteses.

Ja se sap tanmateix que el temps no torna;

no torna el temps, ni tornem, ai!, nosaltres.





I CAL QUE SIGUIS TU


I cal que siguis tu qui descobreixi

que solament l’espai de tu mateix

pot servir-te de càlid receptacle

per a aquell jo que dius tant que edifiques.

Tot el que tens és aquest cos feixuc,

tan malmenat per la dissort i els anys

que qualsevol ventada el pot abatre,

però que és l’únic tornaveu que et resta.

Així doncs, no malversis en absurdes

futilitats el temps que t’és donat,

ni posis massa el cor en els objectes

per no perdre’t amb ells quan ells es perdin.

Creix en l’amor, que tot ho dignifica,

i aprèn-te a l’altra cara dels projectes

quan en silenci facis el recompte

de falliments, i dubtes, i renúncies.

Perquè només sabent-te pots perfer-te,

i endurant els vaivens de cada dia,

amb el bo i el dolent que els anys disposin,

sentir-te ple de tu i estimar els altres.





LA PILOTA


Tal vegada aquest lent donar voltes

entorn de l’eix d’un sol pensament

és el recurs amb què intentes de conjurar

l’angoixa d’un futur que tems de nou.

Molts cops t’has defensat amb paraules i amb una

prudent i generosa actitud, però ara et sents massa

com aquesta pilota que va i ve

d’una banda a l’altra de la teva finestra,

impulsada per uns vailets que no veus.

Qui juga amb tu no és honest, et dius,

hauria de permetre almenys que et defensessis.

De cop, però, t’adones que amb aquest

pensament et desprens de la cuirassa

que t’ha protegit sempre. No, no hi ha

cap jugador ocult que t’impulsi; seria

massa fàcil sotmetre’s, i alhora massa incert.

Més val que des d’aquest silenci tens

que ha imposat el crepuscle provis d’alzinar-te

fins on tu mateix saps que et podràs reconèixer,

i d’aquest ara estricte en facis un reducte

contra qualsevol llei de melangia.





14


Recordo bé el despatx, que era petit

i emmoquetat, amb fusta a les parets,

i algun quadre, i pocs mobles, i molts llibres.

La taula era adossada a la finestra

i, sense ni alçar els ulls, podia veure’s

la muntanya i, alçant-los, més encara.

Calia, doncs, alzinar-se al seient

per veure al fons de la vall l’edifici

de la «Mercedes» amb la seva ensenya,

i gent que passejava, i automòbils

sorprenentment llunyans, silenciosos

i bonics com si fossin de joguina.

Aquella cambra va ser el meu reducte

durant la major part d’aquelles dues

setmanes de la «Casa dels Ocells»

de les quals parlo en un altre poema.

Em veig amb els ulls fits a la muntanya,

absent de tot el que no fos la dura

fidelitat als poemes que anaven

creixent dins meu lentament, poderosos,

i m’emplenaven d’una pau profunda.

Un en recordo més que tots els altres,

sovint me’l dic encar: «Si fossis terra

creixeria en tu…». Tot jo m’arborava

de set, però la font era llunyana.

Torno al record: la pau de la muntanya

dominava el vastíssim territori

de temps i de desig en què lluitàvem,

esperançats potser, però maldestres;

el dominava i el domina encara.

En fer-se fosc, m’agradava de veure

com s’encenien els llums, i tot era

més irreal, més incert i més màgic.





DIC EL VENT I EL VENT RESPON


Dic el vent i el vent respon

i, amb el vent, la fantasia.

Puc a penes trencar el son

que ja som a ple migdia.

Si, rabent, travesso el pont

caic al gorg del que voldria

i un cop dins, la melangia

diu que res no em correspon.

Dic el vent i el vent respon

i, amb el vent, la fantasia.

Coratjós i sense escut,

planto cara a l’escomesa.

M’han malmès tant la salut

que la mort no em fa feresa,

però em dol la quietud

si no hi ha cap teia encesa

que conjuri l’eixutesa

de l’aspriva solitud.

Coratjós i sense escut,

planto cara a l’escomesa.

Vaig i vinc i faig camí

sense moure’m gens de casa.

Puc saltar i ballar a desdir

mentre molts omplen la rasa

d’un neguit que els fa llanguir,

i es lamenten amb brams d’ase

quan s’adonen que la brasa

que els corseca no té fi.

Vaig i vinc i faig camí

sense moure’m gens de casa.





15


Per un d’aquells «miracles» que només

ens solen passar a Andorra, vam estar-nos

dues setmanes al Cosmos, a Escaldes,

en un apartament, quan jo ja estava

tan impedit si fa no fa com ara.

Encara vàrem fer alguna sortida.

Amables, els amics, prou que insistien,

però jo vaig passar qui sap les hores

tot sol, mentre vosaltres, tu i els «nanos»,

anàveu a comprar o passejàveu,

perquè en Jordi, que encara era un marrec,

com quasi tots tenia claustrofòbia.

Clavat en una còmoda butaca

—alçar-me’n sol era un risc, ja aleshores—,

jo escrivia, llegia, o mirava.

Mirar ha estat i encara és el meu vici

i faig tot el que puc per practicar-lo

sempre que es posa a tret alguna dona

que em desvetlla apetits libidinosos,

que diu la gent com cal. Jo, doncs, faig bona

l’afirmació d’aquell que assegurava

que cada home, de fet, és un «voyeur»

i cada dona, una exhibicionista.

Mirava, doncs, i atribuïa històries

procaces o innocents a les turistes.

Però el que més va atreure’m aquells dies

no fou aquest exercici. Hi havia

dins el meu camp de visió un magatzem

de fruites i verdures. Cada dia

grans camions hi solien dur gènere:

pomes, préssecs, raïms, maduixes, prunes,

i pastanagues, apis, raves, bledes,

tot ordenat, tot net, tot resplendent,

seductor, sobretot per la mirada,

almenys des de l’alçada que jo ho veia.

Alguna cosa d’aquell bé de Déu,

frescor, colors, harmonia, bellesa,

devia reflectir-se en els poemes

que vaig escriure aquells dies, i encara

que me’n resti només el record, penso

que donarà el to just a aquest poema.





ONEJAR DE GRANDALLES


Onejar de grandalles a les prades més altes.

Te n’ofereixo un ram. Amb tu retorno a Andorra,

amb tu que saps quins són els records que m’hi porten

perquè en vas compartir la profunda harmonia.

Retorno a Andorra amb tu pels camins del poema

i ens fan escorta el vent i tot de veus llunyanes

que els anys han convertit en ressò de les nostres.

Manllevaré clarors a la tarda quieta

i amb el groc del fullam i el blau de les muntanyes

faré d’aquest retorn l’ull glaçat del crepuscle.

Tot jo visc a redós de la imatge que em manca,

del neguit que m’empeny més enllà del silenci

i em manté desvetllat mentre els altres reposen,

tot jo espero que algú m’anunciï el miracle

i faig trenes de joncs amb el temps de l’espera

per temptar el temptador quan la lluna ho permeti.

Ara escric, i amb el teu alenar m’acompanyes.

Se t’adormen coloms al fons de la mirada

i jo puc destriar lentament els teus somnis.

Una música lleu fa més fonda i secreta

la nostra solitud i allargassa les hores

que compartim, ben lluny del traüt i l’angoixa.

No em dol ni la remor del temps feixuc que passa

sense fer cas de cap desig, ni l’agonia

de la tarda que mor tranquil·la rera els vidres.

Tu em dols només, i amb tu, ple de vida viscuda,

i també ple del goig de l’instant que transcorre

i ens conté plenament, fugacíssim, benigne,

torno a Andorra pels vells viaranys del poema,

mentre onegen grandalles a les prades més altes.





16


L’últim cop que vam posar els peus a Andorra

va ser l’abril de l’any vuitanta-dos.

Dic posar els peus i no és ben exacte,

per a mi almenys, que ja anava en cadira

de rodes i només vaig trepitjar

el terra emmoquetat de l’hotel Delfos,

on vam posar, també, és clar, «per miracle».

Vam anar a Andorra, perquè a l’Institut

de la Seu varen fer-me una setmana

d’homenatge i, amables, van voler

que hi fos present, almenys durant uns dies.

L’estada a Andorra va servir per fer-nos

retrobar amics i retrobar el paisatge

tan estimat; d’amics, a més, vam fer-ne

d’altres de nous que recordo amb afecte.

Vam parar poc a l’hotel, cada dia

baixàvem a la Seu a assistir als actes

que s’hi feien. No obstant això, una tarda

amb en Pere Martí i un ex-alumne

seu vam anar al Serrat. Hi havia encara

força neu, i els torrents, sempre abundosos,

anaven plens com mai. Amb goig recordo

la conversa en un bar, cara a la vall

que es deixondia de l’hivern, esplèndida.

Un altre dia ens varen venir a veure

a l’hotel uns quants membres del govern

andorrà. Gentilment van oferir-nos

regals i, en el transcurs de la conversa,

Toni Morell, vas demanar-me un llibre.

Aquí el tens, ben de cor us l’ofereixo

a tu i a tots els qui estimeu Andorra

de fora a dins, amb una amor profunda

que n’enalteix i en justifica l’ésser.

Torno al record. Van ser uns dies molt càlids;

en Pep i la Dolors van pujar a veure’ns

i ens van acompanyar, també feliços.

Vam saludar, en marxar, els propietaris

de l’hotel. Per a ells em plau que siguin

els darrers versos, per a ells i alhora

per al cambrer gallec que va servir-nos

amb tant d’afecte durant aquells dies.

L’hotel fou una llar acollidora

sense perdre cap tret del seu caràcter.





COMIAT


Des d’aquest dens silenci penso Andorra.

Un vel molt lleu de melangia daura

tots els ponents. Penso Andorra en silenci

des d’aquest ara estricte que no em deixa

ni espai per a l’enyor, ni per al somni.

Tot jo, pendent d’aquella melodia

que escolto amb aplicada i greu tendresa

ara que sé que està a punt d’acabar-se,

penso Andorra en silenci. No sabria

pas dir per quin ingenu mecanisme

visc en dos mons tan purs i tan diversos.

Comptat i debatut, però, tal volta

conèixer no vol dir sinó acceptar-se

i acceptar el risc d’aquestes incerteses

amb què sovint la vida ens obsequia:

qui som nosaltres, penso, per jutjar-la?

La veritable història dels homes

s’escriu amb tant dolor que a voltes sembla

que no hi ha espai per a res més; s’escolen,

fugacíssims, els dies, i ens en resten

al cap dels dits minúscules engrunes.

Però de dins del gest sempre en sorgeixen

espais de llum en què la vida esclata

tan poderosa i lúcida que espanta,

àmbits d’insospitades harmonies

que ens omplen de consol i d’esperança.

Viure tal volta és tensar bé les cordes

d’aquest doble velam i mantenir-se

en el sempre difícil equilibri

de cada instant, sense neguit ni enveja,

com un arbre, potser, com un gran arbre.

Així em vull i així em veig, i ara, en silenci,

mentre un vent de dissort em fueteja

la carn i el sentiment, amb els ulls fits

al bell cor de la tarda, penso Andorra.





17


Aquest llibre s’acaba, i ara vull

fer una declaració: nosaltres sempre

hem estat econòmicament dèbils,

que se sol dir, per tant, ben pocs viatges

hauríem pogut fer sense l’ajuda

dels amics, i ara, doncs, vull esmentar-los

d’un a un en el curs d’aquest poema.

Primer de tot, en Pep, en Pep Bermudo,

amic de sempre, sempre inoblidable,

que ens va deixar tants cops l’apartament

sacrificant-se ell, perquè poguéssim

fruir-ne més. Després, tots els Rosanas:

la Maria del Carme i en Joan,

i els fills i els gendres, en Josep Maria,

la Maria Dolors junt amb en Bruno,

l’altra Maria del Carme i l’Enric,

i la Montse, que encara era una nena;

de tots i cada un, en vam aprendre

lliçons de fonda amistat i tendresa,

en vam aprendre i n’aprenem encara.

Finalment, els Arnó i els Giribet,

la Tensi, el seu Emili i el seu Àlex,

i la Pili, en Josep i l’Àlex (l’altre);

quants dinars!, quants sopars!, quantes estones

de voltar per Andorra, de converses,

de música, de llibres, de silencis!

Altres amics recordo que completen

a segon terme el fris de personatges,

entranyables tots ells, d’aquesta història:

els Vila i Riba, sobretot la Marta,

els Demiquels, el matrimoni d’Euros,

la portera, la gent de la botiga

on anàvem a fer totes les compres,

els qui emplenen de vida aquests poemes,

i tants d’altres que poblen passadissos

d’una memòria que a estones ja em falla.

A tots vull evocar amb aquest poema;

per a tots vull que sigui una cortesa

prova de gratitud, més forta encara

per a aquells que amb el seu amor van fer-nos

possibles les estades i aquest llibre.

Tants anys després, els records m’acompanyen

i m’acompanyen els amics, amb una

fidelitat que em colpeix. Res no torna

del que hem viscut, però tot és més càlid

quan els records són una escorta amable,

per més que el vent afolli tants de somnis

i viure sigui desteixir fal·leres.

Aquest llibre s’acaba, i no voldria

cloure’l amb versos malenconiosos.

Torno, doncs, als primers versos del llibre,

al primer vers, per ésser més exacte;

hi torno amb goig i amb la mirada encesa:

recordo Andorra amb cuixes de turistes…

Roda de Ter, juliol / desembre de 1983.





LLIBRE D’ABSÈNCIES

(1984)


Ed è il pensiero

della morte che, in fine, aiuta a vivere.

Umberto Saba, Il canzoniere



Deia el Buda:

És perquè no havíem entès, perquè no havíem copsat quatre nobles veritats, que tant jo com vosaltres, monjos,

hem hagut d’anar rodolant per tant de temps d’existència en existència. I quines són, aquestes quatre veritats?

Són la Noble Veritat del Sofriment, la Noble Veritat de l’Origen del Sofriment, la Noble Veritat de l’Extinció del

Sofriment, i la Noble Veritat del Camí que porta a l’Extinció del Sofriment. És perquè no les havíem enteses,

aquestes quatre veritats, perquè no les havíem copsades, que tant jo com vosaltres hem hagut d’anar rodolant

per tant de temps d’existència en existència.

La paraula del Buda

Trad. directa del pâli d’Amadeu Solé-Leris





CALLADAMENT


Des d’aquesta aspra solitud et penso.

Ja no hi seràs mai més quan treguin fulles

els pollancs que miràvem en silenci

des del portal de casa. Tantes coses

se m’han perdut amb tu que em resta a penes

l’espai de mi mateix per recordar-te.

Però la vida, poderosa, esclata

fins i tot en un àmbit tan estricte.

Tu ja no hi ets i els pollancs han tret fulles,

el verd proclama vida i esperança

i jo visc, i és vivint que puc pensar-te

i fer-te créixer amb mi fins que el silenci

m’engoleixi com t’ha engolit per sempre.





DESPRÉS


No serà falaguer, l’estiu, i la tardor

—saps prou com l’estimàvem—

serà potser en excés melangiosa.

Quan s’escurcin els dies te’m faràs més present,

perquè el silenci fa més densos

els records i més íntim el temps

que ens és donat per viure’ls.

A ulls clucs et veuré: tot serà tu

per la cambra, pels llibres, en la fosca.

Després passaran anys i esdevindràs translúcida

i a través teu estimaré el futur

potser sense pensar-te ni sentir-te.

Arribaràs a ser una part tan íntima

de mi mateix que al capdavall la mort

se t’endurà de nou quan se m’endugui.





ELS ABSENTS


L’estol de gavians s’allunya. Què faràs,

ara, per dir que encara et sents més sol

que abans?

O potser no,

que saps que lluny hi ha algú que et pensa

i tu també recordes aquell rostre

d’ulls expectants i llavis molls. Més vida

del que podies sospitar i pretendre.

Culla-la tota i ofrena-la als absents,

que d’ells és el domini del profund

en què s’engendren desigs i esperances.

Així l’estol, quan torni,

et trobarà ungit de llum novella.





TEMPS IMMÓBIL


Tota la nit va ploure i al matí

la terra era d’un gris desolador,

feixuga i trista com un vell cansat.

De la finestra estant mirava els arbres

tot esperant debades un senyal

de la teva presència. Que lluny

de tot el que voldria, aquest silenci.

Temps immòbil. Ni l’àvid xuclador

del desig no pot res contra aquest buit

opac i sord. No puc tornar endarrera.

Per reprendre camí caldrà que els ulls

tendríssims d’una dona inconeguda

m’incitin a allargar les mans tan balbes

més enllà del neguit d’aquesta espera.





A PLENITUD


I si de sobte algú tanca la porta

i tot és trist i hostil, què podem fer

sinó esperar en silenci que la vida

reprengui el curs de sempre, poderosa,

i ens alliberi d’aquell fosc domini?

És en la mort on aprenem de viure,

bevent-ne el licor fort a glops lentíssims,

sentint que ens incendia les entranyes

mentre ens revela tota la bellesa

d’aquell restar contra tots els designis.





ESTENC LA MÀ


Estenc la mà i no hi ets. Però el misteri

d’aquesta teva absència se’m revela

més dòcilment i tot del que pensava.

No tornaràs mai més, però en les coses

i en mi mateix hi hauràs deixat l’empremta

de la vida que visc, no solitari

sinó amb el món i tu per companyia,

ple de tu fins i tot quan no et recordo,

i amb la mirada clara dels qui estimen

sense esperar cap llei de recompensa.





MEDITACIÓ BAIXANT L’ESCALA


Graó rera graó, tota una vida.

I ara el malson de l’ombra. Tenallat

pel silenci i l’absurd, baixo l’escala

a poc a poc i sol.

Plorar? Per què?

Tot esdevé memòria en les coses;

però nosaltres convertim l’enyor

en deixatat record que ens justifica.

I, al capdavall, la mort que tot ho esborra.

Arbres llunyans, projectes. Cap dels somnis

no dura més que viure. Cap resclosa

no deturarà el temps.

L’aigua s’escola

com sang i vincla els joncs. Faig el que puc

per preservar el més pur de cada cosa.

Després te’n faré ofrena. Tot retorna,

per tu, al clos on creixen els geranis.





LLETRA A DOLORS


Em costa imaginar-te absent per sempre.

Tants de records de tu se m’acumulen

que ni deixen espai a la tristesa

i et visc intensament sense tenir-te.

No vull parlar-te amb veu melangiosa,

la teva mort no em crema les entranyes,

ni m’angoixa, ni em lleva el goig de viure;

em dol saber que no podrem partir-nos

mai més el pa, ni fer-nos companyia;

però d’aquest dolor en trec la força

per escriure aquests mots i recordar-te.

Més tenaçment que mai, m’esforço a créixer

sabent que tu creixes amb mi: projectes,

il·lusions, desigs, prenen volada

per tu i amb tu, per molt distants que et siguin,

i amb tu i per tu somio d’acomplir-los.

Te’m fas present en les petites coses

i és en elles que et penso i que t’evoco,

segur com mai que l’única esperança

de sobreviure és estimar amb prou força

per convertir tot el que fem en vida

i acréixer l’esperança i la bellesa.

Tu ja no hi ets i floriran les roses,

maduraran els blats i el vent tal volta

desvetllarà secretes melodies;

tu ja no hi ets i el temps ara em transcorre

entre el record de tu, que m’acompanyes,

i aquell esforç, que prou que coneixies,

de persistir quan res no ens és propici.

Des d’aquests mots molt tendrament et penso

mentre la tarda suaument declina;

tots els colors proclamen vida nova

i jo la visc, i en tu se’m representa

sorprenentment vibrant i harmoniosa.

No tornaràs mai més, però perdures

en les coses i en mi de tal manera

que em costa imaginar-te absent per sempre.





TEMPS VENTUROSOS


No sé si plou on ets, però la pluja

fa que et recordi. Havíem compartit

moltes pluges i moltes esperances:

matins, tardes, capvespres desfilaven

sota el pausat exordi de la pluja

i érem feliços amb ben poca cosa.

Passejàvem sovint sota la pluja

i cadascun dels dos feia projectes

que fins i tot a voltes s’acomplien.

Temps venturosos. Ara tu no hi ets

i la pluja segueix. M’agradaria

saber que plou per tu també i la pluja

ens uneix com abans, altra vegada.





LA TEVA ABSÈNCIA


Quan em desperto, sol, trobo la calma

de les terrasses altes del misteri

i em reconec, al cor del gran silenci,

en el record de tu.

Batega a penes

la nit, i els porticons mal ajustats

deixen entrar una incerta melangia.

Ara t’esbullaria tendrament

els cabells i, amorós, escoltaria

el teu respir suau, cadenciós,

que tan sovint amb el meu compassava.

Canten els galls. Encara canten galls

al nostre poble, però tu no pots

sentir-los; ja mai més no els sentiràs,

i em dol la teva absència, tan fonda

com la nit que m’envolta i m’acompanya.





INFINITAMENT CLARA


Infinitament clara,

la teva llunyania no m’inquieta,

perquè la teva mort se’m converteix,

a poc a poc, en pràctica de vida.

Tot és fluent al lloc on ara et penso

i el contrapunt del teu silenci posa

l’accent precís al blau d’aquesta tarda

que al cap dels dits, molt lenta, se m’esfulla.





PARLEM DE TU


Parlem de tu, però no pas amb pena.

Senzillament parlem de tu, de com

ens vas deixar, del sofriment lentíssim

que va anar marfonentte, de les teves

coses parlem i també dels teus gustos,

del que estimaves i el que no estimaves,

del que feies i deies i senties,

de tu parlem, però no pas amb pena.

I a poc a poc esdevindràs tan nostra

que no caldrà ni que parlem de tu

per recordar-te, a poc a poc seràs

un gest, un mot, un gust, una mirada

que flueix sense dir-lo ni pensar-lo.





ESTACIONS


L’estiu dispersa i abalteix.

Són massa

llargs els dies, i tot és excessiu

i incita a la peresa.

Amb la tardor i l’hivern recobrarem

la intimitat perduda.

Altre cop el silenci

puntuarà discretament converses:

llegirem, escriurem, farem projectes,

i jo et veuré en un lloc de privilegi

a totes les mirades.





L’ESPAI DE MI


Vetlla l’espai de mi que et configura

i així sabràs que mai no s’interposa

entre tu i jo cap llei de melangia.

No et recordo enyorós: t’estimo en una

dimensió de mi que no sabia

potser perquè el teu cos me l’ocultava.

Ara m’atardo amb tu sense tenir-te

pels blaus i verds lentíssims de la tarda

i pels ocres tendríssims del poema.





L’ESPERA


Tota la immensitat, ara repòs

pels ulls cansats i centre tal vegada

d’algun altre univers, m’emplena els membres.

Torno de bona gana al vell reducte

on, pacient, confegeixo paraules

cercant que se’m reveli en el silenci

i potser pel silenci l’harmonia

que governa les coses i la vida.

Tremola, lleu, el vermell dels geranis,

verds i grocs violents són l’avançada

del blau mig diluït de les muntanyes.

I, de cop, la certesa irrefutable:

ella no tornarà per més que esperis.





ORACLES


Si tot plegat no són més que foteses:

fer l’amor, menjar, beure, dormir, créixer,

i tot, és clar, amb límits prou estrictes,

la mort seria un alliberament.

Però qualsevol llei de conjectura

sobre el que es troba part dellà del cingle

és, si més no, gratuïta.

Per més

dura i absurda que sigui, la vida

és l’eix entorn del qual gira el nostre ésser,

i amb la mort ja no som.

Cap dels oracles

no ens torna d’aquell fred, d’aquella immòbil

rigidesa en la qual acaba tot.

S’esmena el viure amb més viure, i al fons

de tot del pou del sofriment hi ha sempre

la lluna de l’incert i l’aigua que ens impulsa

cap al brocal on la llum, viva, esclata.





L’AMOR


Tot en l’amor s’emplena de sentit.

La força renovada d’aquest cor

tan malmenat per la vida, d’on surt

sinó del seu immens cabal d’amor?

És, doncs, sols per l’amor que ens creixen roses

als dits i se’ns revelen els misteris;

i en l’amor tot és just i necessari.

Creu en el cos, per tant, i en ell assaja

de perdurar, i fes que tot perduri

dignificant-ho sempre amb amorosa

sol·licitud: així donaràs vida.





EL TEMPS


No més incerta de tan vehement

la sorpresa amb què aculls la llum que esclata

rera el mirall opac i els cortinatges

angoixants i feixucs d’aquest llarg temps de prova.

És així com la vida expressa el seu

misteri i en referma la bellesa.

L’entreteixit del temps no mostra cap

fissura, flueix sempre, ineluctable.

Tot és perfecte i just dins el seu àmbit.





REPTA EL SILENCI


Repta el silenci des del teu silenci

i així l’espai de tu mateix que guanyis

serà lliure de tota servitud.

Només l’íntim combat es justifica

perquè d’ell en pervé força i misteri.

Tot és excés en el mudar dels homes

i al capdavall descobrim amb sorpresa

que, fet i fet, l’essencial s’amaga

rera el gest repetit sense peresa,

rera el somriure que ens infon coratge

i sobretot rera l’amor que es dóna

sense exigir favors ni recompenses.





EN SOLITARI


Deixa que el talp del pensament treballi

per les seves profundes galeries.

Silenciós, desconcertant a voltes,

no sol fer mai recorreguts debades

i et sobta i tot amb fúlgides sorpreses.

Feixugament baixes el rost dels dies,

se t’han quallat als ulls tots els miratges

i et bastaria un dit per resseguir-te,

de tan xuclat.

Ara digues, què et resta

si vols combatre la malenconia?

Vell i baldat, un cos que et fa fermança

i que encara desvetlla simpaties

i el talp del pensament, que no reposa.

Compta amb tots dos si de debò vols viure.





ELS OBJECTES


La certesa de tu no m’abandona,

viu en objectes compartits que havíem

estimat molt i que jo estimo encara,

foteses de no res que m’acompanyen

ara que tu te n’has anat per sempre.

Tot és or a la gerra dels silencis

i escreix de tu si tanco els ulls per veure’t.

Distant com ets i ja irrecuperable,

no deixaràs d’acompanyar-me sempre

en allò que estimàvem com si fos

una part de nosaltres, tal vegada

la part més clara, íntima i senzilla.





TORNA AL TEU CLOS


Ara saps que la mort no és morir-te

sinó que mori algú estimat. La teva

mort no et convida al tètric espectacle:

te’n fa protagonista, i deu ser trist.

Però més trist és veure l’agonia

lenta d’algú que estimes, com el cos

tan conegut es degrada i malmet

fins a tornar-se un feix d’ossos i pell

que ni se serva, però encara estima,

i parla de guarir-se amb l’esperança

de qui mai no ha perdut la fe en els altres.

Clames llavors als déus i contra els déus

inútilment, que els déus mai no responen

i el seu callar és un mirall opac.

Torna, doncs, al teu clos i fes-t’hi fort

amb una opció de vida, ara que saps

que morir-te no és la mort, i emplena

d’amor el buit de l’estimada morta.





EL SO


Fes amb qualsevol cosa l’espai on convergeixin

preguntes i, si pots, també respostes

que en tu i fora de tu cremin i exaltin.

Des d’aquest angle fosc, projecta enfora

la llum que descobreixes quan no cesses

d’interrogar-te.

Bella en la duresa

del seu fluir, la vida et fa senyals

de l’altra riba estant del torrent que voldries

travessar a peu eixut.

No pots, caldrà que et mullis,

i potser moll i tot no sabràs mai

quin designi t’espera.

Però la força

d’aquest vent que t’impulsa deixarà,

quan tu no hi siguis, un so dens en l’aire

que algú meravellat escoltarà

sense saber tal volta què el trasbalsa.





LA PREGUNTA


Tot es detura i esdevé palpable

de sobte, i en l’espai que determina

els límits de les coses hi ha cadències

violentes i tot de tan senzilles.

La gerra trabucada del capvespre

vessa aigua de misteri. Bec. ¿D’on vénen

els sons llunyans i greus de les campanes?

D’esquitllentes del temps obro la porta.

Fora no hi ha ningú i em fa basarda

l’enigma del silenci que sé prou

que forma part de mi. Salta aleshores,

inesperada i fosca, la pregunta:

fora d’ella, algú més el pot comprendre?

i, si el comprèn algú, podrà aguantar-lo?





A PLENA LLUM


Anem molt més enllà. Potser aquesta profunda

docilitat de tot és un miratge.

I què, si ho fos? ¿No s’emplena la copa

d’or de la tarda d’un vi clar que embriaga

només que el tastis? Doncs, si arreu esclaten

senyals, enigmes, xifres, tal vegada

és que la vida sol·licita vida

per perfer la bellesa. Anem a plena llum

sense cap por, fins on la ratlla de l’obscur

ens engoleixi.





MÉS PUR QUE TOT


Més pur que tot, el buit que vas deixar

i la teva presència en les coses.

Ara et tenim, impalpable, en la fresca

simplicitat del gest,

al centre del silenci,

i, per amor, en l’amor que revela

l’oasi inesperat. No et distanciïs,

el teu estar completa el nostre viure,

li dóna plenitud, sentit i força,

i en fa l’espai en què tot ho podem

imaginar perfecte.





AQUELL SILENCI


L’aire s’encalma a l’emparrat del somni.

Vessa tarda per totes les escletxes

d’aquesta quietud que no vulneres

ni pensant ni escrivint. Deixa que et portin

les mans i el pensament al mateix centre

d’aquell silenci des del qual saps sempre

quin camí emprendre, i obre els ulls a tota

la intensitat de vida que concentres

en cada mot: això et donarà forces

per créixer en l’harmonia i la bellesa.





DESERTA EL FOSC


Deserta el fosc, i que et sigui la pena

com un espai secret de tu mateix

des d’on tot és insòlitament digne.

No l’enyor que marceix, sinó el cabal

de serenor, la solitud entesa

com un estar en les coses per comprendre’n

les mudances, els ritmes, la bellesa.

Així el dolor no crema ni resseca

i en el silenci hi trobes l’harmonia

que semblava trencada ja per sempre.

Deserta el fosc, surt a la llum i viu.





EL PASSAT


On el passat perdura és en les coses

que veiem cada dia, que tenim

per nostres i no ho són; no en els records,

cera tova que els anys sovint deformen.

La tarda, doncs, és un passat que visc

ara mateix: arbres llunyans, les cases

on no he entrat mai, rostolls d’un groc intens,

pedres grises i, al fons, el blau immòbil

de les muntanyes. Tot plegat, què em diu

que no sàpiga ja? Viure és aprendre’s

part dedins d’un mateix, mentre observem

com en la placidesa de les coses

se’ns apaivaguen els sentits i ens creixen

arrels que convertim, a poc a poc

i sense esforç, en un passat riquíssim.





RES NO ES DETURA


Res no es detura. Crido,

sense crits tanmateix, el temps a comptes:

ara, preguntaria, què em pots prendre?

El silenci tal volta és la resposta

més eloqüent: el temps no pren ben res,

transcorre i prou. Nosaltres

ens ofeguem, més complaguts o menys,

al seu corrent ineluctable.





QUASI ELEGIA


Faig recompte i no em manca cap imatge.

A les golfes dels anys i amb poca empenta

faig recompte de mi per evocar-te.

Teu és ara l’espai de privilegi

entorn del qual em cerco i m’edifico,

i teu el buit que empleno amb la mirada

cada cop que el silenci em trenca els versos.

Escric per tu i en cada mot hi arrisco

tot un futur que tu no podràs veure

però et pertany, perquè és l’espai que havíem

somiat junts, escric per fer més pura

la quietud, més clara la bellesa

i la vida molt més harmoniosa.

L’amor em mou, l’amor a cada cosa,

per ínfima que sigui, i l’esperança

de desvetllar, com més la veu se senti,

més afany per comprendre’n la profunda

simplicitat i estimar-la amb més força.

De tot arreu la vida em sol·licita

i em sento viure arreu, mentre tu vetlles

l’espai de mi mateix que saps que sempre

t’ha de pertànyer per més anys que visqui

i em somrius des del teu ignot exili.

Faig recompte de mi: no pas gran cosa,

prou que ho saps bé, però em complau poder-te’l

oferir com aquell pom de flors seques

que vas posar-me damunt de la taula

i va durar mentre tu t’esllanguies.





LA TEVA MORT


No m’ha envellit la teva mort. A voltes

se m’estintola als muscles, m’afeixuga,

però no m’envelleix. Paro les mans

per recollir com sempre l’or d’aquest

silenci de la tarda. Tu feineges

en algun lloc de casa. Després véns

i t’asseus davant meu i a vegades em mires

profundament als ulls. No hi ha buidors

en la teva mirada, ni misteris

de més enllà en el teu restar tranquil·la

davant meu esperant, esperant sempre.





EN CLAREDAT DE VIDA


Si tot el que m’emmarca la finestra

és viu mentre jo visc, quin alt poder

aquesta vida meva! Per això

l’estimo tant i m’esforço a donar-li

sentit i plenitud, a fer-la harmoniosa

com el que veig, i emotiva i fecunda.

Dellà el vell parapet que marca els límits

que no puc travessar sense sotmetre’m

a la incertesa del no-ser, què hi ha?

No ho vull saber. Sols d’aquesta bellesa

m’empleno els ulls goludament. La mort

sempre serà el domini de la fosca,

i ara jo visc en claredat de vida.

Roda de Ter, 5 de juliol / 6 d’agost de 1984.





PER PRESERVAR LA VEU

(1980-1984)





INICI


Sempre el blanc ens incita a més espai,

nacre d’onada, foc desmesurat.

No hi ha, però —i ho sabem bé—,

cap ordre de propòsits,

i són les giragonses de la veu

les que tracen l’únic camí possible.

Des d’aquí tot és pur i s’exalta,

perquè el mirall secret explica somnis

i una falena topa amb tots els vidres.

Pou i misteri. L’aigua reflecteix

el buit de tot.

No pesa el temps, no pesen

l’espera ni el silenci.

Ara qui tanca la porta és l’embruix.

La llum comença una dansa frenètica.

2-VII-1980





CARAMULL


Transcorren anys i moviments transcorren

mentre esperem que un gran ocell deturi

sobtadament el vol i ens protegeixi

de tota llei de vents desfavorables.

Transcorren anys, i sentiments, i angoixes,

i envellim molt, sorruts, insolidaris,

cadascú sol amb les seves foteses,

cadascú viu, amb la vida per closca.

Transcorren anys i en la penombra creixen

totes les veus, tots els colors possibles:

indicis clars de plenitud extrema.

Només algú, de tant en tant, allarga

la mà i els pren, i tot se n’il·lumina.

Aquest algú, sovint és un poeta.

4-VII-1980





TORNA NADAL


L’arbre desvetlla sons i el vent escriu

ratlles de llum damunt la pell de l’aigua.

Tot és misteri i claredat extrema.

Torna Nadal i torna la pregunta.

¿Proclamarem la pau amb les paraules

mentre amb el gest afavorim la guerra?

8-XII-1980





ESCRIT IMPROVISADAMENT PER A UN GRUP

DE FUTURES MESTRES DE GIRONA,

QUE VAN VENIR A VEURE’M. UN ANY MÉS TARD,

ELLES VAN TORNAR-ME L’ORIGINAL

I EM VAN EXPLICAR COM HAVIA NAT UN TREBALL

QUE VAN FER SOBRE LA MEVA OBRA.

Alguna cosa vostra restarà

prop meu quan sigueu lluny:

una mirada, uns rostres,

i sobretot el record d’unes veus,

l’encís d’unes mirades.

Vosaltres, què us endureu de mi?

De cor voldria

que fos alguna cosa de durada:

paraules vehements,

silencis i desigs, i, tal vegada,

allò que ni vosaltres

ni jo no oblidarem:

una amistat que neix

i que per mi

esdevindrà, de cor, inoblidable.

17-IV-1982





QUASI PREGÀRIA A LA MARE DE DÉU

DE LA MISERICÒRDIA, PATRONA DE CANET DE MAR

I DEL MARESME

De lluny estant i amb veu de boira et parlo.

No t’he vist mai, però et conec, Madona,

pel que m’ha dit la gent que de tu parla

amb veu de sal i la mirada encesa.

Et sé vetllant Canet i aquest Maresme

de claredats insòlites i extremes

—almenys per mi, que sóc de terra endintre—

des del pujol en què s’alça la casa

que amb remoreig de veles i de somnis

acull tothom i és una mà oberta.

Sé que tens blava i blanca la mirada

com el vestit que portes cada dia,

i que entorn teu la gent feineja i canta

i estima i creix, alguns amb tu per guia,

d’altres distants, però respectuosos.

Jo sóc d’aquests i prou que ho saps, Madona,

però em commou l’esclat que propicies

i vull unir la meva veu a aquelles

que cantaran el teu aniversari

i unir també el meu prec al de tants altres

per més estrany i sorprenent que sigui.

Madona, fes, si pots, que siguem sempre

profundament fidels al nostre origen,

perquè cap vent no desarreli l’arbre

d’aquest orgull fecund i necessari.

Tal com el mar, que sempre recomença,

inscriu damunt la pell de tots nosaltres

aquell neguit que ens manté sempre alerta

contra el malastre i la desesperança,

i finalment ensenya’ns que el respecte

envers tothom, junt amb el rigor màxim

per un mateix, és l’únic camí ample

pel qual podem transitar tots alhora.

Madona, tot això volia dir-te,

i desitjar que per molts anys segueixis

vetllant el teu Canet i el teu Maresme

des d’aquest cim, amb flors que als peus et creixen

i amb molta gent que t’hi fa companyia,

de cara a un mar que ens és escut i símbol;

i que jo i molts puguem venir-t’hi a veure.

30-VIII-1982





SOBRE DIR POESIA


Per a un programa de mà de

Santiago Forn Ramos, anunciant

un recital de textos meus

La veu confirma i afirma el prodigi

amb tot el pes d’una existència efímera.

De l’una a l’altra riba del silenci,

quin pont, el gest, per transitar-hi en calma,

quin riu, els sons, per gronxolar esperances.

Tot convergeix en el mirall lentíssim

que del secret de l’arbre o de la rosa

en fa un espai immens de llum i vida.

Tot convergeix en aquell ritme exacte

que des del fons de qualsevol mirada

impulsa a creure, en retrobar cadències

que tal vegada crèiem ja perdudes.

Créixer en els mots és créixer en la bellesa

i eixamplar amb foc els límits i els orígens.

Viure en els mots és desvetllar certeses,

perquè la veu, austera, configura

l’espai concret en què qualsevol somni

pot assolir densitats d’esperança.

Viure en els mots és comunicar vida,

perquè amb el pes d’una existència efímera

la veu confirma i afirma el prodigi

en conferir fervor d’home al poema.

13-XI-1982





POTSER NADAL


Potser Nadal és que tothom es digui

a si mateix i en veu molt baixa el nom

de cada cosa, mastegant els mots

amb molta cura, per tal de percebre’n

tot el sabor, tota la consistència.

Potser és reposar els ulls en els objectes

quotidians, per descobrir amb sorpresa

que ni sabem com són de tant mirar-los.

Potser és un sentiment, una tendresa

que s’empara de tot, potser un somriure

inesperat en una cantonada.

I potser és tot això i, a més, la força

per reprendre el camí de cada dia

quan el misteri s’ha esvanit i tot

torna a ser trist, i llunyà, i difícil.

7-XII-1982





AQUEST SILENCI


Aquest silenci nostre deus vetllar-lo

tu, des de lluny, amb la mirada encesa,

amb aquells ulls tan clars de quan somreies

i compartíem tots la teva joia.

També nosaltres et pensem, i ens omples

la quietud de fondes placideses,

de llocs, de noms, de veus que no canvien.

Tot, pel record, se’ns fa més assequible,

i és com si un vent suau dictés preguntes

que podem contestar només mirant-te.

Vas viure poc entre nosaltres, i ara

ets un jonc que creix sol a la ribera

del nostre fer i desfer de cada dia.

Mai cap tempesta no podrà arrencar-te’n,

i si algun cop un vent d’oblit et vincla

quan et redreces altra volta, esclaten

tots els colors i et sentim molt més pròxim

vetllant com sempre aquest silenci nostre

des de les teves clares llunyanies.

27-I-1983





LA FINESTRA


Darrera la finestra, que m’incita,

puc passar hores i més hores

només mirant; i de vegades penso

que potser aquesta quietud

és l’espai més propici per trobar

tot allò que semblava perdut per sempre.

¿Qui pot dir tanmateix quina vida li és

més avinent i clara?

Rodolen els instants cap a la fosca.

Tot allò que creix dins meu

és part d’allò que cerco;

i defora també hi ha la vida viscuda,

un altre espai semblant a aquest en què

la força del desig fa brogent el silenci.

29-I-1983





SOMIAR DESPERT


Tot d’una tornen les coses perdudes,

els records, les imatges,

i sembla que ens sentim més prop de tot

perquè l’espai ha esdevingut molt íntim.

Després, qualsevol melodia,

trenca l’embruix, o potser en crea un altre.

Jo també sé què vol dir

somiar despert,

emprendre el vol molt més enllà dels límits

del vent o dels sentits,

créixer d’esquena a tot

o, almenys, provar-ho.

Però no vull ni puc desprendre’m

d’aquest home que passa manyagament la mà

per la pell d’aquells mots que no el faran,

tal volta, perdurable.

però en els quals es reconeix, s’estima.

30-I-1983





EL REDUCTE


¿On trobaràs un recer més càlid

que dins d’aquest silenci?

Mira la tarda a fora, que tranquil·la!

Es farà fosc molt lentament,

i si tens cura de no vulnerar

el temps que t’és donat per creure i créixer,

podràs, a poc a poc, tornar a recórrer

l’espai de tu mateix

en què tot esdevé clar i perdurable.

30-I-1983





A DESHORA


Torno d’enlloc, i em costa de reprendre

camí des d’aquest buit. Són massa dies

d’anar a deshora, fent àpats de llop,

cansat del matí al vespre,

massa dies de no treure la pols

dels llibres, de la vida.

Sé tanmateix que no em quedaré aquí

ni tornaré endarrera;

aquest camí l’he fet moltes vegades,

i al capdavall els anys sempre m’inciten

a descobrir què hi ha rera les portes,

a edificar-me lentament, a còpia

d’esbrinar que el gran buit de mi mateix

només jo puc omplir-lo.

9-II-1983





TEMPS PERDUT


El temps no es perd ni es guanya,

transcorre i el vivim, amb vents propicis

de vegades; d’altres cops, amb angoixa.

Tot és incert i, alhora, necessari,

i mai no se sap bé què hi ha rera les dunes

del gran esforç de créixer i de comprendre.

Transcorre el temps:

ningú no el perd ni el guanya.

Transcorre el temps i transcorrem nosaltres.

11-II-1983





ENYOR


Els crits de la xicalla em destorben.

Però seria injust culpar-los a ells

d’aquesta lassitud melangiosa

que d’uns dies ençà s’ha apoderat de mi.

Tampoc el vent, que bufa amb desmesura,

no n’és culpable,

ni l’excés de claror que m’obliga a servar

les parpelles mig closes.

Certament seria còmode i fàcil

—i alhora injust— atribuir el que em passa

a qualsevol d’aquestes causes;

sé de molta gent que ho fa.

Però jo no vull caure en el parany

d’instal·lar-me en l’enyor com en una casa buida

dins la qual només se sent el ressò

dels propis passos.

1-III-1983





AQUESTES RATLLES


Em costa molt d’escriure. Però sé

que cal que ho faci, per tal de sortir

d’aquest estat amorf, d’aquesta angoixa

que tan profundament em desassossega.

Molt lentament flueixen els conceptes,

molt lentament i amb inseguretat.

Tal vegada ara escric més per a mi

que per als altres.

Escric per retrobar-me. Potser algú

que se senti com jo em sento ara

si mai llegeix aquestes ratlles

entendrà el que vull dir i el bé que em fan.

1-III-1983





L’ADOLESCENT


Tots els senyals inciten a reprendre camí,

records, desigs, i també la presència

d’aquesta adolescent de llarga cabellera

que s’ha aturat no saps per què uns instants

davant mateix de la teva finestra.

Darrera la cortina has pogut contemplar-la

sense que ella ho sabés.

Tenia el cos molt bell i una mirada

suau, melangiosa.

Per uns instants el seu món ha envaït el teu món,

l’ha mestrejat sense cap violència.

Ara que se n’ha anat, tu la recordes.

Però el que d’ella resta en aquest poema,

més que el record, és l’impuls amb què t’ha

obsequiat sense saber-ho.

3-III-1983





PREGUNTES


Cansadament et contemples. Hi ha dies

que el més senzill seria dir que no,

negar aquest cos feixuc, renunciar,

fugir de tot i de tu, tal vegada.

A poc a poc, però, l’embruix dels mots

convertirà la rutina en misteri;

la rel de tu mateix torna a xuclar-te:

créixer, què és sinó interrogar-se?

Dellà el mirall que et reflecteix hi ha sempre

un espai que el temps omple de preguntes

que solament el temps i tu podeu

respondre, perquè algú, més tard, se senti

tan ple de si mateix com tu et sents ara.

15-III-1983





L’ARBRE


De sobte et creix un arbre a les entranyes.

La tarda és un cristall, i la contemples

com mai potser no havies sabut fer-ho,

perquè la pau és un espai tendríssim

que es guanya, prou que ho saps, en solitari,

i es frueix amb el món per companyia.

No pots ni vols esbrinar cap misteri.

El vent amoixa els cabells d’una noia

i en algun lloc, com sempre, algú s’estima

i algú sofreix i mor. Tu et sents alhora

tan prop de tot que tot et transfigura,

i et veus créixer a l’uníson amb les coses

perquè de sobte t’ha nascut un arbre

molt bell i poderós a les entranyes.

24-III-1983





PER A ÉSSER LLEGIT AL CIM DE LA PICA D’ESTATS

EL DIA QUE S’HI COMMEMORI EL CENTENARI

DE L’ASCENSIÓ QUE HI FÉU EL POETA

JACINT VERDAGUER

Amb els mots que no dic s’emplena aquest silenci;

amb els mots que no dic i amb els que dic, tal volta.

Vosaltres els sabeu, que teniu la mirada

fulgent d’immensitats, encesa de designis.

De casa estant em sé i em sento entre vosaltres,

tenaçment arrelat al cor d’aquesta pàtria

que estimo més que mai amb profunda tendresa

i ara teniu als peus, com sempre acollidora.

Lluny de tot, prop de tot, ens agermana l’ombra

del poeta que ens féu do de tanta harmonia

i restituí el foc sagrat a les paraules.

Amb ell ens hem après i ens aprenem encara,

tossudament fidels als límits i a la parla

que ens han configurat al llarg de tantes lluites.

De casa estant escric aquests mots d’esperança.

S’escola, lent, el temps per vials de capvespre

i el pou dels anys és ple d’aigua clara de somnis.

Som el que volem ser, i cap vent no pot tòrcer

la voluntat tenaç que en nosaltres perdura,

que hem de transmetre als fills amb urc i humils alhora,

perquè en facin també, com nosaltres, bandera.

Escric de casa estant i no em dol el silenci,

car amb mots que no dic, i amb els que dic, tal volta,

s’arbra el futur de tots i el goig de construir-lo.

De cadascú depèn que sigui clar i possible.

6-VII-1983





ALGUNA COSA LLEU


Alguna cosa lleu i poderosa

que qualsevol paraula fa subtil

com si fos dita amb una veu molt íntima.

Això sol ser Nadal, i la tendresa

que s’instal·la, tal volta agosarada,

al lloc mateix on, dia rera dia,

hi creixen el neguit o bé l’enveja.

No dura tanmateix la meravella

i el vent d’any nou s’endú de cop els somnis

i malfereix quasi tots els propòsits.

I jo em pregunto: ¿podem dir-nos bons

si ho som només a toc de calendari?

10-XII-1983





ARA EM REPRENC


Ni més ençà ni més enllà de mi.

Ara em reprenc silenciosament

i és bo sentir-se empès per una urgent

necessitat de creure en el destí.

Em desconec i em reconec, com si

d’aquest vaivé, tal volta inconscient,

no n’hagués fet, de sempre, el regiment

del meu viure i també del meu morir.

Sóc el que espera, deia, i és tan cert

que tot m’és nou i fresc i candorós

com si amb els dits anés aixecant vels.

Darrera dels temors i dels recels

em descobreixo encara vigorós,

de mi mateix intensament reblert.

31-III-1984





D’ON ARA VINC


D’on ara vinc tot era solitud.

Tants de camins barrats feien molt més

inclement la certesa d’un després

poblat tan sols d’aspriva quietud.

Quan els déus mostren el perfil sorrut

l’home no pot sinó endurar l’excés,

assistir al propi, immoderat procés

fent dignament de testimoni mut.

De cop, però, s’obre una escletxa lleu

i el que era un trist i peremptori adéu

obté un intens sobrecreix de ressò.

Cal aleshores viure plenament

la palpable certesa del moment

i oblidar el fosc indret d’on torno jo.

2-IV-1984





COS MEU


Perquè no hi ha cap sentiment

contrari al sentiment,

ni cap amor que l’amor contradigui,

aprèn, cos meu, que viure no pot ser

sinó mantenir tensos els sentits

i encesa

la flama del desig que els alimenta.

Tots els límits són falses esperances

de sobreviure’s,

temor davant l’incert,

enyor o melangia.

Perquè no hi ha res més que l’ara estricte

i el tornaveu repeteix les preguntes

que ens anem fent,

deixa que el vell prodigi

de viure es realitzi cada dia

tan plenament en tu

que et sentis sempre

generosament nou, dignament lliure.

17-IV-1984





PARLO DE MI


Parlo de mi com quasi sempre he fet

i ara molt més, que em torna a ressonar

la veu pel cos i oposo al que vindrà

aquest avui que visc ben satisfet.

No em dolc del que no tinc, i en el secret

de mi mateix hi trobo el benestar

suficient per creure en el demà

sense inventar-li cap perfil concret.

Discretament m’allunyo dels topants

massa fressats i em cerco pels tombants

on baten sempre el so pluges i vent.

Mig indolent i mig desmesurat,

no em tempta cap futur ni cap passat,

només em reconec en el present.

21-IV-1984





DE SOBTE EL FOC


De sobte el foc que creix desmesurat

i converteix els límits en presó,

tot el que era projecte i horitzó

és ara el clos estricte del combat.

¿Quin vent misteriós ens ha portat

fins al recinte obscur d’aquesta por?

Qui ens nega l’esperança i la claror?

Qui ens sotmet a un silenci desolat?

Potser no hi ha cap mesurable enuig

que faci comprensible aquest rebuig,

ni cap llei que exigeixi aquest vaitot,

però sabem que ja no hi ha camí

que ens preservi del risc de decidir

sense apostar la vida a cada mot.

29-IV-1984





TURMENTA MÉS


Turmenta més l’absència que el buit,

perquè darrera el buit no hi ha després.

Mesura doncs l’immoderat excés

d’aquest desig. No deixis, per descuit,

que el vent t’esbravi tot el sentiment

i et quedis nu, amb fred, angoixa i por,

davant aquest silenci reptador.

Qui mana en tu ets tu, i no cap vent.

13-VIII-1984





NOU TANNKAS DE CIRCUMSTÀNCIES


T’aconsellaven:

desisteix, abandona,

i tu no feres

cas de ningú. Se’t varen

menjar els cucs: com als altres.

Recordo moltes

més coses que no sembla,

però les callo.

Més val un bon silenci

que una allau de paraules.

Massa gatzara

sol convertir-se a voltes

en estultícia.

Aleshores esclata

la continguda fúria.

Passo les tardes

llegint, escrivint versos.

D’altres viatgen,

o fan l’amor, o moren.

Són maneres de viure.

Uns dies passen

més lentament que els altres.

Són fugacíssims

aquells que em véns a veure;

els altres mai no acaben.

Pausades, lentes,

les hores em transcorren

entre silencis.

Recordo fil per randa

tot el que vares dir-me.

Veig els geranis

darrera la cortina.

La fondalada

del temps és una lenta

tarda per caminar-hi.

Contemplo els mobles

amb amor, i els prestatges

ben plens de llibres.

Em basta poca cosa

per estimar la vida.

Per la finestra

m’entra tota la vida.

També per ella

se me’n va cada tarda

l’enyor de tu que em manques.

29-VIII / 2-IX-1984





ELS BELLS CAMINS

(1984-1985)





I





CAPVESPRE D’AGOST


Ha plogut molt. De tot arreu m’arriben

sentors de terra molla.

Bec, golut,

la llum esplendorosa del crepuscle.

Ara pertot la vida recomença

poderosa com mai;

i els amants que són lluny l’un de l’altre

s’enyoren i es desitgen.

¿I jo qui sóc sinó algú innominat

que sols viu si tu el penses?





GERANIS


Aviat serà fosc.

Semblen més lentes

les hores i, en silenci,

faig altre cop el vell recorregut

de mi a mi mateix.

Que poc espai

necessitem per viure i per comprendre.

Ara tot és senzill,

i en l’aire de cristall dringuen els mots

i el seu ressò em fascina.

Per pensar-te

no tanco els ulls, contemplo la bellesa

harmoniosa i dolça dels geranis.





PETITA SUITE


1

No té confins l’espai de tu que em manca.

Et penso molt, i aquest pensar-te encara

m’eixampla el buit i alhora me l’emplena.

Trasllado tot l’amor a les paraules

i sol·lícitament te l’ofereixo.

La tarda és dolça rera el teu somriure.

2

Trasllado tot l’amor a les paraules

i em sento ple de tu sense tenir-te.

Portal obert a blaves llunyanies,

sento que el vent agita l’encordat

d’aquest desig que em serva i que m’impulsa.

La tarda passa pels teus ulls que em miren.

3

Portal obert a blaves llunyanies.

De tu em ve tot allò que tant em manca,

¿i ara què sóc sinó el ressò que em deixes

i vull sentir i escolto en cada cosa?

Davallo al mar i amb tu se m’aquieta.

La tarda ens omple les mans d’aigua viva.





AQUEST SILENCI


La tarda molt intensa m’ha portat

aquest capvespre plàcid.

Reposo els ulls cansats

en l’ordre dels prestatges plens de llibres,

en l’ordre de la cambra.

Es fa fosc lentament, s’encenen llums,

i és més pausat el batec de la vida.

Estimo aquest silenci i aquesta hora,

i més ara que em gronxa fins a perdre’m

en el record de tu

que mai no m’abandona.





A MIG AIRE


Se’m quallen a mig aire les paraules

i no em distreu de tu ni la certesa

de tornar-te a tenir.

Vessa del càntir

ple de tarda la llum que m’aquieta

sentits i sentiment, mentre recordo

la tebior d’aquelles dues sines

que ni m’omplien els palmells.

Tan fonda

com els teus ulls, la quietud em porta

més enllà del desig.

Ara t’estimo

per damunt del neguit i la distància,

tan tendrament que fins la teva absència

se’m converteix, a poc a poc, en càntic.





ABSÈNCIA


És bo tenir sempre a punt el recurs

d’un mot que empleni el buit de tu, per fer-ne

la pertinent cuirassa que em preservi

del malson de l’enyor i la tristesa.

Aleshores te’m fas present en cada

vers que escric, i quan, sol, me’l repeteixo,

no hi ha distància entre el teu cos i el meu,

units per sempre més en el poema.





AMB L’OMBRA DÒCIL


Amb l’ombra dòcil del teu cos m’avinc

i amb tu reprenc el goig de caminar.

Cap ruta no pot dur-me més enllà

perquè de tu me’n ve tot el que tinc.

Minuciós, m’esforço perquè el dring

de cada mot ens faci el viure clar.

Em tempta el foc de l’horitzó llunyà

i amb tu el contemplo, i amb tu vaig i vinc

de mi a mi mateix. No hi ha desert

si de tu em sento dolçament reblert

i els meus ulls dels teus ulls són franc ressò.

En tu m’aprenc i em desaprenc en tu,

i aquest vaivé tranquil és el que em du

fins al centre més pur del propi jo.





ENCARA TU


Encara tu rera el verd de les fulles

que ja taca algun groc incipient.

Tot envelleix i mor per renovar-se

i aquest inici de tardor confirma

la perfecta harmonia de les coses.

Encara tu, suau, acollidora,

i els teus ulls expectants que em descobreixen

un món d’inesperada esplendidesa.





MÉS ENLLÀ


Tot és mirall subtil des d’on et penso.

Ara el crepuscle fa més vehement

qualsevol mot.

Avançarem plegats.

Trena’m aquest silenci.

Trena’m aquest silenci.

Jo faré

paravents amb els ulls perquè la nit

no ens engoleixi.

Després parlarem

de la tristor serena que ens amara.





PAISATGE ENCÈS


Talla l’aire de vidre el diamant

de la teva mirada.

Tot és breu

darrera la cortina que em separa

de la tarda que mor enmig d’un gran

silenci.

Quan tornem a veure’ns, tota

la quietud serà paisatge encès,

reducte de designis i esperances.





TOT ÉS PROPICI


Tot és propici en els teus ulls que m’obren

profundes vastituds, tot se’m revela

dens com la tarda rera les cortines.

No em vull tot sol.

Al centre del silenci

que m’envolta hi ets tu, i el tacte càlid

d’aquelles mans amb què reculls la vida

que, esperançat, a mans plenes et dono.





DAVALLEM JUNTS


Davallem junts pel pendís de la tarda.

Per més que ets lluny, davallem junts la lenta

progressió del temps que encara ens manca

per fer d’aquesta solitud un àmbit.

Davallem junts, i el vent no em pot distreure

d’aquest pensar-te que se’m fa presència

i em neguiteja i em consola alhora.

Tardes enllà, si llegim aquests versos,

t’amoixaré els cabells amb la mateixa

tendresa amb què els escric per evocar-te.





L’OMBRA


Tot és més cert darrera el teu somriure,

tot és més cert, i lluminós, i amable.

Quina tardor d’inesperats prodigis

que encén la sang sense neguitejar-la,

quina cadència nova de propòsits

escrita en blau al blau de les muntanyes.

Ara pel somni insòlit de les fulles

que res no feia pressentir, retrobo

no sols el gest perdut, sinó la fonda

presència de l’ombra que em reposa

per sempre al fons dels ulls, i ens acompanya,

silent i dolça, mentre fem viatge.





TEMPS NOU


Aquesta cambra sols parla de tu.

Transcorre el temps i em veig desmesurat

perquè no et tinc i ja no em sé comprendre

fora dels límits del teu cos.

Fidel,

la primavera torna als vells pollancs

que ja verdegen.

I és la transparent

quietud d’aquest aire el que de nou

em confereix la serenor volguda.





DRECERA D’OMBRES


Drecera d’ombres, el teu cos.

Per tota

la set del temps et cerco i em fas dòcil

i aquietat el gest.

Melangiós, faig senyals per cridar-te.

S’encalma el vent als teus ulls que perfilen

amb blaus i verds el gran llac de la tarda.





TRENCA EL SILENCI


Trenca el silenci des del teu recer

de solitud i fes-me companyia.

La tarda enfila quietuds per fer-te’n

un collaret de llum.

Cada vegada

se’m fa més net el temps de desitjar-te

i és pel desig que el teu record m’emplena

tot el que puc percebre amb la mirada.





CLOU-ME L’ESPAI


Clou-me l’espai, que torno fet cançó

per evocar-te.

La solitud se’m fa mirall de tu,

i pel coll del silenci

travesso la frontera que ens separa,

mentre al defora el vent esfulla crits.

Clou-me l’espai, que jo amb les mans dibuixo,

a poc a poc, els mots que et representen.





II





FINAL D’ESTIU


Se’n va l’estiu.

Breu i ardorós, ha estat

profundament intens i torbador.

Un somni s’ha esvanit per sempre

i ara el vent

me n’anuncia un altre.

No detura

mai el seu curs, la vida.

I és el creure

que l’amor allibera el que em manté

amb els ulls expectants altra vegada.





RETORNS


Quan torno sol d’enlloc, tot em sorprèn

i descobreixo nous esclats de vida

en els objectes més quotidians.

No són mai tristos els retorns, si amb ells

recuperem allò que tal vegada

consideràvem ja perdut per sempre.

Per això vetllo fites i camins

i no em són gens estranys a la mirada

cap dels amplíssims horitzons que m’obren,

en mi i lluny de mi, els mots que escric,

sol dins l’estricta solitud que em volta,

des d’un angle discret d’aquesta tarda.





DINS TEU


Si saps que tot és provisori, fes-te

dins teu, amb urc, un reducte, i defensa’t

del fluctuar girant-hi els ulls sovint.

No et vulguis tanmateix massa allunyat

de les coses, no fos que el teu reducte

se’t convertís a poc a poc en un

ermot, on tot és dur i eixarreït.

Estima la bellesa que t’envolta

i que se’t dóna clara i generosa,

i en tu i per tu estima també els altres,

car d’aquests dos amors te’n pervindrà

l’harmonia i, tal volta, la grandesa.





VIATGES


¿On podríem anar que els anys passessin

més lentament? Feixugament sotmesos

a la caducitat del temps, no hi ha

cap viatge que pugui alliberar-nos

per sempre més de dubtes i temences,

per sempre més de dubtes i temences,

i és bo saber-ho sempre abans d’emprendre’l.

Més enllà de neguits i entusiasmes,

potser el guany dels viatges és l’espai

que hi descobrim de nosaltres mateixos

i que tal volta hauria restat fosc

sense la llum d’aquelles noves rutes.





MÉS COMPRENDRÀS


Més comprendràs com més els mots t’apropin

a la vora del riu de tu mateix

i sense por t’encaris amb la teva

fluent realitat.

Mudances, ritmes,

no fan més que ennoblir-te i afermar-te

quan els saps assumir sense recances.

Ofega, doncs, tot allò que t’allunyi

del projecte de tu i accepta totes

les solituds i totes les mancances

sense neguit.

Fes de l’amor la norma

que t’alliberi de temors i angoixes

i et faci clars els horitzons del somni.





SÉ QUE EM FAIG VELL


Sé que em faig vell, ho dic sense temences,

que és bo saber que el temps s’escapoleix

i no podem fer res per deturar-lo.

Aposentat al cim dels anys, contemplo

el mar de mi mateix, amb moltes veles

que solquen l’horitzó, i veig el vol

segur i agosarat de les gavines.

Què sé de mi? Pel cert, ben poca cosa.

Potser només que estimo amb tanta força

com sempre i que em faig vell.

Al capdavall

tot el que em cal per viure els anys que em resten

equilibradament, sense el temor

d’un bufarut que tot ho desgavelli.





CERTES MANERES


Davallo, lent, l’últim tram de l’escala

i encara miro al lluny.

Certes maneres

de fer no es perden mai, i és bo sentir-se

content dins de la pell, fent el paper

que s’ha escollit, d’una manera digna.

Això demano i poca cosa més.

Saber restar, com deia en un poema,

no pas altiu però sí circumspecte

davant de tota mena de sorpreses,

amb els ulls i les mans oberts tothora

perquè el vent i la pluja me’ls netegin

de temors i també de malfiances.





SEMPRE ÉS INCERT


Sempre és incert l’espai de tu mateix

en què pots lentament edificar-te,

sempre és incert i sotmès a l’imperi

dels cops de vent sobtats i les marees

que n’esborren els límits.

Giravolten

immutables els astres per l’espai

i transcorren els anys, indiferents

a les teves foteses.

Pren-ne exemple:

només essent qui ets podràs salvar-te,

essent qui ets i aprenent-te en les coses,

tan humilment que en totes se’t reveli

la inalterable i fonda placidesa

de viure i perdurar que tant desitges.





TOT EL QUE VISC


Tot el que visc s’assembla a aquell poema

que em creix de sobte a dins i s’apodera

de mi i em magnifica.

No sóc jo

qui creix, sinó el desig de sobreviure;

i un cop ja buit de mots resto expectant

i se m’adorm el temps a la mirada.





ARA QUE L’ANY S’ACABA


Invoco els dies clars, ara que sé

que me’n desposseeix el temps.

No em vull

subjecte a cap designi que no pugui

sotmetre al ritme encès de les paraules.

A poc a poc, desfaig els rulls del vent.

La font degota lenta i m’acompassa

la mirada i la veu.

Tot se’m revela nou, però l’espera

m’adorm les mans. Només els ulls completen

el cicle tants de cops iniciat

i abandonat.

Propòsits?

Quins propòsits?





ARA QUE L’ANY COMENÇA


No hi ha ningú que ens perpetuï. Totes

les quietuds i les inquietuds

tenen per límits una cambra closa.

Així s’explica el temps, i el fosc embruix

de percaçar-lo pels racons secrets

de nosaltres mateixos.

Més enllà

de temors i recances, s’obren sempre

blaus horitzons.

Res no pot desviar-nos

del curs del riu del viure, però basta

la voluptat d’estimar perquè l’aire

dringui a cada mot i s’allargassi

l’eco que ens fa, si més no, perdurables.





TOT EL QUE TINC


Quin gener lent, de dies curts i freds!

Cauen ocells de la finestra a terra

i ja no veig que cap remunti el vol.

S’ajeu, feixuc, el capvespre, i neva

de dos dies ençà.

Tot el que tinc

són grans buidors que cada dia empleno,

tossudament, de mots que em justifiquen.





NEU


També la neu passarà i tornarem

als dies clars i oberts.

Fonda, la vida

farà el seu curs immutable i el temps

transcorrerà sense fer gens de cas

dels desficis que ens xuclen i ens exalten.

I també passaran els dies clars

i tornarà la neu, tancant un cicle,

o obrint-lo, tant se val.

Només nosaltres

desapareixerem, i potser tot

per uns instants serà quasi perfecte.





CADA DIA


No conquerim cap mot debades.

Tot

s’inscriu en l’ordre clar d’aquell projecte

que va creixent a poc a poc dins nostre

si sabem tenaçment perfer-lo sempre.

Així el gran risc de viure se’ns proposa

com un repte constant, com una fita

que allunyem amb el gest i la mirada

tan bon punt l’assolim, no per refús

del que hem aconseguit, sinó pel goig

de posar-nos a prova cada dia.





APUNT


La quietud com un estar en les coses,

i l’ordre per fer encara més intensa

la quietud.

Puc retrobar la pau

si em cerco en el mirall de les paraules.

Dins meu s’encalmen tota llei de sons;

fora hi ha els camps i el blau de les muntanyes

amb un fistó melangiós de núvols.





CREIXENCES


Més enllà del silenci hi ha la tarda

que s’allargassa rera les cortines

i és un passeig il·limitat pel somni.

Ara pels ulls se te’n va tanta vida

com et tornen els mots que escrius.

De totes

les creixences, aquesta és la més clara:

seràs més ric, com més els mots se t’omplin

de l’amor que despens amb la mirada.

Roda de Ter, 8-VIII-1984 / 11-IV-1985.





TEMPS D’INTERLUDI

(1986-1988)


A la Montserrat





I





LA FINESTRA


No sé si dir que em sobta aquest silenci,

que em sobta més potser perquè el conec

i ja fa molt de temps que el delejava.

Tràngols i vents m’han dut on sóc, i em miro,

més que admirat, sorprès, o tal vegada

desconcertat i amb una certa angoixa.

Em costa molt respondre les preguntes

i fins i tot em costa formular-les,

com si de sobte hagués perdut el rastre

de mi mateix.

Ara escric i és quieta

la tarda que reposa rera els vidres,

com un espai de claredats molt íntim

que he retrobat, mentre per la finestra

contemplo els cims llunyans, majestuosos.





PAISATGE


No para de bufar la marinada

del matí fins al vespre.

Però de sobte cessa i aleshores

per uns instants molt breus tot és un vidre

trencadís.

Així veig transcórrer els dies

d’un estiu d’ocioses lentituds

que em pesa als ulls i al sentiment.

Voldria

que, a poc a poc, s’encalmés el neguit

de les fulles, i el cor, fent-li ressò,

sapigués retrobar la pau perduda.





EL BUIT


Declinar de la llum

per la calma dels marges.

El capvespre és un mar

sense rastre de veles

amb un únic vaixell

que no emprèn mai cap ruta.

Miro al lluny. Ancorat

al meu port solitari

faig recompte del temps

per si el temps m’és propici.

Des d’un angle secret

torno enrera amb preguntes

que ningú no respon.

Més enllà del que espero

no hi ha res, sinó jo

i la llum que declina,

tendrament, suaument,

per la calma dels marges.





EN LLUNYANIA


M’aprenc en la paraula no dita,

en el batec lentíssim del desig

que callo per amor i per temor.

A ple estiu ja tinc l’aire

adust i greu dels arbres a l’hivern.

Però el corrent d’aigua secreta

que flueix de les deus, inajornable,

m’emplena el cos com abans

i, com abans, tot m’exalta i estimo,

desmesurat potser i melangiós,

la nova i no sabuda dimensió de mi

que amb tant d’esforç assajo de comprendre.





PROPÒSITS


Vagarejo i em costa de concebre

l’estricta solitud que m’he imposat.

També és la vida aquesta angoixa d’ara,

l’estranyesa d’un temps que cansa sense omplir;

també és la vida aquest perdre’s en tot

sense saber ben bé quin camí fem.

Cada vespre, cansat, faig nous propòsits

i em commou fins a fer-me vessar llàgrimes

la tènue esperança que dins meu

encén la voluntat de persistir.





LA VIDA


Res no em distreu i m’afeixuga tot.

Potser mai un dolor tan persistent

no m’havia colpit.

I què puc fer?

No espero cap prodigi,

cap canvi inesperat i sorprenent.

Del pou se’n surt fent-se malbé les mans

i potser els sentiments.

Només vivint,

amb tot el risc i tota l’esperança,

reconduïm la vida.





VORA MAR


Deixa que el temps, pacient, senyoregi

la sorprenent i brusca regolfada

que ara t’enterboleix

i en mestregi, prudent, la secreta harmonia.

Tot, fet i fet, és vida enriquidora,

l’única que et pertany i que no pots

fer malbé repetint fins a eixordar-te

la lletania absurda dels records.

Que el mar i el vent t’ensenyin la cadència

del seu vaivé i, a poc a poc, et tornin

a encendre als ulls el flamejar dels somnis.





DE PALS ENLLÀ


De Pals enllà tot és mar i soroll;

més ençà hi ha el silenci,

un silenci que es diu amb noms sonors:

Peratallada, Gualta, Fontanilles

i sobretot Fontclara.

Pels rostolls

hem encalçat la tarda amb l’automòbil

d’un groc molt més lluent

que els blats lligats en garberes rodones.

Tornats al Mas, en la calma del vespre,

t’explicaré els secrets que he descobert

astutament als ulls de les turistes.





SA RIERA


De sobte costa molt adaptar el cos

al panteix angoixós dels sentiments.

Una platja tranquil·la, amb paravents

de roques i de pins, no t’allibera

d’aquest corc que et rosega.

Caldrà doncs

tancar de nou les finestres i fer

un lúcid inventari.

Retrobar-se és el mot que pot fer possible

suportar la feixuga meravella

d’aquest cos que es rebel·la, ben bé

fosc i tossut, contra no sap

quin ritme inesperat que el desgavella.





SA TUNA


Si pogués, aniria nedant fins a la boia.

Veure la terra des d’allí deu ser

com canviar de món.

Mai no ho he fet.

Conec a penes quatre pams de mi

mal limitats per la malenconia.

mal limitats per la malenconia.

Vivint-los, visc, i potser ja en tinc prou.

La boia és un miratge.





II





DESPRÉS


S’encalma el temps a l’encordat del vent.

Per l’abrupte pendent d’aquesta tarda

davallo lentament.

No em són estranyes

les fites del retorn, que molt sovint

l’he fet, aquest camí.

Reposo en el pedrís de les paraules.

Ara em reprenc, i és bo sentir la pluja

de mi mateix que em renta i em fecunda.

De l’altra riba estant d’aquesta espera

algú crida el meu nom; i jo responc,

volenterós i esperançat com sempre.





TARDOR


Mandrosament els geranis frueixen

l’últim sol de la tarda.

Ja són lluny

els xafogosos, dilatats capvespres

d’un estiu molt feixuc i, a poc a poc,

revénen les profundes quietuds,

la mà es torna exigent, i l’ull, tenaç.

Comença la tardor, temps de creixença.





EL PLET


No sempre es viu en claredats extremes.

Sovint, l’aiguabarreig dels afectes provoca

un fosc tumult, una peresa

que costa de combatre.

És bo aleshores reposar una estona

vora d’un llibre amic,

assaborint la pròpia solitud

i estimant-la si cal, mentre esperem

que el temps, prudent i astut, resolgui el plet

que ens té enfrontats amb nosaltres mateixos.





LES PARAULES


Mai no es recorre cap camí debades,

cada gest, cada mot ens configura

i, a poc a poc, construeix l’edifici

d’aquell jo sorprenent i necessari

que és l’únic mirall cert que ens representa.

Mars i pluges i vents no ens modifiquen

si no volem nosaltres, i no ens salva

del risc de créixer creure en meravelles

ni confiar, desvalguts, en els altres.

Només vivint i acceptant la feixuga

càrrega del que som, sense renúncies,

podrem tal volta convertir en paraules

plenes de llum, neguits i defallences.





DOBLE FONS


Massa records de vegades emplenen

d’inquietud la quietud de l’aire

i són un llast incert que ens afeixuga.

Plou lentament aquest matí d’octubre,

com si la pluja fos un somni amable

i el temps, cansat, hagués mudat el ritme.

A poc a poc m’esporgo en les paraules;

no deixaré cap branca sense poda.

Massa records de vegades ens fan

sentir les mans i els ulls apegalosos.





EL REDUCTE


Aquest reducte potser és un jardí

i ara el sol de tardor hi encén les fulles

i fa més denses les ombres dels arbres.

No parlo de miratges ni quimeres,

sempre hi ha algun jardí d’ombres benignes

on els neguits s’encalmen i el silenci

no és el buit, sinó l’espai que ens manca

per confiar novament en nosaltres.

Aquest reducte potser és un jardí

i el temps hi escriu tots els colors possibles.





INTERLUDI


D’aquesta farsa d’ara no sóc jo

qui n’estableix els límits.

Per això en vetllo l’ordre i el misteri

atent com mai, i amb prou d’esforç aprenc

certs moviments que, tal vegada,

me la faran més clara i comprensible.

A dolls raja la vida i a la pedra

del temps hi escriu senyals indesxifrables.

Ombra i claror fan una sola platja

davant la mar immensa dels designis.

No em sento exclòs de cap dels vells camins.

Un vent suau de tardor mou les fulles

dels alts pollancs que enyoro i que allargassen

la seva ombra per fer-me companyia.





RETORN


S’inscriuen anys a la docilitat

severa de la pedra.

Tanta llum

densa de mots, i l’harmonia clara

com un arbre en el vent.

Ara, a sopluig

de preguntes, la conca de les mans

prova de recollir totes les aigües

que han fecundat el temps, i amb els ulls fits

al cel encès faig estricte recompte

de pèrdues i guanys, perquè la vida

no em trobi mai desemparat, inerme.





NOVEMBRE


Se m’adorm a la falda aquest cadell

de la tarda.

Novembre m’omple els ulls

de claredats.

Melangiós, enyoro

alguna cosa lleu, irrepetible,

un so de mi, potser, que el pas dels anys

ha afeblit molt, però que encara escolto

íntimament sorprès quan, com avui,

la tarda és un cadell que se m’adorm,

confiat, a la falda.





III





SI TORNES


Repetiré el teu nom i el meu també.

Me’ls diré en veu molt baixa, com un prec

o, tal volta, un conjur.

De sobte et sento

molt a prop i el temor m’immobilitza.

¿Ets dins meu? ¿Et perdré, potser, si em moc?

Em tanca els ulls un calfred i et contemplo

com a través dels vidres enllorats

d’una finestra.

Pren-me tot, si tornes.





L’OMBRA


Potser insisteixo massa.

Ho he pensat

de sobte.

Potser fóra molt millor

deixar, com ara, que els mots em dictessin

la seva voluntat i acceptar el risc

de veure’ls créixer amb renovada força.

Aleshores, salvat de la foscúria,

restaria perplex i captivat

davant l’ombra que dansa quan acluco

feixugament els ulls i s’esvaneix

si, esporuguit, els obro per no perdre’m.





EL TEU RECORD


Si s’hagués esvanit el teu record

jo m’hauria esvanit.

Em toco els muscles

i la boca, i els ulls, i és com si els dits

resseguissin de nou la teva imatge

desficiosament.

Amb la tardor

revénen, amicals, els vells fantasmes.

Tot és discret i el vers només és una

branca que el vent gronxola suaument

dins la grisor tranquil·la de la tarda.





LA CAMBRA


Aquesta llum difusa del capvespre

desdibuixa els avets i fa remots

els horitzons llunyans.

Sóc sol a casa.

A poc a poc s’han escolat les hores

amb un vaivé d’onada que s’adorm

tendrament a la sorra

i he vist créixer, lentíssim, el poema.

Ara la cambra torna a ser un espai

obert a tota mena de designis.





AMOROSIDA AMB PLUJA


Amorosida amb pluja, aquesta espera

és més acollidora.

Puc, si vols,

dir-te d’on ve la fina melodia

que travessa el poema i l’emplena

d’una amorosa i fúlgida tendresa.

La tarda és el pendent per on davalla

lentament el camí que hem fet plegats.

Tot és molt més senzill ara que em torno

a veure caminant pausadament

amunt i avall de la casa en silenci

com si no fos qui sóc.

Encara visc

l’entendriment de qualsevol troballa

com un infant, amb un impuls ingenu

i agosarat alhora.

La gran sínia

de l’enyor buida el pou on m’emmirallo

i, a poc a poc, la imatge es desdibuixa.

Ja no em sap greu de perdre’m, l’horitzó

prefigura aquell mar melangiós

que l’hivern fa més dòcil i que, avui,

amoroseix plàcidament la pluja.





MASSA COSES


Recordo massa coses.

No pot dir-se

que hagi llegit en excés ni que m’hagi

enamorat gaires vegades;

he estat discret, morigerat i tot,

i mai no m’ha corsecat el desig

ni he tremolat d’enveja.

Tanmateix

si tanco els ulls sempre veig tot d’imatges

que giravolten entorn meu i em criden

amb un estrany remorejar d’onada,

feixugues, persistents, agosarades.

Llavors, des de la plàcida barana

d’aquest terrat dels anys, miro el crepuscle

que s’allargassa, excessiu i solemne,

i em sento a voltes molt cansat i penso

com seria agradable tancar els ulls

i perdre’s en un mar immens de fosca

tràgicament quiet, un mar immòbil.





ELS DIES


Aquests pàl·lids matins, ¿què m’anuncien?

S’esfilagarsa el temps i al capdavall

els dies només són una embullada

madeixa de projectes, un esclat

que no ressona enlloc.

L’home que em mira

cada matí des del mirall, ¿qui és?

Ell, com jo, té un vel lúcid de serena

malenconia al fons de les pupil·les

i sembla molt cansat, com si tornés

d’un llarg exili i es sentís estrany

davant la seva pròpia mirada.





EL SENYAL


Canviaria aquesta quietud

per un neguit estimulant i ardent

que m’encengués els ulls.

Tranquil·lament miraria aleshores

per l’ample finestral el vol calmós

dels gavians que travessen la tarda.

Tens novament i amb les mans inquietes

contemplaria el declinar del jorn

i esperaria confiadament

el senyal que m’exalta.





HEURA


La terra i tu sou el mateix neguit.

Camines sol, potser més sol que mai,

desconcertat, com qui se sap perdut

i crida molt i no se sent la veu.

El temps et fuig i tot l’enyor dels dits

se’t torna incert i fatigós camí

que no saps pas on du, si porta enlloc.

Exiliat al teu mateix recer

mires el buit i et veus, desmesurat,

plantat al lluny, com un estrany ninot.

No pots tornar, bé prou que t’ho han dit;

també t’han dit que et costarà seguir,

i, ben mirat, ja ho saps, viure és això;

si algú t’ho diu a l’inrevés, menteix.

La terra i tu sou el mateix neguit.





EL COCODRIL


També et pertany aquest espai incert,

tan buit de tot i estranyament inhòspit.

El gest sense ombra és el teu gest, i teva

també és la veu que no ressona enlloc.

Ningú no et sotja i no t’ha dut ningú

al lloc on ets: hi has vingut tot sol.

El cocodril que plora en un racó,

si el mires bé, veuràs, sorprès, que ets tu.





EL CAMÍ QUE NO FAIG


Passejaria amb tu per una vella

ciutat desconeguda i m’hi perdria.

Ara em perdo també, sense ni moure’m,

i em cansa molt el camí que no faig

i la incertesa estulta de les hores.

Fràgil, el temps se m’esmenussa als dits,

transcorre absurdament entre foteses

i, desvalgut, veig allunyar-se i perdre’s

l’ombra del jo tenaç i reptador

que ha conviscut amb mi tota la vida.

Potser per això enyoro, malencònic,

poder passejar amb tu per una vella

ciutat desconeguda, sense rumb,

i perdre’m pels carrers més solitaris.





TENDAL


Avesa’t, cos, a aquesta llunyania.

Distanciat de tot, pot ser que tornis

a retrobar aquell ritme que ara enyores.

La vida és un vaivé misteriós,

i aquest gris de tardor que desdibuixa

i allunya els horitzons fa més precisos

els contorns de la pàl·lida figura

que tard o d’hora saps que emplenarà

la buidor desolada del paisatge.





IV


Aquest home de fusta que s’asseu

feixuc i pensatiu davant de casa seva

i deixa vagar els ulls per la malenconia

discreta del paisatge, potser ets tu.

Cansat i adust, veu com transcorre el temps

i esmicola designis i projectes;

massa horitzons l’encerclen i se sent

un buit desmesurat a les entranyes.

Mira’l ben sol i pot ser que contemplis

la teva imatge retallada en gris

damunt la grisor freda de la tarda.

Et desvetllen els versos a la nit

i reclamen l’espai de privilegi

que sempre els concedies.

Desolat,

escrutes la buidor cercant respostes,

mentre amb les mans ocioses dibuixes

senyals de vent a la pell de la fosca.

Tot és incert al vell jardí de sempre.

A poc a poc s’allargassa més l’ombra

i et sents com qui de cop sobte es sorprèn

de descobrir-se sol, i gira els ulls

al seu entorn i ningú el reconeix.

Quin aire greu, les coses, i el desordre

del pensament, la pols d’aquells records

que vanament assages de desar

i tornen, obsessius, en ones lentes.

No trobaràs la quietud enlloc.

Allò que s’ha perdut no es recupera

i és bo palpar-se els muscles per saber

que almenys el cos encara fa fermança.

L’atzucac són els mots i, ara que ho saps,

hauràs de dir-ho amb mots, per més escarni.

Tot somni és indecent i, a més, absurd.

Clivellada de fars, aquesta inútil

corol·la del capvespre marca el ritme

desficiós d’un temps que t’angunia

perquè s’esbalça, furient, pels límits

desconcertants, incerts, dels mots i els somnis.

Vet aquí els llibres que has llegit i els anys

que has viscut.

La mateixa terbolesa

desdibuixa uns i altres.

Se t’ha fet

massa tard i la vista ja et flaqueja.

Els altres folguen, però tu només

repasses anys i llibres quequejant

i t’embarbusses molt.

Val més que deixis

la saviesa pels astuts.

Tu, prou

que fas vivint i escoltant el que diuen.

El silenci també és un atzucac

i també es diu amb silenci.

Potser

cap gest no és tan clar i tan transparent

com tu pensaves, i ara sents l’ofec

de tants gestos sobrers.

Potser el costum

t’ha convertit en aquest personatge

hieràtic i solemne que malviu

entre la por terrible a veure’s nu

i el terrible desig de despullar-se.

Per exemple el passat, com una troca

que mai no saps cabdellar com escau

i se t’embulla als dits i t’angunia.

Aleshores recordes la prunera

del jardí vora el riu, o bé la cambra

plena de llibres, o potser els arraps

encesos i exultants.

Guarda’t de viure’n!

Més val que avesis, displicent, els ulls

als límits del paper que tens davant

i als mots que escrius.

Així pot ser que et salvis.

Fa un hivern indecís que es dilueix

en franges de grisor darrera els vidres.

Se t’esllavissa el temps i no saps com

parar l’ensulsiada; tant d’eixut

et sorprèn i t’espanta.

Giravoltes

entorn d’un eix falsat

i et cansen els sotracs i t’ennuega

l’absurda i exaltada vehemència

d’uns mots que els anys han buidat de sentit.

Reposa.

Que t’aculli aquest hivern

allargassat i greu, i tal vegada

per ell retrobaràs la lucidesa

de qui, retut després de fer l’amor,

se sent el cor que batega amb més força.

Dialogues sovint amb l’altre tu.

L’home de fusta del mirall t’explica

periples i vivències. L’escoltes

amb una certa enveja.

Tu què tens?

Un present de paper que se t’arruga

fàcilment a les mans i que no goses

ni tocar, i un futur tan imprecís

com les ratxes del vent de primavera.

Et queden els records: magre menjar!

No en vulguis viure, però que et serveixin

per dibuixar una mena d’horitzó

a mig camí de la raó i el somni.

Aquest desert també és una ciutat

amb avingudes, places i carrers,

i gent que hi viu, gent més o menys com tu.

Recorda això si vols comprendre algunes

de les coses que et passen.

Quan s’acabi

l’hivern tornarà a ser la primavera.

Tens el que tens, ja ho saps.

I doncs, aixeca’t

i, a poc a poc o de pressa, camina.

Defensa’t amb els mots que no pots dir.

L’avinguda de tells d’aquest silenci

malaltís és un altre camí més

que hauràs de fer tot sol, potser una mica

menys xacrat, però sol, al capdavall.

Sovint, viure és xuclar-se cap a dintre

i veure com la pell dels sentiments

s’arruga i es marceix com una fulla.

Són lents i desolats, aquests instants,

i només te’n defensa la cadència

dels mots que no pots dir, però mantenen

viva dins teu la seva estranya música.

De tot plegat te’n queda aquesta pols

i, ara que ho saps, procura de no moure

gaire les mans perquè no et caigui a terra,

i mira al mateix temps de preservar-la

del vent i de la pluja.

No et distreguis,

però, de viure contemplant-la massa;

la pols és pols i prou, i damunt seu

no pots bastir-hi res que et representi.

Ingenu, t’esbatusses amb l’aresta

de qualsevol paraula, per comprendre’n

les flexions.

Fa molt de temps que dura

aquest combat i, què n’has tret?

T’encetes

els dits cada matí i al vespre et llepes

dòcilment les ferides.

Ets el clàssic

perdedor, però saps guardar les formes

i això et reconcilia, almenys a estones,

amb la sal dura de la teva imatge.

Potser si tanques fort els ulls veuràs

que la foscor se t’il·lumina.

Peus

feixucs de vell recorren passadissos.

La casa és freda i els records també.

No t’assenyalis fites: fes camí

i espera que la barca toqui port

per escriure amb els dits, damunt la sorra,

el lluminós senyal del teu retorn.

T’has baratat el paisatge per res.

Una sorpresa rera l’altra et deixen

inerme i nu.

L’estança és una closca

que et protegeix del vent, però que et deixa

a mercè d’aquell fred al moll dels ossos

que altres vegades has sofert.

Confia.

Potser els feixucs voltors no tindran gana

i només volaran per damunt teu

en un estrany i fosc conciliàbul.

Desvia el cor d’aquest vent que t’amara

d’insòlites certeses i t’emplena de borra

les múltiples butxaques del record.

Massa indecís, et perds pels passadissos

d’un fosc castell.

¿On aniràs quan tots

els camins conflueixin al mateix

revolt tan conegut?

Qualsevol cosa

val més que aquest estrany interrogant

pel qual saps bé que mai no hi ha resposta.

Per quin estrany mecanisme es regeixen

sentiments i desitjos?

No hi ha lluna

que en reguli, immutable, les marees,

i el flux desborda els rius i enceta amb aigua

salabrosa minúscules ferides

als dits cansats d’agitar banderoles.

I tu que ho saps reprens tossudament

el vell costum.

Més et valdria créixer

d’esquena al mar que sanglotar en silenci.

Aquest reducte de bellesa és trist.

Clavats enlloc, els ulls no delimiten

espais de llum.

Ara la fosca és una

melodia solemne i temptadora

que desaprens per desaprendre’t tu.

Caldrà escombrar el jardí de tantes fulles

que hi han caigut mentre durava aquest

estrany hivern sense remor de pluges.

Demana ajut al vent.

Tancant els ulls

pot ser que palpis amb dits d’orb la xarxa

misteriosa de les avingudes.





SUITE DE PARLAVÀ

SEGUIT DE ALGÚ QUE ESPERA

(1990)


A Lluís Llach

i Miquel Insua





SUITE DE PARLAVÀ


Feliç aquell que té coses per retrobar.

Elio Vittorini, Conversa a Sícilia





1


Fugiria de mi si no pogués

recuperar el meu temps i interrogar-lo,

tornar al passat com qui torna a la casa

en què visqué i, recorrent-la, troba,

lúcidament sorprès, tots els indicis

d’allò que és, i s’aprèn contemplant-los.

Fugiria de mi i em sentiria

desolat i enyorós, com qui perdut

enmig d’un mar immòbil defalleix

sabent que res ja no l’incita a viure.





2


Aquest potser és el lloc, i la resposta

a totes les preguntes tal vegada

la té el rellotge que no diu cap hora

i és un ull sempre obert que tot ho escruta.

Aquest potser és el lloc, i la bellesa

potser és només l’absència de desig,

el buit en què la veu es torna cant

i la claror penetra cada cosa

com un vel de misteri que no altera

la cadència secreta dels objectes.





3


Jugo a viure només, perquè tinc por

de trencar aquest embruix amb qualsevol

gest insòlit, amb qualsevol paraula

que no s’adapti com una altra pell

a la pell suavíssima del temps.

La tarda és un adagio. Ben sol

al cor del goig, escolto la remota

simfonia del mar a la petxina

del teu record que sempre m’acompanya,

i només jugo a viure per no perdre’t.





4


La pedra és la discreta quietud

en què maduren gestos i mirades,

cansats de l’aldarull i del desfici.

La immensitat deu tenir un marc de pedra

que mesura potser una mà d’infant

càlidament ingènua. Reposo

entre parets solemnes que em recorden

cants i converses, guanys de solitari

que no refusa cap mirall opac

per estimar més dignament la vida.





5


Alguna cosa lleu, imperceptible,

que tanmateix mou voluntats i empeny

a persistir, quan l’ombra dels ocells

de presa és més feixuga. Torno enrera

per contemplar el ponent a la finestra

dels anys viscuts. Terrassa enllà, les branques

gronxen el vent i el sol fa estranys meandres.

No vull res més que aquest silenci dens

i alguna cosa imperceptible, lleu,

en què, poruc si cal, em reconegui.





6


No em sedueix cap atzarós futur

ni el riu d’aigües incertes del present

no m’empeny endavant. Em vull ingenu

de tan subtil, per poder seure a l’ombra

de l’arbre vell de la memòria, sense

neguits ni sobresalts. A poc a poc

destriaré figures i presències,

buidors i esclats, albades i captards,

per perfilar el tosc retrat de mi

que algú potser conservarà amb afecte.





7


Volen baix els ocells, aquesta tarda,

com si potser pressentissin l’esclat

d’un temporal llunyà. L’estança és gran,

silenciosa i càlida, tranquil·la.

Mig abaltit, sento que els mots em bressen

com una branca dòcil. Tornaran

els dies curts, intensos, reptadors.

Ara és el temps llangorós del desordre.

Deixo que el buit de mi l’empleni el buit

per no perdre el delit ni la tendresa.





8


Aquí també és a casa i també el temps

hi transcorre lentíssim, entre dubtes,

plàcids enyors i algun escadusser

somni que els dies dallen, implacables.

Tant se val aquell rastre que vaig perdre,

sense saber-ho, una tarda llunyana,

embadalit com una criatura,

i tant se val aquesta fosca absència

que se m’entortolliga a les entranyes.

Tant se val tot. Aquí també és a casa.





9


No parlo de claror per dir la llum,

sinó de l’olivera i el desmai

que flanquegen la porta de la casa,

ni parlo de l’amor per dir l’amor,

sinó d’una discreta melangia.

Tot és debades, l’horitzó i la nit,

l’esclat i el vent, la ruta i la temença.

No parlo de la mar per dir la mar,

només parlo de mi, cansat, adust,

però, en secret, colpidorament tendre.





10


Novament el silenci és el refugi,

el refugi i el risc, perquè tot passa

per l’eixut dels propòsits que no gosen

convertir-se en paraules i podreixen

la rel tan pura del desig. Se’m cansen

els ulls i els dits de tant palpar la fosca

esperant l’inefable. Passen lentes

les hores, i el lladruc llunyà dels gossos

no fa sinó afegir desassossec

al dia que, feixugament, comença.





11


Potser ja seré lluny, però el camí

no voldria oblidar-lo, perquè sempre

sigui benigne i fàcil el retorn.

Tancant els ulls veuré de nou la casa

i l’heura i el xiprer quan, a sol post,

fa de bon seure sota l’olivera;

tancant els ulls i obrint el sentiment.

Tu seràs lluny també, però el record,

com un vent molt suau, ens unirà

en una sorprenent esgarrifança.

Cal Corder-Parlavà - 12-VII / 2-VIII-1990.





ALGÚ QUE ESPERA


Esperar és també fer alguna cosa.

Cesare Pavese, El company



Esperar és també fer alguna cosa.

Cesare Pavese, El company

Diguem que me n’anava, però torno.

Deixava massa coses a mig fer

i això no és decent ni correcte. La gent

—la majoria de la gent, almenys—

no m’hauria trobat pas a faltar,

com a màxim m’hauria dedicat

un record imprecís enmig del gran

tràfec de viure. Però, ¿i jo? ¿Què hauria

fet de mi, d’aquest home amb qui fa més

de seixanta anys que convisc? Cada vespre,

en rentar-me la boca, la vergonya

m’hauria fet envermellir de ràbia

i fins i tot potser d’enveja. Ara

no em sentiré pas satisfet (com sempre,

per dir-ho clar), però estic ben segur

de poder mirar sense cap angúnia

l’home de fusta del mirall i, junts,

potser descobrirem que els imprecisos

contorns del món en què vivim, absurd,

pedant i fins grotesc, són, tanmateix,

les úniques profundes referències

per conèixer i comprendre, i és amb elles

que estimem i creixem, sense sentir-nos

desmesurats o buits. Ho repeteixo:

diguem que me n’anava, però em quedo.

I si pogués escollir, triaria

una música lenta i molt suau:

l’adagio de Barber, tal vegada,

o la Pavana de Fauré. Assegut

en un pedrís, a l’ombra, tancaria

pausadament els ulls per contemplar

vells fantasmes que sempre m’acompanyen

i aquells paisatges que el record exalta.

Darrera meu, la casa abandonada

per sempre més seria un paravent.

Tant temps perdut a devastar miratges

per descobrir, fet i fet, que la polpa

del pensament és una volva tènue

que es mou d’ací d’allà, tan imprecisa

com tenaç, dins un núvol de sorpreses.

I lentament la tarda pujaria

l’últim tram de l’escala, mentre al lluny

encara sonarien els compassos

de la Pavana. Vinclaria el coll

per mirar, a sol ponent, el blau encès

de les muntanyes, i amb un fil de veu

mormolaria dites que recordo

de quan era un infant feliç, ingenu.

De branca a branca escric. Bedolls i avets

en pacífica i rara connivència.

I després la paret, d’un groc trencat,

i el pendent de color de xocolata

de la teulada. Fent un salt, el mut

roser que evoca Londres i la música

del Barbican, Hyde Park i la nostàlgia

com una mà d’infant quan acarona.

Bat el sol inclement a l’alumini

del vidre doble i a l’esmalt gastat

dels bastiments. Dins la cambra, dibuixa

ombres de fulles als coixins i talla

en angles la paret i el groc del vidre

que separa dos mons sense aïllar-los.

Regne d’objectes clars, la cambra és l’ordre

silenciós dels llibres als prestatges

i l’ordre de les plantes que palpiten

i s’estremeixen en sentir la quena

de l’home de dits magres que, assegut,

toca amb posat somniós.

Sóc, a penes,

algú, potser un intrús, que no voldria

deixar cap rastre del seu pas.

Immòbil,

em fondré amb la claror quan hagi escrit

i tot serà de nou pur i perfecte.

De tot plegat me’n queda aquesta mort

o aquesta vida, tant se val; la imatge

té dues cares igualment morboses,

dues llunes al llac de la memòria.

L’indret d’on vinc és un paisatge encès,

contradictori i exultant, que incita

a descompondre el gest en mil reflexos

i allargassar perennement la vida.

¿Però què hi podem fer si viure ens cansa

i, enfastidits, no sabem mirar enrera

ni projectar ombres de mar en calma

contra el mal vent?

La sínia dels somnis

no cull cap aigua màgica i solemne

i és tan grotesc com esperar un prodigi

creure en un fàcil horitzó de pluges.

A poc a poc, la dansa es fa més lenta,

a poc a poc, la quietud retorna

i els dits de nou reprenen el vell ritme.

De tot plegat me’n queda aquesta espera

esperançada i greu, la cara oculta

d’aquell desig que l’holocaust dels astres

fa més brillant, i dens, i necessari.

Hi hagués almenys en algun lloc remot

un port desmantellat i solitari

per acollir vells mariners cansats.

De bon grat hi aniria quan encara

tingués les mans capaces.

Són cruels

aquests temps de feixugues turpituds

i desamors, en què els anys s’allargassen

i el desig es confon amb la recança

perquè ens manca l’espai.

Com qui no vol

oblido allò que he estat, i en la confusa

solemnitat dels objectes que em volten

i m’acompanyen faig recompte incert

de voluntats perdudes.

Pel pendent

d’aquest no-res de mi, cansat i estèril,

potser retrobaré el camí que mena

al port desmantellat, on els vaixells

reposen de llurs aspres singladures.

L’atzar és un mural de vent i pluja

constel·lat de renúncies i somnis,

una vella relíquia guardada

al calaix més absurd de la memòria.

I, agosarats, escripturem la vida;

cada gest és un solc que ningú planta

darrera nostre i dóna fruits migrats.

¿Què hi podem fer si som poqueta cosa,

si algú ens ha condemnat a pujar sempre

de biaix les escales i a entomar

refusos i consells?

Ara, amb més pena

que glòria, farem un inventari

de pèrdues i pèrdues.

Translúcids

de tan desmesurats, sobreviurem

en pur silenci suportant el brum

dels automòbils que no van enlloc,

amb els ulls fits en un perfil de dona

bellíssima i serena.

Tarda enfora

la tramuntana repintarà els blaus

del cel i les muntanyes, perquè encara

puguem creure, tossuts, en la bellesa.

La intimitat com un estar en les coses

tot apamant designis i sorpreses,

l’ordre i el vent, l’esfera i el miratge.

Esclata el temps pels angles plens de fosca

d’aquest mirall que amb els ulls clucs contemplo

i em reflecteix i m’engoleix alhora,

esclata el temps i esclaten les paraules

que no hem ni dit, però que ja anuncien

el tremolor insegur dels dits que lluiten

per preservar la integritat madura

d’un cos caduc, arrecerat a l’ombra

de si mateix. La fita és un solstici

desmesurat, un àpat de prodigis

que contradiu el ritme de les fulles,

la llenca d’or d’alguna platja ignota

i el blau profund d’aquella mar que els somnis

han dibuixat al blanc de la memòria.

Però el secret no passa de projecte,

es dilueix la tarda rera els vidres

i un vel suau porta a un pausat declivi

el ròssec clar de les remors perdudes.

Pàl·lid espai, la solitud retroba

l’ordre perdut, o abandonat tal volta,

i amb un vaivé tranquil reprèn la dansa

mentre algun déu llunyà, inaccessible,

percaça en va donzelles despullades.

Una cortina vella no et serveix

de referent dramàtic per a un

ponent majestuós.

Però si vols

pots tancar els ulls i obrir-los a l’encesa

tragèdia d’aquells imaginaris

crepuscles vehements que amb les paraules

has confegit tants cops.

¿Què hi pot haver

de més cert per a tu que, lentament,

t’esporgues, convençut?

Potser amb els anys

hi haurà algun solitari entossudit

a recrear les teves turpituds

amb paciència d’entomòleg.

Tu

te’l miraràs, consirós i benèvol,

des del pou del no-res, amb la tranquil·la

seguretat de qui, allunyat de tot,

reposa feliçment en una platja

davant un mar solemnement immòbil.

Potser el consol és una veu pregona

que es repeteix, monòtona i tranquil·la,

o aquest retorn constant que només trenca

el vermell vellutat de les nadales.

Potser la por, com una lucidesa

desmesurada i fosca, atreu els signes

i els esborra després. Potser en l’espera

d’una nit sense estrelles ni carboncles

hi ha l’estímul secret que empeny les veles

fins al port de l’oblit i l’esperança.

Batega el temps amb una compassada

solemnitat, i el vent no mou cap fulla

fora dels límits de la sang que imposa

el seu ritme feixuc, insubornable.

Molt lentament aplegaré propòsits

i els penjaré com si fossin garlandes

d’algun balcó, perquè l’aire els oregi.

Potser el secret me’l diran a l’orella,

xiuxiuejant, aquelles veus que escolto,

despert i vigilant, quan és nit alta.

No trobaràs l’adolescent perdut

ni entre papers ni al fons de cap calaix

amb molts objectes plens de pols i oblit.

L’únic indici cert i sorprenent

se’t revela a la pell, si la contemples

amb ulleres de vell, sense recança

ni enyor, seguint si cal la filigrana

del tosc dibuix.

Aquesta és la clofolla;

sempre ho ha estat, i xaragalls i dunes,

marors i calmes li fan de corpenta.

L’adolescent ha envellit molt amb tu,

però, tossut, encara et repta i clama,

desesperat i greu com un asceta.

Ell no seria sense la clofolla

que examines sovint amb lucidesa,

potser distanciant-te de la pressa

d’una vida que volen imposar-te

i has refusat.

Però, ¿i tu? ¿Què series

sense el ferotge adolescent que et vetlla,

provocatiu i exigent? Qualsevol

cop de vent et faria trontollar

i perdre l’equilibri. No hi ha mar

sense platja, ni terra sense cel.

No busquis més, endreça bé els calaixos,

desa els papers i escriu quan ell et dicti.

Tot ha passat; i ara m’eixugo els llavis

i potser els ulls i de nou em disposo

a contemplar plàcidament la vida.

Faig inventari de moments viscuts

i amb dits maldestres dibuixo la gràcil

silueta dels cossos que no oblido.

Totes

les claredats acaben en sorpresa,

però ningú no es queixa amb vehemència

de tant d’engany, i arrosseguem els peus

per una casa freda i desolada.

Aquest és l’àmbit, diuen, i el record

és només l’ombra prima d’algun arbre

massa llunyà per resguardar-nos.

Ara

tot el que escric ressona dintre meu

i ja no em sento sol. Lladra, poruc,

un gos, i el vent, indecís, fa estremir

les fulles dels geranis.

Miraré

de no tornar-me a perdre, ara que tinc

els ulls i els llavis nets per contemplar

i assaborir plàcidament la vida.

Més enllà de la corba d’aquell vers

que no sé escriure, hi ha la solitud

que al mateix temps em tempta i em refusa.

Batega massa el cor i perd el ritme.

Si pogués ordenar la sang encesa,

fer-li recórrer els meandres del cos

i dibuixar-ne els lents contorns, que tot

fos més cadenciós i greu, potser

descobriria per on se m’escola

la sorra fina del temps.

No podré

guanyar el combat, si no tinc les mans plenes

de llum, i els ulls mirant de fit a fit

la imatge reptadora que retrobo

quan, ben sol, amb les ungles del desig

m’esgarrapo la pell que mai no sagna.

Ajusta els ulls a l’entrellat del temps

i així trauràs profit de la tendresa.

La nit no és la mort ni és la vida,

sinó un vidre molt fràgil que el destí

t’ha posat a les mans.

Se t’acumulen

neguits i gelosies, i el desori

t’encén la sang i alhora t’apaivaga.

Que lluny de tot aquest vaivé lentíssim

d’onades a la sorra dels miratges,

que persistent aquest desig de pluja

que esperes incansable enllà dels vidres.

I envelliràs en un paisatge amable

de renúncies clares i esperances,

orgullós de perviure en el prodigi

d’un pensament subtil, mentre en silenci

plou en un lloc remot i el vent et porta

reconfortants sentors de terra molla.

És un teixit molt fràgil la claror

d’aquesta tarda prima que llangueix

per les branques dels arbres.

Tanta calma,

¿per què fer-ne, si mai coincideixen

el desig i l’atzar, i se’ns embulla

massa sovint la madeixa del temps?

Impenitent, m’acullo al franc recer

de les paraules i, dòcil, reprenc

costums de noi, ara que els anys no em poden

causar desassossecs.

Minvarà el vent

en fer-se fosc i el voleteig de tantes

fulles s’encalmarà.

Llavors potser,

assegut a un pedrís, sabré esperar

que la nit, com un gos cansat, s’ajegui

al meu costat i em faci companyia.

L’insòlit és el vent, aquesta tarda

de metalls rutilants i esgarrifances

de fulles i desitjos, que es revincla

sofisticada i greu.

Molt lentament

he disposat tot allò que em retorna

l’ordre de cada dia, vells indicis

d’una rutina esdevinguda càntic

per l’argúcia subtil de la metàfora.

Per mi la casa és un vaixell, i el temps

un miratge de rostres i paisatges,

sorprenent i fugaç, que rememoro

des d’algun buit de mi que sé que mai

no ompliré prou.

La veu que em representa

desplega altra vegada el mateix mapa

de preguntes, i jo, dòcil, responc

dibuixant amb les mans un arabesc

que encén un nou vestigi d’esperança.

Si el vers fos un refugi, tot seria

molt més senzill.

I ara agafo embranzida

per dir que no, que cada vers és un

repte de llum insòlita i precisa,

un teixit lleu com una esgarrifança.

També hi ha el clos furtiu en què les coses

adopten l’aire plàcid i discret

que tant commou, i tot és una cambra

feta a mida de l’home i la seva ombra.

Però la vida és més que aquest vaivé.

De vers a vers, el clarobscur dels somnis

és l’aigua de la sínia que enlaira

la seva llum molt per damunt del gest

i el mot que el rebla i el perfà. Aleshores

cal jugar a tot o res per mantenir-se

fidel a la duresa que proclama

la voluntat de persistir, sabent

que el resultat serà imprecís i fràgil

com un desig, com una pirueta.

La lentitud agosarada és una

manera de combatre la peresa,

quan els anys ja confinen el desig

a uns límits tan estrictes que fa angúnia

bellugar els dits i quasi els ulls.

Llavors

una casa en silenci és el recer

preferit, i una música lenta tal vegada

la millor companyia.

Tard o d’hora,

la prudència —no la saviesa—

dicta el seu ritme al cos que, de vegades,

protesta, estúpid.

Tot és clar i tranquil

si un s’asseu sense cap por, de cara

a aquell ponent que s’anuncia

sorprenentment encès rera la ratlla

d’un horitzó bellíssim,

i aprèn a modular, sense ni dir-les,

les poques frases que són de debò

necessàries per viure.

Un rerafons de núvols desdibuixa

l’horitzó de muntanyes. Volen baix

els gavians i aletegen feixucs

en l’aire dens.

De sobte pesa molt

la quietud i el temps és un voltor

que ronda i ronda atemorint la presa.

Ara l’embruix pot esclatar darrera

de qualsevol paraula que anunciï

la melangia del record, o el fosc

recer de la tendresa.

Cap teixit

no es refà pel capritx d’una mirada

ni pel lacònic signe d’un desig

mig expressat.

I així s’escolen anys

i, a poc a poc, descobrim que ja tot

és només com un gest que es repeteix,

mentre la pell, monòtona i cansada,

defuig l’eixut, com qui proclama el risc

sabent que el risc l’engolirà per sempre.

Algú que espera, dius, i et fa ressò

només la pròpia veu, mentre la tarda

s’escarrassa debades a malmetre

tots aquells sons llunyans que l’acompanyen.

L’adagio dels ulls no nega cap

moviment, ni el repòs que s’insinua

rera els mots és sinònim de renúncia.

Tot conflueix en l’ordre indiferent

dels mobles i dels llibres i els objectes,

quotidians i dúctils en la seva

simplicitat, perfectes per a un àmbit

que es vol divers i estricte.

Com més creguis

en aquest poc que tens, més ric seràs

de plenituds, i el ritme i la textura

de cada instant enaltiran l’esforç

d’esperar sense a penes esperança.

Una lleu transparència de l’aire

decanta la claror i en magnifica

les arestes de llum, mentre l’hivern,

lent i xacrós, plega tendals de boira

i es retira feixuc.

I ara l’abril,

el més cruel dels mesos, ¿quina estranya

cadència em proposa?

Tornaran

les llargues agonies de la tarda

que no troba el jaient per morir en pau

i s’allargassa entre la desmesura

d’incerteses i signes.

Jo, cansat

de tants esclats fal·laços, ¿què faré?

Altiu i potser absurd, tancaré els ulls

per escrutar l’obscuritat que incita

i heure’n el guany intens de la bellesa.

No deturis la mà perquè l’atzar

mogui sobtadament el fil secret

d’una espera indecisa que prorroga

fins a l’esgotament el dens silenci.

Just al caire del buit, la veu sempre reprèn

la sorprenent cadència que enllaça

l’absència amb l’absència.

Així creix

pausadament la lenta melodia,

acumulant designis i sorpreses

que esdevenen incerts cossos de llum

generosament rics.

El moviment

potser és la forma a penes pressentida

que els mots fan esclatar.

Rera el gran buit

del vaivé d’una vida que qüestiona

la vida, hi ha l’espai pur del poema.

¿Per què m’atardo, recelós i adust,

com si esperés algun senyal que sé

que no vindrà?

Debades tanco els ulls

per incitar en la fosca la perduda

dimensió magnífica del gest.

Aquesta vida que no visc, ¿on porta?

Covardament potser, limito encara

molt més l’estricte espai de mi i aposto

pel fosc embruix de la pregunta.

Com

qui foraviat potser, però tenaç,

irreductible i tot, s’identifica

només amb el no ser, desfaig camí

pel vespre ardent que m’encén les pupil·les.

La nit em tempta més que qualsevol

horitzó de fal·laces meravelles.

Sol, de vella, atzarosa solitud,

que descobreixo cada cop que miro

temorós dintre meu, ara només

tinc ulls per escrutar dunes llunyanes

d’aquest sorral del temps que no té límits.

A ponent deu haver-hi algun ocell

que encara vola en cercles, desesmat,

cada cop que el recordo. Fidelíssim,

reprodueix imatges i figures

trastocades pels anys i per l’oblit.

A llevant no hi ha res. No hi ha llevant.

Un fals horitzó blau fa de frontera

de no sé quin desig que ni turmenta

de tan vague i distant. Mentrestant, jo,

procliu a la desfeta, però encara

raonablement foll, mig represento

mig visc l’estrany paper del solitari

confinat en un àmbit que ell mateix

s’ha imposat per mirar de sobreviure.

Quan el capvespre és una pluja fina

que estalvia distàncies als ulls

i la tarda es desploma suaument

sense aldarulls de vent, sempre hi ha algú

que acull la fosca recelós, bevent

licor amarg d’angoixes.

Sobra temps

per preguntar a la nit quin altre auguri

convertirà en record, però el misteriós

batall del somni no reposa mai

i percudeix insistent, tant se val

que se l’escolti o no.

Massa cansat

per fer amb el cos un paravent, només

tancaré els ulls per protegir l’obscura

presència de mi que no m’espanta

i potser, amb el puny clos, conjuraré

vells fantasmes que sempre m’acompanyen.

A frec d’hivern, el temps és una nosa

tan entranyable com un nen que juga,

somrient, a desendreçar calaixos

plens de records i vivències.

Encara

volen alt els voltors i tenen feina

a traçar cercles regulars. Potser

trigaran anys abans de decidir-se

i abatre’s inclements damunt la presa

que, d’altra banda, tenen ben segura.

I jo, entretant, ¿què faig?

Guerrejo, ingenu,

contra monstres absurds i absurds fantasmes

que ni em pertanyen, però el vent em porta

en onades d’estranya persistència.

Grotesc, em miro els ulls cada matí

per descobrir-hi el foc incipient

que ha d’abrandar-ho tot; però només

hi veig uns parpres que, botits pel son,

revelen una fosca incontinència

d’home cansat, més que no pas de sàtir.

Amb temps sobrer —que en tinc— m’he fet la meva

particular solitud, un espai

de buits amables que empleno amb gran cura,

meticulós i absort, sense permetre

que ningú me’ls vulneri.

Ara sé

que el ritme compassat de tantes hores

d’escrutar el buit no és menys complaent

que el trafegós conflicte de debatre’s

contra l’excés que ni els ulls ni les mans

no poden abastar.

Molt cautament

repasso una a una les clivelles

de la pell de les mans, com qui desxifra

un intricat jeroglífic, i escolto

el batec de la sang.

El vent no em sol

esborrifar els cabells, però em dol poc

aquesta circumstància.

Algú escriurà

tot el que cal escriure: jo, més tard,

ho llegiré, si els ulls em fan fermança.

¿Què en quedarà d’aquest abril fal·laç,

incitador de somnis i miratges,

que ara ja és només un perfil tènue?

Trenta clofolles buides i un record

que pugna, tenebrós, per ocupar

un lloc a la memòria.

Davallo

lentament una escala de graons

desmesurats, mentre el vent botzineja

raonaments de vell porfidiós.

Tot això tinc —no res—, per afrontar

l’estiu rotund que ja bat les timbales

anunciant esclats.

Quin fosc presagi!

Absurdament cansat, només demano

vènia als déus per ignorar el present

i ancorar el meu llagut en algun port

amb els records per tota companyia.

I si no és possible de refer

aquell engrescament que desordena

la sang i el sentiment, i empeny a l’èxtasi,

almenys que ens sigui donat de comprendre

manyagament la quotidianitat,

el paisatge de mobles i de llibres

que a penes si registra cap mudança,

i la música, sempre repetida

i sempre nova, d’aquell fer i desfer

que, imperceptiblement, ens fa més lliures.

Envellir dignament deu ser integrar-se

discretament en un espai tan sòlit

com la pròpia pell, sense altre guany

que els anys viscuts i alguna sorprenent

presència que el temps, astutament,

tan aviat dibuixa com esborra

de la memòria.

Això i, tal vegada,

si el fat es mostra benvolent, l’encant

d’estimar tendrament, calladament,

sense esperar ni resposta, com qui

canta per si mateix en veu molt baixa.

Aquest potser és el port, i la cadència

també podria ser la de les barques

que salpen i es dispersen, solitàries,

fendint l’espai a ritme lent d’onada.

Algú, de terra estant, dibuixa signes

i assaja una remota singladura,

navegant de secà, que no pot dur-lo

més enllà de la taula i el paisatge

d’un vell cafè que el record magnifica.

Jo, que m’ho miro tot des de les roques,

conjuraré endevins perquè em desxifrin

els camins que el vent traça damunt l’aigua

i els miratges de llum que l’home, en somnis,

dibuixa al marbre blanc.

Quan conflueixin,

potser el capvespre aombrarà la platja

i l’home s’alçarà i, amb passes lentes,

se n’anirà, mentre les barques tornen

una a una i la sorra, amorosida

per l’escuma, n’acull les confidències.

Rera els turons el camí zigzagueja

i baixa suaument fins a la casa

entre prats d’herba verda i camps d’espígol.

Més enllà hi ha la mar i, tal vegada,

aquella ruta que somiejant

has fet sovint.

Mira com la incertesa

s’esvaeix quan has descobert que pots

tancar els ulls i amb els dits de la memòria

destriar la claror de la claror,

perquè la imatge emergeixi de l’aigua

quieta del record.

La casa, aleshores,

és un reducte, i penses el camí

com un insòlit moviment que et porta

molt més enllà del contacte fugaç

amb la pell del desig.

Tal volta l’ordre,

però, només l’assoliràs quan sàpigues

palpar amb les mans l’escorça del neguit

i amarar-te de blau sense recança.

També hi ha lloc per la malenconia,

la indefugible i càlida tristesa

que no abalteix i és com el discretíssim

racó d’un vell jardí que ens ofereix

la seva ombra suau i acollidora.

Que poc que pesa el cos quan el silenci

se n’apodera dolçament i el gronxa

com un vent tebi que amb prou feines mou

les branques altes; que llunyà, el desfici,

la turpitud del gest i el desgavell

del pensament.

S’escolen les paraules

que no diem, borbollejant com l’aigua

d’un sequió per entre prats tranquils,

i a frec de tot desdibuixem els signes

per deixar el cor ben nu de tota angoixa.

També hi ha lloc per la veu que convida

a no dir res i a preservar l’estricta

dimensió de l’home que es retroba,

lúcid i greu, en la malenconia.

Tancaré el maig a fora, amb pluges lentes

com vels que algú calmosament agita

i embolquen els records per preservar-los

dels rigors de l’estiu.

Lluny, els amics

parlen de mi en veu baixa i fan esment

de qualsevol fotesa que ens apropa.

Veig els rostres tranquils i els ulls encesos

i escolto la remor de la conversa

com un ressò del que jo escric.

Així

transcorren moltes tardes, i no em sento

ni lluny de res ni sol. Una tendresa

massa suau, potser, fa tremolar

tan subtilment les fulles dels geranis

que fins tancant els ulls en puc percebre

la fonda esgarrifança.

Ah, fer etern

aquest instant tal vegada seria

temptar els déus, però el cor, calmat, no vol

trencar l’embruix d’aquest silenci, viu

com la deu més secreta de la vida.

Com qui es desperta de cop d’un malson

a plena nit i interroga la fosca

sobresaltat, assajant de comprendre

qui és i on és, fins que el silenci el calma

i un altre cop s’adorm, així la vida

sobta amb tombants insòlits i amb preguntes

que no sabem respondre.

Tot incita

a canviar de ruta, tal vegada

perquè pensem que el vent ja no ens empeny

amb la força de sempre. Però passen

els anys i ens adonem, potser sorpresos,

que encara no hem sortit d’aquell primer

somni de la infantesa que ens va encendre

la sang i el sentiment.

Més val pensar

la vida com un únic moviment

d’una tal volta llarga simfonia

que el temps, sàviament, sap interrompre

quan ha assolit el to més elegíac.

Només la tebior d’aquest enyor

que canviem inútilment de lloc

per assajar una nova perspectiva

que ho faci tot molt més entenedor.

El joc són les preguntes, repetides

en un intent quasi absurd de comprendre,

el joc i el risc, com qui aposta la vida

a la mateixa carta cada dia

fins que ho perd tot, i aleshores proclama

la seva solitud amb un gran gest

solemnial i tràgic.

Cap futur

no val aquest present, i cap present

no val aquell passat de llavis molls

i dits desficiosos.

Potser els anys

esbucaran les pedres amb què vàrem

bastir la casa gran i acollidora,

potser la torxa cremarà en somort

en l’alta nit; però el secret de tot

sempre serà l’espai sense retorn

que l’enyor manté viu dins de nosaltres.

Un altre estiu plega els tendals, com sempre

amb ponents fastuosos. Enlluerna

aquest sol agressiu que cau a plom

darrera les muntanyes.

I de nou

un so estrident de gralla reverbera

decidit a no perdre’s. ¿Què deu dir-me?

Trist companatge, aquest, per a una menja

que mastego i mastego sense ganes.

Però deixem que el temps enterri el temps.

Els blens grocs i vermells d’aquest crepuscle

potser són un anunci rutilant

que no sé desxifrar i em sedueix.

Beguem el pòsit d’un sol glop, com qui

se sent orfe de tot i senyoreja

la casa abandonada, sense por

ni recances, quiti de tot lligam,

i espera que de sobte esclati l’himne

que pot il·luminar-li la foscúria

i encendre-li el neguit de la mirada.

L’atzar, potser, com una verge folla

que es buida els ulls sense raó aparent,

cansada de mirar, i ja ni escolta

l’estrèpit dels vehicles.

Torna i torna

la llum remota, més enllà dels signes

que, tossut, confegeixo amb dits incerts,

tremolosos d’enyor, balbs de desig,

atorrentats com l’aigua del desgel

que tanmateix fecunda les valls fondes.

Parlem d’oblit, jo i la meva ombra, i cau

un vel inesperat de nit damunt

de cada mot.

Per carrerons deserts

passejo l’esperança com si fos

un mític animal de companyia

que convé preservar de la tristíssima

pol·lució perquè esdevingui un símbol.

Quan torno a casa em rep un cop de vent.

Ara és de nit i plou.

Tancaré els ulls

i fugiré per sempre més; per sempre.

La tarda s’ha entelat; darrera els vidres

capcinegen els arbres indolents

i el sol, a ullades lentes, n’allargassa

càlidament les ombres.

De bell nou

els límits i el neguit, el vell desordre

reptador de paraules i conceptes

que, a poc a poc, esdevindran un càntic,

de bell nou la mirada que reposa

porfidiosament en els objectes

tan coneguts i en aquests ulls de dona

que, silents, interroguen el silenci.

Apamo el temps i apamaré la vida

perquè no em duri més del que la pell

pot suportar dignament.

Tal vegada

perquè he tastat l’excés, ara reposo

i escolto el dring llunyà d’una campana

perduda en els fondals de la memòria,

mentre la veu reprèn, cadenciosa,

el ritme d’una antiga melodia.

Un fil de veu per tot lligam, i el sòlit

paisatge de fullosos pensaments.

No s’abasta la vida amb la mirada

ni es perd el gest que enfila clarors falses

com un rosari d’ossos de sirena.

Ai el desig que no sabem descriure

i ens crema els dits. Ai els racons del somni

perpetuats en múltiples vigílies

com un rar enfilall de flors marcides.

Aquest pot ser l’espai per la pregunta

que encetarà la pell de la mirada

i ens afeixugarà fins a abaltir-nos,

aquest serà el secret incompartible,

la luxúria i el goig, l’aigua i la pedra.

Però de tot plegat, ¿què pot quedar-nos-en?

Emmudirem, hieràtics i solemnes,

mentre els joncs ens embullen els records

i el futur se’ns podreix abans de créixer,

grotescament ofegat per la pluja

dels més vulgars i insignes despropòsits.

El costum és l’insòlit convertit

en el mirall quotidià que esborra

qualsevol tret fal·laç i descobreix

les arrugues que el temps, prou generós,

distribueix per la pell.

Una barca

desarborada és un present tan digne

com el llagut orgullós que navega

per un mar d’incerteses i de somnis.

Bec lentament el poc licor que resta

al fons del vas, i em paro a cada glop

rememorant absències.

¿De quina

tarda de mi he fugit per retrobar-me?

Aquest camí, com tots, acabarà

en un estimball clar, sense paraules,

ni desitjos, ni vent. L’ombra benigna

d’algun ocell em farà companyia,

perquè el record no sigui una feixuga

disbauxa de claror, i en tindré prou

amb no dir res per sentir el fosc embruix

del buit immens que tot ho purifica.

Roda de Ter, 8-II / 20-IX-1990.





UN HIVERN PLÀCID

(1991-1993)


A Anna M. Camprubí

i Joan Rosaura



Me interesa la memoria como posibilidad

de plenitud del presente.

A. Muñoz Molina

Escriure és sempre un acte d’esperança.

Leonardo Sciascia

La intel·ligència és memòria.

James Joyce





A REPÈL


L’home que riu davant teu al mirall

sap més de tu del que en diu en els llibres;

o potser no, potser, forassenyat,

s’ha convertit en l’estranya paròdia

del que no seràs mai i es riu de tu

perquè no sap ben bé com defensar-se.





PÒRTIC


Enfila l’últim tram, aquest estiu

tumultuós i pròdig que t’ha dut

guanys generosos, quasi sorprenents,

i anunciades, tràgiques desfetes;

enfila l’últim tram trompetejant

la seva pròpia mort amb impudícia.

Què en quedarà? Per tu, la solitud

redescoberta i assumida, a estones

quasi amb orgull, a estones amb tristesa

perquè la vida no regala res

i tot ho cobra en anys. Ara, discret,

procures de no fer-te gaire nosa

i de consumir poc per no malmetre

el poc diner que et dringa a les butxaques.

Sàviament —o almenys això suposes—,

t’allunyes del soroll i del traüt

i et disperses tan poc com saps per no

perdre’t a tu mateix quan sigui l’hora

d’endreçar-te i fer l’últim inventari.

Es tracta, és clar, d’un frugal exercici

ben allunyat del temps i de les modes,

però que, si més no, t’ha començat

a reconciliar amb algú que creies

perdut per sempre més i t’ha ajudat

a situar incòmodes fantasmes

al lloc que els correspon, per més que encara

t’assaltin certes nits. En aquest món

de quatre pams on vius tot esdevé

essencial, tothom hi té cabuda

però ningú no hi és imprescindible,

i res de tot allò que t’hi acompanya

no té valor de mercat, però a tu

t’emplena de sentit i d’esperança.

Has apostat pel risc i saps que això

comporta solitud, segurament

la mateixa que t’has redescobert

i mires d’assumir, mentre l’estiu

a fora fatxendeja. Res no dura

i ho saps molt bé, però amb els ulls posats

en un punt inconcret de l’horitzó

de tu mateix que et tempta i t’estimula

esperes que l’hivern, serenament,

t’empleni la buidor amb el seu misteri.





PRELUDI


A poc a poc et repenses en una

dimensió de tu que t’era adversa

i ara ordenes de nou, alleugerint-la

de fútils oripells i d’espectacles.

L’amor s’ha consumit en una absurda

persecució de ritmes impossibles

i t’ha deixat un regust trist, com una

fredor que no provoca esgarrifances

sinó una fonda i terrible apatia.

Però de sobte els anys transcorreguts

t’han descobert efímers privilegis,

músiques de records que tal vegada

són el guany inefable d’una vida.

Tot plegat deu ser això que ara et sorprèn

quan, ingenu i potser meravellat,

tanques els ulls i veus que un altre cop

dansen colors on tot era foscúria.





UN ALTRE ESPAI


Que el teu retorn al poema no sigui

un recurs fàcil o pedant; més et valdria

restar callat si fos així. La fosca

necessitat de viure en companyia

d’algú tan ignorat com tu mateix

sí que et pot servir de pretext.

Fes del joc pur un càlid receptacle

de projectes i veus, perquè t’empenyi

molt més enllà dels límits que t’imposen

temps i cadències massa conegudes.

L’insòlit d’aquest gest d’ara no és

la sorpresa sinó el risc, i qualsevol

mirada de complicitat desfermaria

les ires dels déus que, tal vegada,

han estat prou condescendents amb tu

mentre els giraves, obstinat, l’esquena.





LA MÚSICA


Plou sense gens d’esforç, aquesta tarda,

i et farà falta tota la cautela

per evitar que el cor, impenitent,

t’arrossegui als dominis de l’Esfinx

i un altre cop et sentis absurdament culpable.

Perceptiblement fràgil, la bellesa

d’aquest instant se’t pot trencar a les mans

amb un sol gest inhàbil de refús.

I tanmateix, que dura l’exigència

d’un temps que saps incert i vulnerable,

però que sents com l’únic referent

que et permet sobreviure. Més enllà

de l’angoixa i del goig, alguna veu

remotament amiga salmodia

tristíssimes cançons que t’obstinaves

a oblidar i ara et falquen l’existència.





TAPÍS ANTIC


Aquest hivern xacrós et representa,

però potser no diu tot allò que voldries

i per això te’l mires amb recel.

Contemplant el paisatge t’has descobert

més orfe de tu mateix i amb més desesma

com si la por d’una por inconfessable

t’hagués de sobte tenallat les entranyes.

I què pots témer? El fred només és fred

i aquesta solitud irradia dolcesa.

Prou que vindran un altre cop els dies llargs

i el sol despietat establirà contrastos

que et faran tancar els ulls mig atordit,

malalt d’escepticisme i de desconfiança.

Per a tu el misteri no seran mai les grans

quietuds ni la lucidesa estricta

que descriu el paisatge com si fos

un apunt tal vegada, o menys encara,

sinó l’excés de tot que vol exorcitzar

grotescament els límits de la vida.





RETRAT DE FAMÍLIA


Tal volta et sorprendrà veure que a l’angle

més pròxim de la memòria no hi ha

cap imatge recent, sinó el ferotge

adolescent, procaç i temerari,

en el qual tendrament et reconeixes.

Els altres figurants ocupen tots

espais previstos, concrets, rutinaris,

i componen un fris d’una feixuga,

mesurada i prudent solemnitat.

Però, i l’adolescent? Saps prou que mai

no has estat ben bé com ell volia,

i ell també sap que el fràgil equilibri

d’una vida viscuda no es mesura

per adhesions sublims, sinó per un tenaç

vaivé que tot ho posa en quarantena.

Per això et mira, reptador i astut,

des d’un estrany crepuscle de presències

definitivament tristes i immòbils.

Llança-t’hi als braços. Tanca els ulls, si vols,

però no te n’allunyis; salta al buit

i comparteix amb ell temps i sorpreses;

vell com ets, no et serà pas gens difícil.

Si el present et refusa, refugia’t

en la bellesa de l’imaginari;

tu sol amb tu; serà el teu privilegi.





EL MÓN SENCER


¿I per què no la nostàlgia com un

recurs per viure més sense pagar

peatges de futur que no se sap

si el temps farà rendibles? La carn flonja

dels records mastegada amb molta cura

per preservar les dents de llet dels somnis.

Ombra i desitjos convertits en música;

una noia, potser, i el vent dels anys

com un astre de llum misteriosa,

la solitud i el ritme compassat

d’una pluja tan fina que enlluerna.

I res més; o molt més, tot el que cap

tal volta en una embosta de tendresa,

renou de vida no viscuda, càntics,

i el tremp que el foc confereix a les ones

d’una mar no solcada per cap ruta.

El món sencer dins uns ulls que segueixen

la teva mà quan dibuixa miratges.





A MITJA VEU


També hi ha l’altra cara del silenci

que crida a viure amb una certa angoixa

i és, tanmateix, un repte sorprenent.

Potser no sabràs mai què amaga el vent

rera el fresseig torbador de les fulles,

ni si l’horitzó pròxim del crepuscle

mena el desig a la malenconia.

Potser no ho sabràs mai, però la imatge,

desconeguda i fràgil, cada cop

la veus més clara i per això amb els dits

maldestrament proves de resseguir-ne

l’acuradíssim perfil que confies

que el temps no arribarà a desdibuixar.

Parla tan poc com puguis i no facis

cas del seguici informe que davalla

per un camí que fins ara ignoraves.

Fora del clos en què el cor et batega

tot el món és incert; però, si vols,

pots quasi desaprendre’t i esperar

que cessi aquest malson per assolir

un altre cop la quietud perduda.





JARDÍ


Enyoraràs una altra quietud

més severa i potser molt més llunyana

ara que saps què vol dir que el camí,

a poc a poc, et porti fins a un laberint

inesperat. No s’esmena la vida

ja viscuda, i és tràgic el so de buit que sents

que et fan el pensament i les paraules.

Refugia’t si pots en el secret

d’aquest íntim jardí, desconegut i amable,

que t’acull sense preguntar-te d’on véns

ni quin propòsit t’encén la mirada.

Ara, un ric bagatge de records

et fa menys vulnerable a la sofrença

i confereix desimboltura al risc

amb què aculls la proposta d’una vida

reduïda potser a l’esquema d’un projecte,

però rica de fondes ressonàncies.





LLUERNA


Més que cap altra cosa l’hauria de temptar

aquell que aniràs descobrint com més t’apropis

al vell mirall consuetudinari.

D’un rostre a l’altre potser et semblarà

que no hi ha diferències perceptibles,

però la persistent proximitat

d’errors i de desfetes no sol pas

deixar gaire lloc a l’optimisme.

Sempre, és clar, hi ha el recurs de la fugida;

tot de modalitats diferents l’avalen

al llarg dels anys: oblit, falsa revolta,

engany subtil, temença, victimisme,

argumentats tots ells des de l’òptica

que fa la llei a mida pel delicte.

Però, ¿i el jo perdut entre papers

desordenats potser però terriblement

comprometedors, el jo de via morta,

preguntaire i tossut? El mal, si ho mires

atentament, és viure com si el temps

fos un trajecte sense cap parada

i amb un sol viatger; cínics insignes

t’aplaudiran, però si encara et queda

un pensament de vergonya, potser

no gosaràs ni parlar amb la teva ombra.





EL GORG


Molt massa vell per projectar futurs

de titellaire, més et val despendre

la vida a repensar els racons de tu

que no has viscut i enyores per poder-te’n

fer un refugi exultant contra el present

sorollós i agressiu que et toca viure.

Són durs els anys en què flaqueja el cos

i es nega a certs combats, però amb els ulls

tancats i les mans lliures qualsevol

impossible esdevé tan temptador

i assequible com aquell gorg que encara

no has pogut oblidar. Al capdavall,

l’amor no manté mai la tensa espera

del desig, i cap vida no és capaç

d’encegar i seduir com la que es viu

portes endins d’un mateix i és un vent

que et fueteja el rostre i et desvetlla,

atònita i feliç, la sang que creies

alentida potser per sempre més.

Vagareges, feixuc, per les desertes

cambres i els llargs i foscos passadissos;

solitari, les passes et ressonen

en aquest buit de tu que encara és l’únic

tornaveu que et respon sense exigències.





CALIDOSCOPI


Amb paciència de geòmetra havies disposat

les formes i els colors per obtenir

una figura enraonadament entranyable,

i ara, impotent i desolat, contemples

com una estranya mà sobrevinguda

t’ho esbarria tot amb el pretext

d’una complicitat que, per ser franc,

has de dir que et provoca esgarrifances.

Què faràs? La figura en què et senties

representat i viu no té cabuda

en aquest món de conflictes que mai,

essent de mena reflexiu com ets,

no arribaràs a entendre ni a estimar;

desavesar-te de tu, d’altra banda,

seria tan grotesc com admetre que l’ordre

que t’imposen és just només perquè respon

a consignes que alguns proclamen i compleixen.

Més valdrà que, prudent, et refugiïs

en l’àmbit petitíssim dels vells costums que sempre

retrobes amb sorpresa i amb plaer i contemplis,

pacient i tranquil, com els anys, complaents,

recomponen de nou per a tu el ritme en què

més commòs que admirat et reconeixes.





FIRAL


Tu també passaràs a millor mort

—potser caldria dir-ne millor vida—

i a l’inrevés començaràs a fer camí

cap al reducte fosc on es confonen

misteriosament la creixença i l’oblit.

El brum desficiós del temps cada vegada

serà més incert i més remot

fins que els anys te’l faran imperceptible.

Mal que no se sol creure, aquest és el guany

litúrgic gairebé d’una vellesa

assumida amb una presentable dignitat;

una riquesa que ningú no voldrà

arrabassar-te perquè no desvetlla

ni enveges ni temors i que només tu

pots, imprudent, malversar si li exigeixes

més del que de debò pot donar-te.

Mira tan sols de mantenir vigent

la moneda de canvi d’un somriure,

no displicent, sinó comprensiu, càlid,

per si les exigències del comerç

t’obliguen a despeses imprevistes.

Amb això en tindràs prou per sobreviure;

la resta ni et pertany ni val la pena

que et llevi el son; ells, els forts, la cobegen

impúdics i agressius; a tu t’embrutaria.





UN HIVERN PLÀCID


Apama el temps, les hores; mira com un tardà

vol de grives escurça encara més la tarda

i t’encomana el fred que deu fer al defora.

Ara, si et sembla, pots resseguir els meandres

que feia el riu abans que les darreres pluges

n’alteressin el curs. Ja res no tornarà

ser tal com tu ho recordes, ni el gust de les paraules

tindrà aquell punt en què l’agredolç del misteri

t’incitava a combatre’n els límits més estrictes.

T’espera un llarg hivern de renúncies pactades

amb tu mateix, per fer més netament tangible

la clara solitud que et gronxola com una

música molt suau, nostàlgica i amiga.

Benigna, la tristor no t’abalteix;

pots, doncs, considerar-te discretament feliç,

discretament perdut entre la gent que et volta.

No et queixis gens; espera només que els déus, prudents

i generosos, dictin les seves lleis i acull-les,

generós tu també, amb una gran tendresa.





EXERCICI D’ESTIL


Se’t desdibuixa molt de pressa el rostre

de la desconeguda amb qui vau mirar-vos

de fit a fit llargament i et va commoure

com un retrobament inesperat.

Temps i temps esperada, potser, aquella presència

sorprenentment et reconciliava

amb tu mateix i et descobries ingenu

com un infant per la seva bellesa.

Tot hauria estat fàcil sense el risc

del gest que compromet i que vulnera,

sense el parany dels mots, sense l’esquer

del desig que provoca i que desarma.

I tot va ser tan net que ara te’n resta

només una recança que dissimules

molt cautament rera el misteri dels versos.

Desdibuixat i tot, el rostre és el secret

que l’acompanya i protegeix, la clara

raó de ser que sosté aquest poema.





LA INTIMITAT


Onsevulla que giris els ulls descobriràs

algun vestigi d’ombra que tal volta

farà més lleu aquest ritme agressiu

que et neguiteja. Sempre és breu el temps

de compartir, i la remor monòtona

de les paraules que no goses dir

t’afeixuga la veu i els moviments.

Ara només saps pensar en el futur

com en un punt llunyà que amb l’horitzó

se t’allunya inclement i ja ni et tempta,

potser perquè tot el que pots descriure

cap en una frugal embosta de desitjos

que tu mateix cuines a foc molt lent

i et menges sol i desganat. Pot molt ben ser

que el corc porfidiós dels anys t’hagi buidat

d’estímuls i d’empenta per reprendre

l’entusiasme i el delit del joc,

però res no t’impedeix fer-te un teixit

confortable d’urgents conveniències

per plantar cara des del teu racó

d’estoic inconegut a l’escomesa

d’uns anys que molta gent, no saps per què,

gairebé juraries que t’envegen.





RAONAMENTS DE VELL


La casa abandonada, tu l’havies

vista plena de vida, i l’esguerrat

que hi vivia aleshores ara podries

ser tu mateix, més esguerrat encara.

No perdona, la vida, i tanmateix és justa:

restitueix afectes i propòsits

a la implacable dimensió del temps

i mai no concedeix ajornaments ni treves.

S’aprèn i es desaprèn amb la memòria,

perquè els anys de vegades només són

un recurs de mal gust que s’exhibeix

amb una impúdica malignitat.

El jo discret i bondadós,

venerablement tendre, potser,

que tal vegada es manifestava amb un

orgull secretament provocatiu,

cal sacsejar-lo sense miraments

cada matí i acarar-lo al naufragi

tan evident de mites i esperances;

el que en quedi després pot no ser tan

seductor pels que el mirin, però haurà

sabut vèncer l’ofec de si mateix

i estarà a punt per respondre al gran repte

incert i temptador de la creixença.





ANIVERSARI - 1


Un altre set se suma a la corrua

d’estranyes i subtils simbologies

que et falquen el present i el condicionen.

Des d’on el veus, aquest té cul d’androgin

i, impúdic, exhibeix a tort i a dret

un bust passable, passablement feixuc,

i una mena de dents potser de fura

que mosseguen molt més quan no exerceixen

de dents que quan ho fan. No saps a quin

sexe pertany, però tens la sospita

que és femení i potser feminista

de la branca exigent que no perdona.

De tant en tant, te’l mires, displicent,

i et preguntes: serà l’últim que els déus,

potser cansats, t’envien? Disputeu,

tu i la teva ombra, mentre ell es passeja,

distant i alat, per les buides estances

d’una casa que havia estat la teva

i ara no és ni un refugi per viure

ni una penombra amiga per morir.





TEMA AMB VARIACIONS





1


Per quin estrany i tortuós camí

tornes a tu mateix i recomences

la persistent i lúcida recerca

d’aquell espai de llum i de silenci

en què saps que és possible l’harmonia.

Una mica més vell i molt cansat

recondueixes mot a mot l’estigma

de tant de barboteig inconsistent

i en pots fer un vers que susciti bellesa

si et saps recloure en l’àmbit en què tot,

tancant els ulls, s’encalma i es transmuta.

Diràs d’on véns? Cap veu ni cap record

no et desvetllen recances ni es concreten,

si tu no vols, en aquest nou domini.

Per compartir el reducte de foscor

que cautament t’imposes, no et fa falta

res més que una ombra lleu que, prudentment,

et compassi la vida que vols viure.





2


Alguna cosa has après amb aquest

sorprenent i feixuc pelegrinatge

que et pesa absurdament a les parpelles;

alguna cosa que no et tornarà

ni un sol dia perdut, però que pots

convertir en paradigma més o menys

esplendorós de l’embruix que t’envolta.

Seductorament sol, ara completes

un altre cicle iniciat tal volta

amb més entusiasme que prudència.

Desdibuixada i feble, la mateixa

veu que et representava et representa;

et vetlla el son la immensitat, i el buit

inquietant et xucla amb insistència.

No tinguis por, estén la mà i acull

l’aigua plena de llum d’aquest capvespre

que t’encén les pupil·les, reptador;

cap horitzó de vida ni de mort

no t’arrabassarà la resplendor

que saps que et brilla al fons de la mirada.





3


Qui, sinó tu, descriurà aquesta espera?

Nàufrag en terra ferma, has compartit

amb tu mateix la llarga travessia

d’enlloc a enlloc, i ara et sents desolat

com s’hi sent un infant i t’abandones

a recurrents i estúpids soliloquis.

Què vols de tu? Si ja no et tempta res,

¿per què no et converteixes en l’absurda

contrafigura que algunes vegades

havies delejat i et desaprens

com qui percaça una ombra fugitiva?

No et sedueix el joc, confessa-ho; tu

no saps complaure’t en el transformisme

i et reconeixes més com més profund

és l’incitant desig que et neguiteja.

No és pas cert que ja no et tempti res;

et temptes tu mateix i la secreta

fidelitat jurada fa tants anys

davant ningú (ningú?) de convertir

tossudament la recerca en un àmbit

que conferís sentit a l’esperança.

Tota altra cosa seria fugir

de tu mateix per caure en la grotesca

futilitat d’un discurs carregat

de malfiances i de despropòsits.





4


Si saps això, tanmateix, no t’hauria

pas de ser tan difícil de saltar

per damunt dels roquets que t’entrebanquen.

Tens l’excusa del cos, però tu saps

que es tracta d’un recurs inconsistent

que et fa vergonya i tot quan te’l prediquen.

Tampoc el mal són els altres. No hi ha

ni mal ni bé definitius, estrictes,

en aquesta terrible lletania

de mots tan exigent que has escollit

lliurement per refer la malmenada

figura que contemples almirall

cada matí amb una certa angúnia.

Què et diu quan la interrogues? Lentament

i astutament respon les mil preguntes,

malèvoles potser o insidioses,

que li sols fer i et mira amb un posat

de commiserativa indiferència.

Pren-ne exemple. Ja saps que quan somriu

tu també pots somriure i tal vegada

descobrir que, si et fa de torsimany

i l’escoltes, la música subtil

dels anys viscuts convertirà el grotesc

misteri del present en una vaga

reminiscència d’algun ideal

marcit per les urgències i el desfici.





5


Amb dits de cec t’has palpat tot el cos

per confirmar-ne l’íntima certesa

perquè l’absurd et feia fins i tot

dubtar de tu mateix. I ara que et saps,

identifica’t davant teu i enceta

la nova via de coneixement

que, a poc a poc, es tornarà l’escut

amb què, si ets rigorós, esdevindràs

poc menys que invulnerable. Poca cosa

més et caldrà per viure ara que el cor

no et batega ni un sol instant debades

i ets ric d’una memòria que esmenusses

damunt la teva taula d’entomòleg

amb pacient, meticulosa cura.

Massa desavesat de solituds,

cal que facis un nou aprenentatge

de projectes que els anys convertiran

darrera teu en àmbits plens de vida.

De tu, però, només en restarà

la pàl·lida figura que una noia

d’ulls clars va contemplar amorosament

sense saber el plaer que et conferia.

Tota la resta, signes i senyals,

clams, esperances, terres i prodigis,

s’ha diluït pel tortuós camí

que t’ha portat on ets i ara comences

tot just a contemplar sense recel,

distès i auster, tancant els ulls, solemne.





LA SAVIESA


¿Et sorprèn que el retorn tingui aquest gust

agredolç que sovint torna a la boca

i et compromet, i que a estones quequegis?

Aquesta és l’altra cara del triomf

—si es pot parlar de triomf, no cal dir-ho—,

inevitable, a més, mal que no et plagui.

Culminar alguna cosa té el seu risc

afegit de tristesa, o, si més no,

d’enyorosa, suau malenconia

que no arriba potser a enllorar el mirall,

però constreny el gest i les paraules.

Molts cops, recuperar la llibertat

no vol dir abandonar ni desaprendre,

sinó replantejar la solitud

des de la solitud reconquerida.

Aleshores, potser la saviesa

veritable no és res més que el goig

de rescatar de l’oblit la cadència

d’algun vell moviment i, a poc a poc,

mirar que cos i voluntat l’acceptin.





PROPÒSITS


Fa companyia el gos que lladra més enllà

de la música lenta de la pluja

en una tarda qualsevol de qualsevol tardor;

fa companyia perquè no inquieta

ni envaeix cap parcel·la del record o de la fantasia.

Tant de desordre que no s’inscriu enlloc

i tanmateix és un ròssec que et toca

d’encabir pels racons malendreçats

de la memòria. Tafanejaries

de bona gana i sense cap afany

morbós o de revenja aquella vida

que estimaves, però t’han imposat

uns límits tan estrictes com absurds

i les restes d’orgull que encara et tesen

els sentiments t’allunyen dels camins

que ells, els altres, recorren aplicats

amb un aire angoixosament gregari.

Diguem que et sobreïx la solitud, però, de fet,

aquí comença tot —o tot acaba—,

i aquells assajos de desesperança,

d’inquietud i d’altres galindaines

són figures retòriques que et fan enrojolar.

Tot just ara, avergonyit, t’adones

que t’estàs de debò jugant les últimes

cartes i que honestament no pots

dilapidar els miserables estalvis

que et queden; d’ara endavant, qualsevol mot serà

definitiu, tant si el dius com si el calles

però el penses; ordena, doncs, amb cura

la voluntat i els desitjos; no et facis

preguntes vanes ni vanes promeses

que no podràs complir; i si una tarda

de pluja lenta sents un gos que lladra

tanca els ulls i aprofita la peresa

de l’instant per recompondre dins teu l’univers

que sempre has dit que vols que t’acompanyi.





UN ALTRA VIDA


També plourà quan tornis, com plou ara,

i capcinejaran melangiosos

els pollancs i l’avet. Falsament buida,

t’acollirà la casa que no fa

mai cap retret. Prudent, obriràs cambres

mig oblidades i trauràs la pols

dels vells objectes coneguts. D’on véns?

Incert ha estat aquest anar i venir

compulsiu; i llarguíssim: una vida

viscuda lluny de tu, com si un estrany

t’hagués desposseït, brutal, de tot

allò que et sustentava i t’enfortia.

Ara no vols altre present que el dúctil

reducte en què et sents viu, ni més presència

que la d’algú que respongui amb la teva

veu de sempre les íntimes preguntes

que no pares de fer-te cada dia.





PREGUNTES


Un estrident so de trompeteria

farà un final potser melodramàtic

a aquest crepuscle que ja dura massa.

I després, què? Persistirà la pluja?

Podràs escriure versos? Estimar?

Sentir recança, enyor, malenconia?

Fa so d’opac, el futur, i és incert.

Abans de res, endreça bé els calaixos,

allisa’t els vestits, fes-te la clenxa

i estableix un inventari detallat

de tot el que no has fet, perquè no hi hagi

cap equívoc a l’hora del recompte.

Llest això, doncs que sigui el que l’atzar

i els déus disposin. Sempre et quedarà

algun record escadusser per fer-te’n

una bufanda, si l’hivern és tan

llarg i dur com afirmen alguns savis.





ANIVERSARI - 2


Ni amb set conjurs podràs alliberar-te

d’aquest dimoni astut que et senyoreja

fins i tot quan reposes, amb un aire

de víctima innocent i t’ha afollat

la intimitat guanyada amb tant d’esforç.

Què vals, així, buit de tu i ple de sorra,

brut de proeses irrealitzables

i de cançons que ja no pots aprendre?

Tan enyorós com estupiditzat,

et refugies a l’extrem obscur

d’aquell jo que els proverbis i les fugues

anunciaven quasimessiànic

i ha acabat amb un aire de pobre home

fatigosament trist i solitari.

Ni amb set conjurs, ja ho saps; i els rotatius,

solemnement embafadors, no es cansen

de proclamar-te el rei de la mandanga.





APRENENTATGES





1


No hi seràs. No hi ets mai quan et caldria

concertar amb l’altre tu aquella cita

en què potser es desfarien malentesos

o, si més no, allunyaria la desconfiança.

Aleshores, ¿què hi fas aquí repetint un inútil

gest de vençut, inusual en tu?

La tassa d’herbes es refreda i mires

insistentment per la finestra els cotxes

que travessen el pont. L’ordre dels pensaments

és, si fa no fa, el mateix de cada dia

i també ho és l’absència que ja no

t’hauria de sorprendre perquè tu

pots anar més enllà tot i aquest cos

enxiquit pels estralls; aquesta llibertat

ben mestrejada et pot servir per viure

més sol que mai però sense recances.

Al capdavall es farà fosc, com sempre,

i si tens cura de no malmetre aquest

sorprenent equilibri, t’hauràs, un dia més,

guanyat una alta recompensa.





2


I si et cansa aquest buit pots tancar els ulls

o bé no mirar res veient-ho tot;

qualsevol cosa menys renunciar

al baluard conquerit amb molta més

pena que glòria. Després, assaja

de retrobar el tornaveu del silenci,

però no el que t’imposen, sinó el teu,

el que s’emplena d’ell mateix, tossut,

i és un repte de vida. Pensa el drama

de sempre que, insistent, es repeteix

amb decorats diferents i amb uns altres

personatges, estranyament incòmodes.

És ben possible, aleshores, que cada paraula

no dita et faci més ric i ja no et calgui

recórrer a mites de conveniència.

Però, per si de cas, reserva’t tot el brum

del poc que saps de tu i mira de tenir-ho

sempre a mà en un calaix; podràs pensar en la mort

molt més tranquil que no pas si t’entestes

a ignorar-te com qualsevol adolescent frustrat

d’aquests que t’aconsellen viure al dia.





3


Ara t’adones que a desgrat de tant

de moviment a penes t’has mogut

del lloc on eres, i que el formigueig

que se t’enfila cames amunt no té res

d’engrescador i et cansa més que mai.

Molt més abans d’aquest temps, sí que recordes

algú prou decidit per incitar

sense temença, però aquesta por

de tu mateix és una estranya nosa,

apegalosa i trista, que no et deixa

completar els gestos amb convenciment.

Massa sotmès a la urgència, has perdut

tal vegada el compàs que mesurava

rítmicament sentiments i vivències.

I què faràs? Saps que no hi ha retorn

i, a més, ets prou orgullós i prou lúcid

per no caure en grotesques mesquineses.

Et queda, doncs, allò que ja tenies;

has posat anys però no ets pas més savi;

o potser sí, perquè aquest tu que et repta

i et sobreviu té menys necessitats

i tanmateix encara et representa.





ESPIRAL


Des de qualsevol punt de no retorn

prova de fer una afectuosa carícia

a aquesta dona que imagines.

Tot i ser una vella coneguda

se’n sorprendrà; no pensa en tu i potser

li has destorbat un altre afer molt més

important que no pas recordar-te.

Tu, això no obstant, pots insistir.

No caiguis, però, en la fàcil pedanteria

d’adoptar un aire prepotent; mesura

cada gest i molt més cada paraula

perquè l’imaginari és delicat

com un teixit finíssim. Lentament

reconstrueix-li una escena: el lloc, el temps

i si pot ser algun detall minúscul

però revelador. Apoc a poc,

veuràs desaparèixer aquell refús

inicial i et sentiràs feliç

si des de lluny et premia amb un càlid

i lluminós somriure.





L’ALTRE


Què penses que et pot dir aquest altre que et mira

amb un rictus de vaga condescendència als llavis

o amb un posat benèvol però distant? Per ell,

solitari com tu però més desimbolt,

potser resulta incomprensible el teu

continu vagareig, aquest vaivé constant

d’un cantó a l’altre només inquirint

amb un neguit sorprenent que tan sols

obté respostes vagues, potser interessades

que et creen un estrany desassossec.

Seria tal vegada prudent que fessis una pausa

en aquest teu arítmic moviment,

no pas per desertar el costum sinó per millorar-ne

la tècnica i l’estil, o potser per guanyar

agilitat, atès que fet i fet ja saps

que d’aquest passadís no te’n mouràs mai més

ni cap falta que et fa. Reposat i tranquil,

és possible que l’altre, seduït, abandoni

el seu allunyament, i el joc per tu i per ell

esdevingui un altre cop tan net i estimulant

com recordes que havia estat abans que algú

i tu mateix, ja ho saps, n’esbarriéssiu

inexcusablement totes les cartes.





PAISATGES DESPRÉS DE LA BATALLA


Ben poca cosa et deu quedar d’aquell insòlit

bufarut commovedor i desconcertant

que tant et va sorprendre i ara recordes

amb molt més estupor que entusiasme.

Potser només te’n queda el remotíssim

i diluït orgull d’haver-ne estat

e] causant i la víctima; un magre

consol d’ingenu que, de fet, no goses

ni exhibir quan ets sol i en fas memòria.

Res, tanmateix, no passa mai debades

i ara que ja han cessat els aldarulls

de la trompeteria, i els misteris

no són ni poc ni gens misteriosos,

serà força prudent que, amb paciència,

facis recompte per saber què et queda,

si et queda, evidentment, alguna cosa.

¿Has salvat l’ordre, potser, la tendresa,

aquell gust pel rigor que no t’encotillava,

els ulls, els mots, la tossuda recerca?

Si és així —i penses que pot ser-ho—,

el bufarut potser només t’haurà

sondrollat inclement sense arrencar-te

de la terra en què havies arrelat

a còpia d’esforç i de rutina,

i ara, espolsant-te bé, tal vegada podràs

redibuixar l’esquema que t’havia

fet serveis generosos i discrets

en casos prou semblants. Haver envellit

no és sinó una servitud que a penes

si altera res, un accident minúscul.

Ben instal·lat al «cim dels anys», contempla

el paisatge després de la batalla:

quanta despesa inútil!, quanta força

malversada en foteses!, quantes queixes

absurdes i quants falsos enemics,

cadàvers incorruptes que acompanyen

el teu feixuc deambular i el llasten;

la trista sensació de descobrir-te

tan desvalgut com algú que recordes

silenciós, assegut a un racó

de la cuina de casa teva, sol,

una tarda d’hivern, mirant la neu com queia.

Aquell encara ets tu, i d’ell en pots

aprendre coses terribles i clares

per redreçar-te i repensar-te alhora

sense renunciar al que més estimes

de tu mateix i sempre t’acompanya.

El temps t’ha fet, si més no, més divers

en l’aparença, però al mateix temps

t’ha conferit tenacitat i a cada

arruga de la pell, que són moltes, hi pots

llegir records, i rutes, i prodigis;

la galvana dels déus, proverbial

i embafadora, et pot servir d’ajuda

no pas per assajar un retorn, sinó

per confirmar la lúcida tristesa

que poca gent valora i que per tu

ha estat sempre un descans. Al capdavall,

tot és vida viscuda, i el silenci

d’aquest paisatge devastat, amb ombres

que, segons com, potser t’enterboleixen,

i aquell silenci de la neu que queia

dins i fora de tu, no són res més

que el mateix pas de dansa repetit

amb variants subtils i carrinclones.

L’ara i l’aquí són una gran fal·làcia;

cap barca mai no toca port, i el preu

de la vida és la vida. Si has pogut

salvar la part del cordam que et sustenta,

la part en què et reconeixes, reprèn

el vell camí i aprofita l’astúcia

que has après més dels altres que de tu

per ser més exigent i no tan temerari,

que potser la batalla s’ha acabat

però la guerra encara continua.





VIDA PRIVADA


Què seria de tu sense el recurs

del pensament? Apoc a poc, els déus,

potser inclements, han anat reduint

l’encant que comparties amb el cos

que se t’ha convertit, a poc a poc també,

en un company feixuc i rondinaire,

tan travessat per tota llei de vents

que ha perdut el pudor i quasi la vergonya.

Què seria de tu? Cansadament,

cada tarda t’asseus rera la taula

i et passes mitja vida confegint

vagues intents de resposta a preguntes

que et fas a tu mateix, o preguntant

en veu molt baixa a l’altre solitari

que sempre t’acompanya aquelles coses

que voldries saber i mai no esbrines.

Una estranya conxorxa, certament,

que deu costar d’entendre si s’observa

sense benignitat, però que els anys

i les carències poden convertir

en el reducte idoni per combatre

sense lluitar contra el neguit de viure

massa pendent del que en diuen la vida.





POTSER FINAL


Un cansadíssim horitzó de blaus

i verds descolorits, i la peresa

que s’apodera lentament de tot.

No esperes pas gran cosa de la nit,

però la penses més clement i dolça

que aquest agònic i fal·laç crepuscle,

com un hivern suau, com una amable

conversa amb una dona que anys enrera

vares estimar molt, sense que mai

ella ho sabés, i retrobes amb goig.

Potser no serà així, però no importa,

o importa poc, per dir-ho clarament.

Tot d’un plegat caurà, brutal, la fosca

arrossegant la densa i sorollosa

fugacitat de ritmes i converses

desordenats, desconcertants, insípids.

Ha de ser així i així ho esperes, sense

cap por ni cap recel. Serà el plaer

de treure’s del damunt per sempre més

un feixuguíssim cansament de segles.





GUANYS


Se t’allarguen els versos i els poemes

com un repte singular que et posa a prova

perquè et fa ultrapassar el tempo i la mesura

que et creies que tenies dominats.

Algun follet es deu haver introduït,

subreptici i procaç, pels mecanismes

que regulen les teves més intenses

i nobles efusions i n’estableixen

la modulació, perquè també

l’expressió s’ha tornat més cantelluda,

com si participés, a desgrat teu potser,

de l’agressiva tensió que t’envolta.

Te’n queixaràs? Més val que ho consideris

un guany inesperat i potser transitori

d’algú —no tu, és clar— que, vell i tot,

encara no s’ha abandonat a l’oci

i és obstinat i, si cal, imprudent;

d’algú que, sense dir-ho, i fins i tot

potser sense voler-ho encara és prou

agosaradament ingenu per combatre

gairebé contra tot i, a més a més,

per professar amb quatre folls com ell

una fe que tothom fa molt temps que abandona.





APUNT DEL NATURAL


I què et sorprèn? Si t’has desavesat

de tu mateix i el cor ara es refusa,

prudent per vell i cansat, a combatre,

de què l’acusaràs sense acusar-te?

Tot es paga amb la vida i tot és vida.

Pensarós i callat, més val que enfilis

un altre cop pacientment l’agulla

i miris, si te’n surts, d’apedaçar

aquest còmic present d’exiliat

al lloc que vares escollir per viure.

Tens el que tens, ja ho deia aquell poeta,

llunyà en el temps i potser en la memòria,

que amb la seva verbosa incontinència

gairebé va arribar a seduir-te;

tens el que tens, i del risc de saber-ho

te’n pervindrà, si la sort t’acompanya,

tot el temor i tota la grandesa.





QUASI PIRUETA


Assages un discurs per a ningú;

t’emproves, imprudent, massa paraules

i fet i fet totes et van balderes.

T’hauries d’engreixar, redreçar el tors

i plantar cara amb el cap alt a tota mena

de malvestats, però la por no et deixa

abandonar el teu incòmode refugi.

Has gastat molt en pocs anys i ara passes

un temps potser inesperat de penúria.

Caldrà que miris si saps recompondre

secretament l’embullat trencaclosques

que ara tens escampat damunt la taula

i et lleva el son. Un corrent d’aire fresc

et faria un favor inestimable,

però potser més val que no t’arrisquis

per no confondre’t; amb una ganyota

de titella, mordaç, enjogassada,

pots tal vegada sortir del destret

momentàniament, o, si més no,

provocar la jocunda hilaritat,

sempre prou d’agrair, d’aquest quasi ancià

a qui sovint tossudament t’adreces.





TORNAR A CASA


Ajustaràs la porta amb molta cura;

tot el que queda fora és aquell món

que no et pertany ni mai t’ha pertangut

i que només per una vel·leïtat

infantil, d’altra banda comprensible,

vas poder imaginar que t’acollia.

Les grans fidelitats són cosa del passat,

o més exactament de les novel·les

que ningú no llegeix; experts en ideals

han demostrat que cent petites fidelitats

són més rendibles que no pas una de gran

i que perseverar arruga molt la pell

i esllangueix les faccions, amb un gravíssim

perjudici visible de la imatge.

Més decebut que trist, ajustaràs

la porta amb molta cura, procurant

no fer soroll de pensaments per no

pertorbar la peroració solemne

del convidat d’honor que pontifica,

llampeguejant, al seu tron de la sala.

Sol, després, podràs si vols parlar

amb tu mateix d’allò que t’interessa.





ELS ULLS


Ni des d’aquest teu lloc de privilegi

no podràs desxifrar gairebé cap

dels moviments furtius d’aquest estrany,

sigilós i conspicu contendent

que l’atzar, capritxós, t’ha adjudicat.

Passivament assegut el contemples.

N’esperaves molt més; un cos a cos

solemnement compromès amb la vida

o, si més no, l’afany febricitant

de convertir el fer i desfer en un misteri

i mirar d’obtenir-ne nous estímuls.

Però tot s’ha quedat en maniobres

de dilació, vulgars i repetides

fins a límits penosos. L’altra cara

d’aquest no-res és un no-res pitjor

amb un compte afegit de suspicàcies.

I què pots fer? Benèvol i prudent,

més et valdrà desviar la mirada

i el sentiment i, si pots, per damunt

de vaguetats i altra mena d’argúcies

clavar els ulls en aquell rostre que saps

que mai no s’ha negat a provar de comprendre’t.





IMATGES


No qualsevol recer, sinó el que et pugui

posar més a resguard del desgavell.

Per exemple el recurs d’aquella noia

tan llunyana en el temps que ja ni pot

fer perillar la teva integritat

de quasi anacoreta involuntari.

Deu haver envellit molt, però per tu conserva

el rostre fresc, picardiós, ingenu,

i un cos esvelt, acabat d’estrenar,

amb uns pits tendrament provocatius

que tesaven, impúdics, l’uniforme.

Què hi fa que hagin passat els anys

si la imatge perdura. Aturada

al replà de l’escala somreia, desimbolta,

i s’abocava a la barana oferint

el generós escot. Un altre temps

no deformat per cap presència estranya;

l’imponderable esdevingut recer

fantasiós i ric, perquè ningú

no te’l pot vulnerar i tu te’l sents

tan pròxim i tan viu que t’enlluerna.





EL PARANY


Aquest home que puja l’escala lentament

i cada set graons s’atura a reposar

aparentment absort i amb aire consirós,

et fa pensar en algú que havies conegut

potser en una altra vida més clara i més feliç

o que tal volta havies només imaginat.

Ara que els anys t’han fet adust i recelós

li enveges l’esperança que saps que no ha perdut

i voldries parlar-hi del temps que heu compartit.

Però s’allunyarà i tot el que en podràs

retenir serà l’ombra fugaç de tu mateix

reproduïda en una seqüència de claror

que amb el vaivé dels anys potser s’esvairà.

Tant se val, tanca els ulls, si cal, i deixa’t dur

fins al cor del parany que entre ingenu i subtil

t’ha preparat algú que coneixes prou bé;

juga a perdre la por i escriu a qualsevol

paret de casa teva tots els noms que han omplert

de llum la teva vida, per dir-los un a un

i no sentir-te mai ni abandonat ni sol.





DIARI ÍNTIM


Tornes a ser si fa no fa on eres;

una mica més vell, és clar, més circumspecte

i sobretot més carregat d’espatlles.

L’esquelet resisteix. I tu? Mantens

la teva integritat? Ets capaç de somriure?

Dialogues com sempre amb la teva ombra?

No es pot pas dir, sincerament, que t’hagis

perdut gran cosa, però sempre dol

mirar endarrera i veure un buit que xucla

la vida que vivim. Tu encara creus

en quatre —quatre!— idees i no has ben

perdut la confiança. Tanmateix,

és fatigós nedar contra corrent

sobretot quan constates, desesmat,

que tant d’esforç no t’ha allunyat a penes

del lloc que havies assolit; maldaves

per sortir del gran pou i ara resulta

que si no toques fons ben poc se’n falta.

Et recomanaria paciència

si no fossis tan vell, però si ho ets

—i això no es cura—, mentre l’esquelet

et vagi fent fermança pren partit

pel rigor i converteix-te en una mena

d’acusador privat de tu mateix

que mai no et deixi en pau. De circumspecte

cal que en siguis, i molt, fora del clos

del pensament, però aprofita tota

l’energia per convertir en combat

contra aquest altre tu que t’inquieta

i t’acompanya, idees, sentiments,

tot el bagatge fosc de la memòria

i el poc o molt que hagis pogut aprendre

vivint, i preguntant, i coneixent.

Si saps fer-ho, la teva solitud

no perdrà mai el tremp de l’esperança

i et sentiràs, ulls clucs, ple de claror,

i vacil·lant i feble, ple de vida;

si saps fer-ho, misteriosament

el tornaveu de les teves preguntes

esdevindrà, subtil i reptador,

l’eco secret i greu dels vells oracles.





DIÀLEGS


Seria bo que tinguessis en compte

que cap dels teus consuetudinaris

i potser insípids interlocutors

no és neutral del tot i, d’altra banda,

mai no acudeix a la convocatòria

dels teus matins inefablement llargs

i, a més a més, feixugament monòtons.

Així, doncs, amb qui parles i què expliques?

Tants de desdoblaments fan rodar el cap

i esmussen les preguntes; per això

se’t cansen tant els genolls quan executes,

aplicat, això sí, però repetitiu,

els quatre moviments d’una gimnàstica

més compulsiva que metoditzada.

No tot és culpa teva, tant se val;

la solitud engorroneix, deforma,

rovella les frontisses del delit

que grinyolen escandalosament

quan les poses a prova. Ben mirat,

més et valdrà, per tant, que converteixis

els teus diàlegs en un panegíric

provocatiu i encès d’alguna noia

de sexe generós, desconeguda

però pròxima i viva; almenys així,

funambulesc i ardit, compensaràs

amb una pirueta el buit terrible

de tristor i de silenci que t’envolta.





L’ENIGMA


Acompanya’m, si vols. Travessarem el pont,

el mateix d’ara però sense llum

i sense cap indici d’automòbils,

tan íntim i discret com una cambra

però més seductor. Veurem plegats

una parella molt jove d’amants

agosaradament inexperts que practiquen

jocs eròtics d’un impudor total

en una plena exaltació del cos.

Te’n puc parlar; m’agradaria fer-ho;

dir-te qui són, com són, que els coneguessis,

fer-los reviure amb tu per compartir-ne

l’èxtasi reptador i temerari.

Encara flota aquell plaer per l’aire

tebi de tantes nits i encara espera

que algú el reculli, oferint ulls i mans

a tots els vents sense por ni recances

per convertir-lo en goig, perquè només

la plenitud del desig compartit

allibera els sentits i els il·lumina.

Et proposo de fer-ho, vulnerant

si cal tots els esquemes, en un plàcid

i temptador retorn a la puresa

que ens pot tornar la identitat perduda;

et proposo de fer-ho sense témer

l’excés ni el desencís, com un intent

quasi desesperat de fer reviure

per uns instants el candorós enigma

de dos cossos tan plens de la claror

que irradiaven que en tenien prou

amb la senzilla joia de tenir-se.

Després, tornats a casa, reprendrem

inevitablement el ritme estricte

del fer i desfer que ens governa la vida,

però sabent que goig i llibertat

encara són íntimament possibles.





ALGÚ


Quasi no et queda res i tanmateix

un altre cop els versos et desperten

a plena nit com feien anys enrera

i et reclamen espais de privilegi.

Algú que té la veu més poderosa

que la teva t’incita i et commou

i en veu baixa remugues, messiànic

i acovardit, els versos que ell et dicta

fins que te’ls sents tan teus que ni els recordes.

Tota la vida has fet de torsimany

i ara que la vellesa t’estalona,

l’atzar o els déus, qui sap, prou generosos

encara et fan partícip del misteri.

Guarda’t de refusar; series reu

de la culpa més gran que pot haver-hi:

negar-te a ser qui ets. Prou que el destí,

arrauxat i procaç, et converteix

de tant en tant en una sorprenent

contrafigura que mires escèptic

i compassiu sense gosar fugir-ne.

Tot passa, ho saps prou bé, i ara que els anys

t’han confinat dins l’àmbit més estricte

de tu mateix, acull, condescendent

i alhora humil, la crida inesperada

que et confereix, sense exigir-te res,

la dignitat que ja creies perduda.





EL VIATGE


Onsevulla que vagis t’hauràs d’endur aquest cos

feixuc i devastat pels anys i pels estralls

que tanmateix, tossut, refusa de sotmetre’s;

t’hauràs d’endur aquest cos i el seguici indiscret

de dubtes i fracassos que li fan magna escorta.

Galdosa singladura per l’esperit rebel

que havies estat sempre i ara amb prou feines gosa

compartir taula i llit amb si mateix per por

que inesperadament un cop de vent l’ofegui.

Més pensarós que trist, fa temps que cada tarda

passes comptes que mai no et donen beneficis

i al capdavall, cansat, ajustes la finestra

perquè el ponent no pugui fer-te retrets inútils

i un altre cop endreces projectes i esperances

bo i esperant tal volta que la pluja els oregi.

On vols anar? Més val que desfacis camí

sense moure’t d’on ets i, prudent, t’abandonis

al gronxolar calmós dels records, com qui tanca

la porta del futur per por dels corrents d’aire.

Confortablement sol, potser l’atzar, benigne,

t’ajudarà a comprendre secrets que cap dels molts

atribolats nauxers que senyoregen rutes,

pedants i renouers, no ha estat capaç d’entendre.





PARÒDIA


També d’aquest no-res en pots partir

si no et fa angúnia contemplar el perfil

massa pròxim tal volta i ja prou desolat

d’aquell projecte lúdic i sensual,

escripturat i tot, que imaginaves

si més no compartible, i amb què encara

força sovint, inexplicablement,

el neguit o l’enyor et martellegen.

Tot el que en queda és aquesta recança

passiva i resignada, ara que almenys

han cessat els aürts i els cops de vent

potser perquè no queda cap paret per abatre.

I tu, abans, on eres? Qualsevol

pregunta et fa menys mal que aquesta, perquè tot

i el teu posat innocent i perplex,

saps que l’estrèpit més d’un cop et va

mantenir nits senceres desvetllat

i l’endemà només et lamentaves

davant de tu mateix bo i repetint

un recurrent memorial de greuges.

I sort que els anys t’han fet perdre l’aplom

insòlit de profeta i ara, mig ranquejant,

practiques una molt peculiar

dansa de manual amb variants grotesques

que t’ha congraciat amb tu mateix.

Sospitós, no saps ben bé de què, te’n sentiràs

encara molt de temps, i no et serà

gens fàcil d’evitar certs cobriments

de cor quan de nit et mig desvetllis

i et sentis enxampat en una absurda

teranyina d’afectes i preguntes.

Però almenys ara et mous i fins i tot

alguns moments assages de renyar-te

i no et fa por esbaldir-te les orelles

i la boca i els ulls amb aigua clara.

També d’aquest no-res en pots partir;

i si de sobte sents que l’altre tu

et repeteix l’amarga lletania

que prou que t’ha agrejat el pensament,

gira’t d’esquena, tapa’t les orelles,

engoleix aire i crida fins que el cor

et faci mal i, defallent i tot,

et sentis emergir una altra vegada

profundament fidel a tu mateix

i ja no et faci vergonya mirar-te.





QUASI HOMENATGE


Envelliran els llibres i potser

no els llegirà ningú, però la carn

no serà pas menys trista. Desaprendre

tant de futur és una tasca dura

i també ho és assajar de fer un nus

amb la corda del temps per recordar

que encara no has viscut i ja s’apropa,

furtiu i descaradament solemne,

el desenllaç. Toca el mar amb els ulls

cansats de no mirar i esborra els signes

de qualsevol complaença; que sigui

tot tan dur i tremolós que ja no puguis

recular més sense negar-te. Ara

potser ja res no compta, només l’arbre

que preserva l’espai de les ventades

contradient el ritme de les coses,

o la sageta que desfà camí

i és un repte de llum que t’assenyala

i esperes amb temor i amb alegria.

Envelliran els llibres i molt més

hauràs envellit tu quan, mig escèptic,

mig resignat, recullis el farcell

d’enganys i desenganys i, altiu, contemplis

la immensitat amb la mirada neta

de turpituds i angoixes, tal vegada

estrafent sense ganes aquell gest

de revolta que ben pocs han comprès

però t’ha acompanyat tota la vida.

Roda de Ter, març de 1991 / desembre de 1993.





LLIBRE DE LES SOLITUDS

(1995-1997)


A Cristina Serra

i Pep Guardiola



Déu meu, això passava

al fons dels anys,

abans que m’arribessin

els desenganys

de perdre les hisendes

i quasi els ulls

i quedar-me la clepsa

plena d’embulls.

Salvador Espriu (De «La cançó de Tipsy Jones»).

La identitat és la memòria.

Gabriel Matzneff

D’aquells temps podria dir-se, sense

exageració, que eren temps espaiosos.

James Joyce (Discurs de Gabriel a «Els morts» de Dublinesos).





PUNT I SEGUIT


Aquest sobrant de mi el contemplo amb una

secreta complaença i em commou

com si no fos un atzucac que em xucla.

Potser no cal descriure l’esperança,

potser només sentint-ne el bategar

ja n’hi ha prou, i els moviments profunds

del sentiment covard val més desar-los

a les remotes golfes de l’oblit

perquè la pols i els corcs se n’apoderin.

Dubtaré molt encara i em faré

mil sorprenents preguntes per sentir

com se m’escapa a poc a poc la vida

sense perdre’n detall, i com l’altívol

arbre que havia estat perd el brancam

i espera, nu, que un llamp el redimeixi.





AMB MÚSICA DE BACH


L’ordre és bellesa, i ritme, i és l’espai

en què la mort no pot abraonar-se’m

inesperadament i convertir

la melodia en ronc o en esgarip.

No em sorprèn ni em sotmet aquesta fonda

constància de mi que em manté erectes

els sentits i el desig, ni espero cap

senyal prodigiós que m’afranqueixi

per sempre més de servituds i angoixes.

Declina el sol i algú, llunyà en el temps,

em fa do generós de l’harmonia.





QUASI FAULA


Hi hagué una primavera inesperada

i la gent de la vall, rejovenida,

cantava tot tornant a casa seva

i guarnia finestres i balcons

amb les flors acabades de collir.

L’aire era net i la passió hi creixia

amb un provocatiu entusiasme.

Algú, però, va dir que la bonança

durava massa i els afebliria;

i de seguida el recel i l’enveja

van aflorar en el gest i en les mirades.

Va durar poc, és clar, la primavera,

i ara, passats els anys, ningú no en parla.

M’esgarrifa pensar-hi. Jo vaig viure-la.





PLATJA DESERTA


La vastitud del mar ara només

és una referència. Per la sorra

encara hi deu haver rastre de passos.

Tants anants i vinents fan un confús

i vague esgrafiat a la memòria.

Però recordo amb una nitidesa

quasi obsessiva els jocs d’una parella.

La noia de pits nus marcava el ritme

dolçament agressiva, mans i llavis

buscaven el company i l’incitaven

sense gens d’insolència, amb la tranquil·la

cadència dels sentits que es manifesten

a flor de pell, impúdics, complaents.

Va durar estona l’amable baralla

i ara de tot plegat només me’n queda

una discreta i molt remota enveja,

l’ombra potser d’un món perdut per sempre

i el gust morbós, tossudament furtiu,

d’acceptar el fosc embruix del poc que em resta.





EL FESTÍ


Tot el que em queda del festí és un gust

voluptuós pel risc, i la peresa

de tants errors i de tantes renúncies,

un mirall enllorat que no deforma

les imatges, però n’enterboleix

els contorns i n’esborra les arestes.

Després tot han estat àpats de llop

inconsistents i compulsius, propostes

sense ductilitat, arraps brevíssims

que sempre m’han tornat a la nostàlgia

del festí compartit que encara em tempta.

I què en puc fer de tants records inútils?

Anys a venir, potser algun exegeta

minuciós examinarà amb lupa

el que ara escric i establirà les bases

d’una tesi exultant i vitalista;

no em vindria de nou, vist el gran buit

fal·laçment amorós que va engolint-me.

Jo, onsevulla que sigui, somriuré

bonhomiós, mirant que la ganyota,

inevitable, és clar, resulti almenys

mínimament discreta i presentable.





POSTAL DE PARÍS


Tot és fugaç, però ningú no dorm

a Montparnasse quan La Coupole esclata

de llum i de converses. I demà

començarem el gran pelegrinatge

i jo iniciaré el meu compte enrera.

L’hivern, cansat, s’acomiada amb pluges,

però la llum dels arbres és molt fina

si el sol travessa el teginat de núvols.

Aquest París és el vellut vermell

del Casino i es diu Amina i Nena,

però també serà un clochard amable

i el lent passeig per la vora del Sena

i els tòpics, tots els tòpics repetits

sense gens de vergonya, i Van Gogh,

Van Gogh per primer cop i ja per sempre.

Tot és fugaç, i ric, i vulnerable,

el deixant del record i un llast immens

d’imatges i secrets incompartibles.





L’ABSENT


Ara que ja són més els no records

que allò que havíem compartit, repasso,

faceciós, el que no sé de tu

per confegir un retrat que m’acompanyi.

Que estranys els mecanismes del desig,

les excuses dels anys i aquest misteri

que et fa present quan no et correspondria

per emplenar, potser, una altra absència.

Però la vida sempre té raó

i en aquest compte estricte a fons perdut

de tant en tant hi apareixes, com una

relíquia de mi que ningú més

que jo no pot acceptar ni comprendre.

Quan te’n vagis de nou no em sentiré

ni trist ni desolat, només, tal volta,

una mica ignorat i més sotmès

a una lleu i subtil malenconia.





EL QUE TORNA


No emprendré cap viatge. Consirós

i potser decebut, faré l’esforç

de mantenir-me dret, tot i que els vents

no em siguin favorables, per poder

transmetre confiança, car els temps

són certament difícils i ningú

no està legitimat per evadir-se.

Immòbil i silent, procuraré

de no permetre’m gaire defallences

i em faré nous forats al cinturó

per si cal viure temps més durs encara.

Seré el que torna quan tothom hi va,

i empenyorant si cal la poca hisenda

que encara em queda, deixaré que els anys

m’assaonin la carn perquè floreixi

quan hagi de florir, sense vergonya.





CAMBRA D’HOTEL


Tots els miralls de la complicitat

reflectien, procaços, les imatges

dels nostres cossos. I va ser aleshores

quan vares demanar què en quedaria

d’aquell instant anys a venir. Miraves

cap a fora i no estic pas gens segur

que parlessis amb mi; tu mai no feies

preguntes que et poguessin comprometre

i havies desterrat les confidències

per preservar no sé quins privilegis.

Queia una pluja fina de desembre

i les branques dels arbres sense fulles

de tant en tant oscil·laven lentíssimes.

Jo, malganós, vaig esbossar un somriure

i en veu molt baixa, com per mi mateix,

vaig mormolar un parell de frases fetes

que juraria que no vas sentir.

Ara, passats els anys com tu volies,

podria dir-te que d’aquell instant

només me’n queda el buit que ja aleshores

sentia dintre meu i que amb el temps

ha anat creixent fins a fer-se insondable:

no res o molt, depèn de com es miri.





INTERDICTE


Per una llei no escrita faig d’exòtic

paravent temerari del futur

de mi mateix, i el joc em desconcerta.

Palplantat i expectant, no participo

de gairebé cap vincle que estimuli

i tanmateix el risc no m’abandona.

Què em deuen o què dec? Perplex, contemplo

tant de paisatge estrany que ni m’atreu

ni em justifica, i en silenci provo

de sentir alguna veu inconeguda.

Tot és debades; només la mirada

i els pits i el sexe oferts d’aquesta dona,

present i absent alhora, se’m revelen

com un intent molt íntim de resposta.





TEMPESTA


Puc sobreviure amb poca cosa, i ara,

quan preveig que l’oratge portarà

perfums tal volta torbadors, m’aclofo

per oferir un xic més de resistència.

Del desamor que em ronda, algú, llunyà

com l’ull remot del temps, se n’aprofita

per inventar-se un amor fet a mida.

És bo complaure, i és cansat. Tants límits

per transgredir agosten les paraules.

Trec el cap al carrer i ningú m’hi espera.

Ara passa més gent pel pont i em sembla

que tots estan molt més atrafegats

que anys endarrera. Fa molt temps que trona

pel cantó de ponent, però el gran xàfec

no arriba mai. Tancaré amb pany i clau

el calaix dels projectes. Tant se val

que em comparteixi amb mi mateix per si

no hi ha esperança, ni retorn, ni ruta.





ESPIELL


I si de sobte em desperto angoixat

això no vol pas dir que el món s’acabi.

Fa molt de temps que he après a comportar-me

i a respectar el desordre del progrés

que a poc a poc va destruint la terra.

Passat l’ensurt, la nit és tan amable

que m’obsequia amb seductors fantasmes

del sexe femení, que comparteixen

les meves fantasies i em conviden

sense gens de pudor a mantenir

converses d’una gran procacitat

que jo, tancant els ulls, escenifico.

Fosca i silenci m’acompanyen. L’hidra

de set testes s’ofega en una platja

de sorra no petjada. I jo, tranquil,

m’adormo un altre cop mentre m’encalço,

feliçment exultant, a plena vida.





PARADA DE FIRA


Després de tot, sempre queda algun fosc

romanent de promeses no complertes

i deutes per saldar. Que ningú canti

solemnement victòria abans del dia

del tro final, altrament dit judici.

Ara que els indigents són només pobres

tot és molt més senzill pels poderosos

que ja ni cal que tinguin consciència.

Pel que fa a l’ordre, el garanteix el fet

que tot sigui comprable, o, si més no,

com diuen els prudents, negociable.

Als qui vindran més tard, els tocarà

de fer foc nou, si poden. Jo, no jugo.





CALA MESQUIDA


En aquest lloc pot aturar-se el temps

i el vent seria l’únic morador

de tanta llum que potser els déus envegen.

Enllà dels anys, la història no escrita

posa límits de sal a les paraules

i fa més dúctil l’ombra d’una mar

encerclada de somnis i mirades.

¿I jo què sóc sinó el rebuf de mi

que pugna insatisfet per retrobar-se

i escriu, perdut enmig del gran desori?

Cala Mesquida en el record, com un

miratge temptador que, tal vegada,

pot fer el present més fàcil, més amable.





ESBÓS


Tot és fictici, però dol perquè

l’espai perdut em fa més vulnerable.

Ara el ponent és un castell de focs

i el llamp blavenc que em desperta a la nit

no passa de l’esclat d’una bombeta.

L’actor que em representa no sóc jo

i cap espantamosques me l’allunya;

al contrari, pedant, s’ha ensenyorit

del meu lloc i sovint me’n foragita.

El que passa pel món és pura anècdota

que algú interpreta en clau de transcendència.

No hi ha més drama que el que es configura

dins els escassos quatre pams quadrats

d’una vida viscuda a les palpentes.

La lingua batte dove il dente duole.





ARIET


Disminueixen les llistes d’espera.

Això vol dir que no és pas impossible

que hi hagi lloc per a tots, més enllà

o més ençà d’aquest desfici d’ara.

Només els dèbils i els poc agressius

en quedaran exclosos; i els poetes.

Dibuixo amb cura el perfil d’un gran arbre.

Tinc les mans balbes d’ombres i fracassos.

No vol dir res aquest corb que ara passa.

Dia vindrà que callaré per sempre.

Però també per sempre hi haurà vent,

i silenci, i paraules; i poetes.





CALENDARI


De tan veloç, aquest món no commou.

Pugna el silenci per guanyar nous àmbits,

però només hi ha lloc per la notícia.

De tan veloç, el món es desgavella.

Cap pensament no sap dir l’hora exacta

i el venerable racó dels profetes

ara l’ocupen mitjans mediàtics.

Algú pot dir si el vent bufa a deshora?

si «fer l’amor» és o no un eufemisme?

si es compliran les promeses i els pactes?

si de tant viure no perdrem la vida?

o si ens sobraran fulls de calendari

quan ja no hi hagi temps per repensar-se?

«el món va a la catàstrofe», ja ho deia

el gran Vicent anys ha. Contrast estúpid:

per descansar fem esports d’aventura.

—No exagereu?

—Doncs no, gens no exagero,

només cal que mireu al voltant vostre.





EL FAR


No és gaire probable que el futur

faci excepcions insòlites i atorgui

als qui el viuran l’honor de capgirar-ne

les constants que a hores d’ara l’anuncien.

Cal preparar-se, doncs, per viure un temps

amb problemes, carències, injustícies

més punyents per als menys afavorits,

com ha passat d’ençà que el món és món

i els humans que hi vivim ens n’hem fet amos.

El far és lluny, en un paratge agrest

d’una bellesa abrupta, colpidora.

Resulta molt difícil arribar-hi;

però compensa de l’esforç poder

contemplar el mar, immens, acollidor,

i l’horitzó incitant, sempre assequible,

i escoltar el vent i l’aigua que compassen,

sense malmetre’l gens, el gran silenci.

Aquest poema té color de somni.





REPRESENTACIÓ


La història és vulgar de tan sabuda

i es repeteix amb poques variants,

tan poques que gairebé no es perceben.

De vegades s’estrenen decorats

o se’n repinten de vells amb colors

cridaners que van més d’acord amb l’època.

El text és un pastitx, fet sobretot

amb llocs comuns i quatre frases fetes

que solen dir-se a crits per impactar,

que diuen ara, i el que aconsegueixen

és fer-te enrojolar quan les escoltes.

—I els figurants?

—Doncs, què voleu que us digui.

N’hi ha de convençuts que fins i tot

resulten convincents, almenys a estones,

perquè al final no saps si no t’enganyen;

però la majoria fan comèdia

i és agre i depriment.

—Deu ser molt trist

pel que m’heu explicat.

—Doncs, sí, tristíssim.





HORARI D’ESTIU


Molt més fràgil que els astres que em governen

m’excloc tossudament de l’aldarull

d’una tarda excessiva i d’un capvespre

vanitós i, per postres, mediocre.

El buit de mi mateix em fa de cova,

perquè la llibertat no passa mai

d’un imprecís i obscur joc de paraules

que sol entrar en conflicte amb si mateix

si no es practica pas amb molt respecte.

Amb penes i treballs vaig apamant

l’espai de mi que encara he de recórrer.

Altrament, en algun indret del globus

hi deu haver algun foll iconoclasta

que amb un sol gest pot restablir l’eurítmia

perquè el món no se’n vagi a fer punyetes.

Per mi i per ell escric aquest poema.





BENAVENTURANCES


No sembla fàcil que mai la genteta,

com vós i jo, vull dir, puguem saber

què va passar exactament, però múltiples

mitjans informatius, parlats o escrits,

es fan ressò de secrets, confidències,

informes, filtracions, etc., etc.,

manipulats tal vegada, que impliquen

gentassa: càrrecs públics, magistrats,

financers i el que en diuen poders fàctics,

tots els quals neguen les imputacions

i no tan sols ho fan, sinó que acusen

del mateix de què són acusats ells

a d’altres càrrecs públics, magistrats,

financers i el que en diuen…

—Prou, pareu!

Em quedo amb el no-res dels meus poemes.





ELS LLIBRES


Conservo encara l’hàbit del silenci

de quan vivia temps menys sorollosos

i era feliç sense saber-ho. Algun

ectoplasma de mi sovint ordena

prestatges invisibles, treu la pols,

endreça, fa dissabte. Jo me’l miro

condescendent, bonhomiós, tranquil,

i fins i tot hi parlo en veu tan baixa

que no em sent, o fa veure que no em sent.

Tardes enllà d’uns anys que no he viscut

ni tal volta viuré, si algú despenja

qualsevol llibre sentirà una lleu,

amable i molt subtil esgarrifança

que potser li desvetllarà el desig

mig adormit de fer-ne la lectura.





BLOC DE NOTES


De fora estant contemplo l’espectacle.

Meticulós, prenc notes i em comento

a mi mateix les ínfimes sorpreses.

Tot és, com sempre, gris i previsible:

pedòfils, mafiosos i corruptes

emplenen gairebé tot el diari

salpebrat d’accidents i altres catàstrofes.

Ni els pits de la Samantha no em trasbalsen.

Cent vint, cinquanta-set, vuitanta-cinc,

bé deuen ser reals aquestes mides,

tant com els immigrants foragitats

del temple on protestaven, a París,

per les forces de l’ordre, de quin ordre?

Qui lluita pel poder té el cel guanyat,

ho sap tothom i deu ser profecia.

¿Em pot dir algú què hi guanyarem els pobres

si quan sigui el moment entrem a Maastricht?

Gràcies a Déu es mantenen actius

tots els conflictes i l’estiu s’acaba.

Em costa molt servar-me. Giro full.

De què és senyal parlar tan poc, pregunto,

de llibertat o bé d’indiferència?

Havent dinat em llimaré les ungles.





SETEMBRE


La cadència és més lenta ara que el temps

també alenteix el ritme i qualsevol

mirada té un deix lúcid de nostàlgia.

Amb tants de vents diversos, no serà

fàcil trobar el lloc just per la tristesa.

I tanmateix la tristesa acompanya

melangiosament aquest setembre

i en fa un cristall trencadís. Tant de bo

que no tornessin mai aquells captards

agressius, fastuosos, que amb la seva

puixança m’abaltien. Ara em sento

sensatament feliç, sensatament

instal·lat en un ordre que m’acull

sense vulgaritats ni impertinències.

Algú dins meu compassa el bategar

del desig i del somni, mentre espero

senyals tal volta incerts a l’horitzó

i enyoro el gust d’un cos ofert i càlid.

Voluptuosament desfaig camí

sense anar enlloc. Jo també setembrejo.





MEMORIAL


L’espectre dels colors és molt divers,

però el paisatge mai no passa d’una

vulgar monotonia. Me n’allunyo

desfent camí i jugant amb l’insòlit.

Preguntes i respostes van i vénen

de mirall a mirall. Els assenyalen

el ritme i la cadència melodies

mig oblidades. Tot és provisori:

jo, els que em coneixen i els que no em coneixen.

Deu faltar molt, és clar, per al diluvi;

però, per si de cas, recuperat

el jo dels anys seixanta, invoco els déus

i els demano clemència per no fer-me

suportar a mi mateix més del que pot

considerar-se digne i necessari.





REQUISITÒRIA


Què hi faig aquí? I aquesta gent, qui són?

Com si no fos aquell que sempre he estat,

ara el present es gira contra meu

i em fa retrets i em diu que no he sabut

mantenir el tall sempre esmolat i a punt

del ganivet de no sé quin deler.

No puc fugir. Tampoc no vull fugir.

Alguna veu pot parlar de consol?

Posat dempeus no goso ni cridar.

Amb mans i dents m’aferro al vell destí

de qui no té res més que el que ha perdut.

Qualsevol gest em desgavella el gest

i vaig i vinc decebut i cansat.

Què hi faig enlloc, tan allunyat de mi?





PONENT


Aquell ocell llunyà que vola en cercles

fa més intensa l’alta quietud

que sempre m’acompanya i em compassa.

Fora d’aquest reducte, què seria?

i enyoro el que no he estat, contradictori,

com qui se sent atret per un abisme

i sap que mai no gosarà llançar-s’hi.

Renunciar també és una manera

de compartir quan se’ns escurça l’ombra

i quan l’ocell potser només és un

inútil referent de la memòria.

Acluco els ulls i em veig incorporat

al meu ponent d’absències. Lentament

la corrua va fent el seu camí

no sé cap on. Jo tanco el llarg seguici.





BESCARA


L’anvers potser és explícit; ara, aquests

relleus són seductors però imprecisos

i resulta difícil desxifrar

a quin perfil exacte corresponen.

S’assemblen molt a d’altres que n’he vist,

tots ells convencionals, adotzenats,

impersonals però presumptuosos,

que quan s’hi aprofundeix sempre revelen

algun esplendorós vici d’origen

dissimulat amb més o menys perícia

per enganyar els incauts. Per altra banda,

això que es veu és l’únic referent

de què es disposa per mirar d’entendre

discursos i actituds.

—I no seria

més decent i més pràctic jugar net,

mostrar l’anvers, vull dir, sense vergonya?

—Jo sempre ho he pensat; però, segons

afirmen els experts, això podria

fer trontollar el progrés i, fins i tot,

posar en un greu perill la convivència.

No sé si m’enteneu: si tots mentim

arribarà que no hi haurà mentida.

—I no ho trobeu un disbarat, això?

—Sí, tant se val, però jo ja sóc vell

i, segons diuen molts, repapiejo.





APRENENTATGES


La imatge molt sovint es desdibuixa

però en perdura el senyal. Faig propòsits

i sempre me’ls enllora el baf de no

sé quina boca. Diu que fa molts segles

que dura el guirigall i que més val

boig conegut que savi per conèixer.

Tinc la mà esquerra per aturar els cops

i la mà dreta per escriure versos;

i menjo, i bec, i dormo, i fins i tot

puc «fer l’amor» si obtinc tots els permisos.

I ara els valents que aprenguin dels covards,

els rics dels pobres i els forçuts dels febles

perquè aquest món sigui més habitable.





CAP DE FAVÀRITX


Aquí s’acaba el món, o tal vegada

comença i el llenguatge de les pedres

és un recer misteriós i lúcid

per repensar la vida i estimar-la.

Aquí s’atura el temps i només resta

l’interrogant del mar, la desmesura

que empetiteix el gest, o bé l’exalta.

Llum i més llum en una orgia d’ecos,

mar i més mar per esculpir a les roques

rostres, senyals, enigmes i preguntes,

sempre distants i sempre comprensibles.

L’u i el divers s’esbalcen i es confonen

pels farallons dels anys, mentre una noia

de pits nus i de cuixes esveltíssimes

vinguda no sé d’on, s’apropa, lenta,

brandant amb la mà estesa algun missatge.





COMPLIMENT A ANTONIO MACHADO


Cotlliure, 29.9.96

No t’he dut flors, Antonio, t’he portat

un silenci amorós, per no interrompre

el teu íntim diàleg amb la mort

que fa tants anys que dura. Compartir-te

ha estat deturar el temps per retrobar-me

més ingenu que mai i amb un sanglot

a flor de pell, com una criatura.

No t’he dut res, Antonio, però estimo

més que abans aquest mar que m’ha vist créixer

i prop del qual confio de morir

d’ençà que he vist que tu m’hi acompanyes.





EN ALGUN LLOC


De bon grat donaria el poc que tinc

per un temps breu de plenitud del cos

compartit amb un altre, desitjós

com jo de transgredir i transgredir-se.

Parlo només del desig exaltat

sense abans ni després o, tal vegada,

amb abans i després volgudament

ignorats en un vent que tot ho esborra.

La cançó té una tornada sinistra:

mai més, mai més; però en algun indret

sempre hi ha un faune que no fa la sesta.

Tiro els daus un cop més, potser el diable

me’n farà cas i em sorprendrà amb un joc

més favorable del que m’imagino.

Comptat i debatut, tot s’ha de perdre.

Massa allunyat de mi, no tinc ni alè

per enllorar el mirall que em representa.





AUTORETRAT ALS SEIXANTA-SET ANYS


El cap, feixuc, m’ha encorbat les espatlles

i m’ha enfonsat el pit. Discretament

—i és d’agrair— el ventre va adquirint

la rodonor que els manuals prescriuen.

Cames i mans ronsegen i protesten

i la veu fa vacances permanents

esporuguida pels recels i els dubtes.

Només els ulls mantenen una activa

funció de vigilància i subministren

detalls insòlits a l’imaginari

que és qui serva dempeus la baluerna.

I ara, en silenci, esperaré una noia

que sé que no vindrà i, a poc a poc,

se’m farà tard mentre amb els ulls tancats

m’enfonyo pou endins del gran misteri

de mi mateix i assajo vanament

d’interrogar la mort que sempre em ronda.





ABANS-D’AHIR


Passarà molt de temps abans que algú

recompongui el dibuix, i potser mai

ningú no arribarà a recompondre’l.

Vivim temps compulsius, de prepotències,

amb poc espai per compartir amb els altres

perquè les exigències no ho permeten

tot i les aparences i els discursos.

Se’ns encallen els somnis a mig aire

per qualsevol conflicte i molt sovint

perdem el buf percaçant l’impossible.

I jo, que escric tot això i altres coses,

faig exercicis de funambulisme

damunt la corda tensa del destí

i em mossego les ungles mentre espero

que el vell que sóc, pervers i repatani,

emprengui el vol o bé desaparegui

sense alterar, si pot ser, el gran desordre.





NORENTA-SET


Aquest mirall no menteix ni deforma.

I ara que ho sé ja em puc alliberar

de quimeres futures i altra mena

de servituds: tindré el que tinc i prou.

Me’n torno a casa, celebreu-ho amb mi.

L’aigua ha invertit el curs i el vent no bufa

perquè no hi ha ni fulles ni misteri.

Mig pròdig, mig gasiu, me’n torno a casa

i llanço un crit enmig de tanta angoixa:

tot és en tot, i en mi, i en cada cosa.

Llegiu-me bé, gent: any nou, vida vella.





ENRAONIES


Encara no he tornat d’aquell viatge

que vaig emprendre fa tants anys, i ja

no crec que en torni mai. Algunes tardes

la faig petar amb els vells amics de sempre,

la majoria morts fa molt de temps

o que no sé ni on són ni en què s’ocupen,

i l’endemà no en parla cap diari.

Tot és inútil, diuen molts experts,

i molts altres experts els contradiuen.

No entendre’ns sembla que ens ha fet més lliures

perquè créixer és un joc contradictori.

Potser no sóc gaire dúctil, però

tampoc no crec que se’m pugui titllar

d’intransigent o d’atrabiliari,

i tanmateix els llibres…

—Un moment,

de què parleu?

—De mi, no cal ni dir-ho,

però també de vós i de tothom.

—No ens podem pas entendre.

—Tant se val,

això vol dir que tots dos hem crescut

en anys almenys, no sé si en saviesa.

Perdoneu i que els déus us acompanyin.





XIFRES


El compte enrera comença al moment

que el nom s’inscriu, s’arxiva, es quantifica

i es converteix, almenys tàcitament,

en component anònim d’estadístiques,

enquestes, prospeccions i altres sondejos;

i acaba quan un altre component

tan anònim com ell, però investit

a vegades del rang de funcionari,

crema arxius, i papers, i documents,

enquestes, prospeccions i altres sondejos

i no en conserva ni tan sols les cendres.

En l’endemig, hi ha tota una vida.





QUASI CONFIDENCIAL


La perspectiva és poc engrescadora.

Això no obstant, els macs que vaig collir

fa molts mesos no han pas perdut duresa

i fins i tot han guanyat en textura.

He repintat amb cura un altre cop

els propòsits, que ja s’escrostonaven,

i ara hauré de mirar de protegir-los

dels possibles excessos de l’estiu

que serà, segons diuen, histriònic.

Si puc, no em mouré gaire per no perdre’m

i quan bufi el llevant trauré el paraigua;

aquestes coses sempre reconforten

sobretot quan els anys ja no fan nosa.

En fi, no us canso més, però penseu-hi:

la perspectiva és poc engrescadora.





GUIÓ


Primer entreu lentament al dormitori

i despulleu-vos l’un davant de l’altre

sense deixar de mirar-vos. Després,

ben nus, serà el moment de descobrir-vos:

braços i ventre i pits, natges i sexe,

el cos sencer i els llavis tremolosos

i la llengua pugnant per un encaix

desmesurat a la boca de l’altre.

Més tard, al llit, repetiu les carícies

però amb més gosadia, masturbeu-vos,

mossegueu-vos els llavis i els mugrons,

desoïu els gemecs, i que ella pugi

damunt vostre, us l’agafi i es penetri.

Comenceu aleshores una dansa,

lenta primer, després més ardorosa,

tots dos plegats accentuant-ne el ritme,

que ella es segueixi masturbant, i vós

premeu-li el cul i els pits, toqueu-li el sexe

fins a arribar tots dos junts a l’orgasme.

—Això diu el guió?

—Sí.

—Doncs, mireu,

no sé si ho sabré fer d’aquesta forma.

—Bé, el guió només és indicatiu,

cal saber exactament quin joc es juga

per no caure en pedants romanticismes.

Després tots dos, si cal, de comú acord,

podeu modificar-ne el lloc, el tempo

i sobretot, evidentment, les formes

sense cap llei de por, però sabent

que feu allò que feu, no una altra cosa;

totes les variants són respectables.

—I l’amor?

—No entenc pas de què em parleu.

En el que us dic, l’amor què hi té a veure?





JOC DE MIRALLS


Des d’aquest angle el que percebo és una

lenta però constant degradació.

No en sé pas els perquès, però els refusos

van i vénen, correctes, tant se val,

com correspon a gent civilitzada,

però en el fons contundents, agressius,

de manera que qualsevol guspira

pot generar, penso jo, el gran incendi.

Altrament, gent prou digna i respectable

em diu que vaig errat, que aquestes coses

són inherents a l’espècie, que sempre

hi ha hagut casos semblants i que el progrés

és una conseqüència dels conflictes.

—I ara voleu saber a mi què me’n sembla.

—Home…

—Doncs bé, mireu, en aquest món

només hi som, fet i fet, quatre dies:

traieu-ne la lliçó que més us plagui.

—Així més val no fer res…

—Potser sí.

—O no rendir-se mai…

—També és possible.

Escolteu, el més trist és diluir-se.





MURALLA


Amb tants retalls de present no me’n surto

de fer-me un ara presentable. Hauria

de compartimentar-me encara més

i ja no puc ni vull. Tot el que perdo

ho considero guanys, i m’enriqueixo

de mi mateix i del que no viuré.

Avui el sol ha sortit per llevant

i s’ha post per ponent, com cada dia.

La boira no s’ha alçat fins a les dotze,

però a la tarda ha fet un sol esplèndid.

M’han dit que feia un fred viu, i al capvespre

he vist travessar el pont un vell centaure

amb pas calmós i he plorat de tristesa

quan he observat que ningú se’l mirava.





MIRATGES


Se m’ha fet vella a les golfes dels anys

una imatge de mi que no voldria

que es perdés per oblit o per desídia.

Més commogut que trist, sovint li trec

la pols i la contemplo. Ploraria

de vegades d’enveja i d’impotència;

d’altres vegades, però, se m’escapa

com una mena de mitja rialla

més comprensiva, agosarada i tendra.

Transcorre el temps i amb miralls i miratges

em vaig configurant un espai lúdic

per compartir amb algú, potser llunyà,

potser desconegut, que estimi amb força,

com jo l’estimo, la imatge que els anys

han envellit però encara m’exalta.





APOSTA


Considerant que els pensaments no paguen,

per ara almenys, impostos, i també

tenint en compte que el risc de pensar

només posa en perill aquell que pensa,

em jugo el poc o molt futur que em queda

a una sola carta, amb l’esperança

de no tenir ni temps ni voluntat

per alterar el sentit d’aquesta aposta.

Això no obstant, no canviaré pas

de tarannà ni de nom ni d’adreça,

la juguesca la faig amb mi mateix

i el resultat que n’espero no passa

d’un precari equilibri entre el que tinc

i allò que sé clarament que voldria.





DEMOCRÀCIA


(assaig general)

Els figurants que seuen a la dreta

de l’escenari, que s’intercanviïn

regularment amb els de l’altra banda,

és a dir, amb els que seuen a l’esquerra.

Quan es trobin al mig, es poden dir

tot el que els passi pel cap, des d’insults

a paraules amables, circumspectes,

poden adoptar un aire displicent,

o bé irritat, o de perdonavides,

i fins i tot poden iniciar

un simulacre de baralla física

que el públic sempre sol aplaudir amb ganes.

Un cop ben asseguts a les poltrones

que reprenguin la representació,

però tenint en compte que els papers

són canviats i cal posar més èmfasi

per tal de fer versemblant l’espectacle.

Comptaré fins a tres.

—I jo?

—Un moment.

Vós… què? Vós a aplaudir i encara gràcies.





APUNTS


Allò que no puc dir se’m converteix

en nostàlgia i enyor i en una part

de mi mateix buida, llunyana i trista.

Quasi obsedit, vagarejo en silenci

del que sóc al que he estat i amb paravents

preservo del futur tanta riquesa.

¿M’escoltarà algú més que el vell grotesc

que em persegueix més que no m’acompanya?

Em canso dibuixant circumferències

i cap no em surt rodona com voldria.

Si la corda és tan tensa que amenaça

amb trencar-se, ¿no valdria molt més

clavar-li un decidit cop d’estisores?

Encara sort, però, que la natura,

pel que he pogut observar, no fa cas

de foteses i mai no perd el ritme;

aquest hivern, per exemple, ha estat ben

pròdig en pluges, com a mi m’agrada:

tant de bo que l’estiu no el desmereixi.





SÍMPTOMES


La represa ha estat lenta i no hi ha hagut,

almenys per ara, cap senyal explícit

que porti a creure que tots els projectes

han culminat amb èxit i que, a més,

s’han assolit els nivells desitjables

a què té dret tothom. Això no obstant,

tots els indicadors macroeconòmics

que reflecteixen conjunturalment

opinions, estímuls i tendències

són inequívocament optimistes,

la qual cosa permet mirar el futur

d’una manera cauta, però ensems

amb tota confiança.

—Heu ben après

el llenguatge de moda, punyetero!





D’OCA A OCA


Repeteixo tirada, però és l’altre

qui tira en comptes meu i sempre em guanya.

L’atzar té dues cares, una roja

i una altra verda. Tinc un dau marcat

però mai no em recordo de jugar-hi,

els pobres, ja se sap! La cara verda

de l’atzar és més dúctil que la roja,

però val més no estar desprevingut

per si es gira la truita i van mal dades.

Com més escric més deixo per escriure

i com més visc més poca vida em queda.

D’aquest no-res me’n faig una cuirassa

per defensar-me dels malignes. Jugo

perquè em torna a tocar: vaig d’oca a oca.





PLANETARI


La conjunció dels astres mai no és

casual. Se sap prou, però ningú

no en fa el cas que caldria. Els poderosos

ho són per una conjunció dels astres.

Això haurien d’aprendre-ho tots els pobres

del món i, a més a més, tots els poetes.

El bell i el ver són una sola cosa.

Per això em quedo tant com puc a casa

—no vull fer pas mal d’ulls—, i escric els versos

en llibretes ratllades procurant

fer bona lletra, cosa que sovint

em sol fallar i em deprimeix moltíssim.

Acumular diners és més que un dret;

la gent com cal ho considera un deure.

Aquest principi no l’han entès mai

ni els poetes ni els pobres, per això

són ells els que generen més conflictes.

I ara salto la ratlla de la nit

i fujo mars enllà. Si algú pregunta

per mi li podeu dir que me n’he anat,

però que tornaré, que sempre torno.





PUNT FINAL


Ho deixo tot, però estreno claror.

Faré un pas més i fugiré de mi

per preservar l’empremta d’un desig

que sé que mai no m’abandonarà.

Perdre la hisenda em dóna llibertat.

El mirall s’ha trencat en mil bocins

i en cadascun m’hi veig, desmesurat.

Amor, amor que em crides quan no hi sóc,

¿per quins camins massa sovint te’m perds

si et duc al sexe, al cor i al pensament?

Ho deixo tot i aprenc codis secrets

en el silenci lúcid de la nit.

Demà em dibuixaré en una paret,

demà passat, si em vaga, faré el mort

i al tercer dia ressuscitaré.

Després els versos es riuran de mi

i jo em riuré dels versos, complagut.

Seré molts o potser no seré cap.

Ho deixo tot, aprofiteu-se’n, gent.

Al que no sóc li agrada el desgavell.

Tot el turment em turmenta ben poc.

Només un cos de dona em fa feliç

i ara el descric tancant, solemne, els ulls.

Espero el llamp que m’ha de redimir.

A poc a poc, em posaré dempeus.

S’apropa el gran moment. Ho deixo tot.

Roda de Ter, maig de 1995 / febrer de 1997.





HAIKÚS

EN TEMPS DE GUERRA

(1999-2001)


A la meva filla Mariàngels





HAIKÚS EN TEMPS DE GUERRA


A quin paisatge

poden adscriure els somnis

els sense pàtria?

Des del capvespre

d’una mirada incerta

l’infant pregunta.

L’oreig recorda

la blava llum dels dies

perduts per sempre.

Diré Kosovo

per dir el buit que culmina

l’horror del segle.

Clarors, desficis,

qui pot tornar els estímuls

de l’esperança?

Algú desperta

de tant en tant la fera.

Maleït sigui!

Quan el vent torni

no trobarà cap arbre

ni cap mirada.

Al forc dels dies

només hi creix tristesa;

lluny, algú canta.

Com un fictici

recer de confiança

la nit arriba.

El vol sinistre

dels grans ocells de presa

confirma l’ombra.

Una rialla

i de nou el silenci.

Era un miratge?

Cauen les hores,

ja no hi ha cap misteri

ni cap pregunta.

L’oblit, tal volta,

perquè el desig se salvi

de la desfeta.

Enrera queden

els dies plàcids. Ara

tot són angoixes.

Fosca, s’escola

la tarda. On són els rostres,

les pedres, l’aigua?

Mirall de cendra,

cap camí no es camina

dues vegades.

Absurda, lenta

s’allunya la corrua.

Cap on fa via?

El buit per tota

resposta, quan més falta

fa una mà estesa.

La pau, pregonen,

i amb la boca petita

criden la guerra.

De branca a branca

d’algun futur que espera

rera les dunes.

Es repeteixen

un altre cop les velles,

tristes imatges.

Les giragonses

del record, com un ritme

per sobreviure.

No hi ha fanfarres

pels perdedors, sols l’ombra

que els acompanya.

Més aspre encara

que els crits més sorollosos,

aquest silenci.

Des de l’angúnia

del fang i la misèria

hi ha uns ulls que ens repten.





HAIKÚS I TANKAS DEL MIRALL


L’aire colpeja

suaument la finestra.

La nit s’apropa.

Perdre’s en l’ombra

d’una mirada amiga

per retrobar-se.

Se’m desdibuixa

per l’horitzó de pluja

la teva imatge,

però et mantinc ben viva

als dits i a la memòria.

Un vent lentíssim

converteix el silenci

en melodia.

Per la incertesa

de molts camins faig via;

tu m’acompanyes.

El fil de plata

del record fa que em senti

més sol encara.

Giro full del capvespre

mentre espero que tornis.

Dòcil, la tarda

se m’adorm a la falda.

Tot és misteri.

Des del propòsit

del jo que mai no em deixa

et penso nua.

Es descabdella

la gran troca dels somnis.

M’enfilo als núvols.

Una olor d’herba

em fa reviure imatges

de la infantesa.

La boca explora

tot el cos per trobar-hi

l’encaix perfecte;

després, les mans i el sexe

proclamaran la vida.

Escric per viure.

O bé al revés, tal volta:

visc per escriure.

Amb mans de sorra

dibuixo al buit els símbols

que em representen.

Com un miratge,

a l’horitzó blavíssim

hi creixen barques.

En viu diàleg

amb vells fantasmes, passo

les hores mortes.

El poc que tinc em sobra

mentre em fan companyia.

El mar, tan pròdig,

m’ha exclòs dels seus prodigis

i dels seus ocis.

Dins d’aquest àmbit

de claredats perdudes

sóc vulnerable,

però el fus de l’espera

manté el cos tens i erecte.

Un crit insòlit

destrueix el misteri

viu del crepuscle.

Penso: el diable xiscla

perquè no pot haver-me.

Absort, contemplo

com se m’escurça l’ombra.

Hi ha algú que em xucla?

Eternes aigües,

la nit que s’allargassa

fa que el solstici

sigui una nota lenta

que quasi angunieja.

Captard de somni,

com en un conte amable

la pluja canta.

Trenca el silenci

la claror inesperada

d’un raig de lluna.

Passen els vespres,

la marea dels signes

teixeix sanefes

que el vent escriu als arbres

i els anys no desdibuixen.

Pel goig de viure

fins al reducte càlid

d’un cos de dona.

T’acomiades

del llibre amb la recança

de qui de sobte

se sent tan solitari

que el venç l’enyor i plora.





HAIKÚS A MARIÀNGELS


Si miro enrera

les cames em tremolen;

quin pou, la vida!

Des de les platges

d’aquella gran tendresa

refaig vells somnis.

Els llocs, els rostres

potser són un miratge

que encara em sobta

i en tu els recordo

des de l’absència d’ara

plena de dubtes.

Entre silencis

hem mantingut intacta

la veu que ens repta.

Recordo encara

la pau dels vells reductes

plens de bellesa.

La casa groga,

mig perduda en un àmbit

de meravelles,

fa molt més dúctil

la greu malenconia

d’aquells capvespres

en què cap música

no aconsegueix de vèncer

el buit del tedi.

Els anys puntuen

amb il·lusions perdudes

totes les rutes.

Als fulls dels dies

hi escric encara gestes

amb tinta verda

i em rellegeixo

com qui inventa paraules

que el neguitegen.

Com tornaria

a les tardes de calma

i de conversa,

per mantenir-me

sempre expectant, al caire

de mil projectes.

Per la memòria

fins al nucli de totes

les esperances.

Ulls clucs, contemplo

els vells, fidels paisatges

que m’acompanyen.

Sempre em pregunto

què ens queda dels silencis

que compartíem

i em fan resposta

més preguntes encara

i més silencis.

Amb mots empleno

de vida no viscuda

l’espai que em manca

i en tu hi retrobo

l’eco d’aquells propòsits

que em justifiquen.

El vent que llaura

la tarda, giravolta

i torna enrera.

Perduts els símbols,

ens queda el risc de creure

més en nosaltres.

Amb pocs estímuls

tornem a ser altra volta

quasi feliços.

La placidesa

com un retorn a l’ombra

d’antics proverbis

i uns ulls que ens miren

des d’una llunyania

potser infinita.





HAIKÚS I TANKAS DEL SOLITARI


Tanco la porta.

Fora, el traüt domina;

dins, tot és calma.

La dona nua

que em mira des d’un àmbit

de meravelles

fa més densa la música

i més clars els silencis.

Enllà dels vidres

s’anuncia una tarda

freda i tranquil·la.

Incerts flueixen

els mots que configuren

projectes, somnis.

Només un vent propici

pot fer-los perdurables.

Des d’algun llibre

potser no escrit encara

hi ha algú que em crida.

Cap jup, m’imposo

mutismes i renúncies,

i ric, encara.

Res no canvia

en l’ordre de la cambra,

però hi transcorren

inesperats prodigis

que l’emplenen de vida.

D’oblits i llunes

me’n faig una presència

ben envejable.

Fondes vivències,

pel goig inabastable

l’esforç de créixer.

Potser el silenci

per descobrir nous ritmes,

potser la música

per fer molt més intensos

els ritmes del silenci.

Els fulls dels llibres

com un espai molt íntim

que mai refusa.

Del vent me’n quedo

la inquietud que vibra

a cada fulla.

Pledejo encara,

tossut i temerari,

amb vells dimonis;

un ritme greu compassa

raonaments i dubtes.

Amb les mancances

m’he fet una cuirassa

per sobreviure.

Propens als somnis,

visc del sobrant de totes

les maltempsades.

Adust, novembre

m’ha segellat els llavis,

ara em sé orfe

de planys i de mestratges

i exulto de tendresa.

Algú que espera

i emplena de preguntes

les hores mortes.

La generosa

calma dels déus em posa

sovint a prova,

sempre que puc, m’aixeco

i els faig la reverència.

L’ordre és bellesa

i és el dòcil refugi

de l’esperança.

L’atzar, tal volta,

per creure en les grans calmes

i els grans desordres.

Se m’esborrifen

els pensaments quan torno

dels meus viatges

i em costa molt reprendre

els vells costums de sempre.

Faig de les ombres

un mar immens de signes

que m’interroguen.

Torno al meu fràgil

recer de cada dia

i els vents s’encalmen.

Ara que els límits

se m’han fet més estrictes,

reprenc amb cura

d’entomòleg vellíssims,

mig oblidats projectes.

Vell com la vida,

m’aprenc per no sentir-me

mai solitari.





TRES APUNTS


1

Amb mans i llavis

ressegueixo la càlida

geografia

del teu cos que se’m lliura

propiciant la lluita.

2

L’encaix perfecte

del desig fa més lenta

la melodia

que cada gest puntua

sense trencar-ne el ritme.

i 3

Encara em deixo

arrossegar pel somni,

fins que de sobte

hi ha una veu que protesta:

no fem literatura!

Roda de Ter, maig de 1999 / novembre del 2001.





ABECEDARI

UNA JOIA SOLIDÀRIA

(2001)





ACULL


Acull els somnis

com el que són, un acte

de fe en la vida.





BANDERA


Farem bandera

dels vuit vents que proposen

múltiples rutes.





CAMÍ


Cap camí és fàcil,

tots ens plantegen reptes,

tots fan preguntes.





DIFERÈNCIA


La diferència

com un espai per creure

més en els altres.





ESPERANÇA


Per l’esperança

fins al reducte càlid

de la tendresa.





FRONTERA


A la frontera

dels espais més inhòspits

hi creixen roses.





GLOPS


A glops lentíssims

beus el licor d’aquesta

tarda tranquil·la.





HUMANÍSSIM


Per l’humaníssim

camí de les mancances

et pots conèixer.





IMAGINARI


L’imaginari

com un gran foc que inflama,

però no crema.





JOC


Quin joc, la vida,

que sempre encén insòlits

senyals d’alerta.





KITSCH


De kitsch sol ser-ho

tot allò que t’allunya

del jo que et repta.





LÍMITS


Enllà dels límits,

a la recerca d’una

cançó enyorada.





MIRATGE


Com un miratge

l’ombra dels anys, tan pròdigs

en meravelles.





NOMÉS


Només amb dubtes

t’aproparàs al ritme

de les certeses.





OBERT


Obert a totes

les músiques, què esperes

per fer prodigis?





PARAULA


Per la paraula

fins al cor de la pedra

i del misteri.





QUALSEVOL


Qualsevol cosa

que no t’allunyi gaire

del dia a dia.





REFÀS


Refàs amb cura

tot un passat que et porta

fins on ets ara.





SOLITARI


Sol assumeixes

el goig de no sentir-te

mai solitari.





TENDRESA


De la tendresa

fins a la ruta blava

de l’esperança.





UNIVERS


Tot giravolta

i l’univers oscil·la

quan mous els braços.





VIVÈNCIES


De les vivències

fes-ne un àmbit per créixer

sense temences.





WATTS


Amb watts subratlles

les paraules escrites

des de la fosca.





XÀFECS


Accepta els xàfecs

com un esclat de força

que vivifica.





YPERITA


De la yperita

en farem sucre candi,

i fora guerres.





ZERO


Amb zero tanques

aquest abecedari.

Escriu-ne un altre.





DESPRÉS DE TOT

(1990-2002)


A la Montserrat,

la meva dona



La vida és tot el que ens passa

Mentre fem altres plans.

John Lennon





DESPRÉS DE TOT


Després de tot encara queda espai

per repensar la vida i convertir-la

en un àmbit molt més silenciós,

a l’abric dels inhòspits desgavells

i les inevitables maltempsades.

Perquè el secret és que no hi ha secret

i els ritmes i les pauses són la cara

potser oculta del temps que no hem viscut

mentre fèiem projectes i ens jugàvem

el passat i el futur en inefables

futilitats amb posat circumspecte.

I ara què ens queda fora del recel

i les mancances? Què compartirem

amb la gent que estimem i que ens estima?

La fosca complaença dels secrets

o la riquesa absurda del misteri?

Res d’això i tot això, perquè el subtil

mirall discret que ens encén la mirada

és el no-res que sempre descobrim

sense voler, tossuts i agosarats,

després de tot, després de cada cosa.





QUARTER D’HIVERN


Aquesta fosca buidor que acompanya

cada gest fa més trista la desfeta.

Tan gran ha estat l’esforç, que el cor es mostra

recelós de tornar a emprendre combat,

com si la por li tenallés les forces.

Lentament torno al vell quarter d’hivern

perdut entre les dunes i el silenci

on sé del cert que ningú no m’espera.

Amb els ulls fits en l’horitzó llunyà

hi evocaré en veu baixa el nom i el rostre

d’aquells que, massa ingenus, han perdut,

com jo, més que la vida en la contesa.





VIDA SECRETA


Només allò que és íntim sobreviu

i, a poc a poc, es converteix en l’àmbit

en què, cansat, reposo del desori

de cada dia. Jo i els meus records

salvats curosament de l’escomesa

d’una vida viscuda com qui fa

camí amb el vent de cara i no se sent

gairebé mai compromès amb el ritme

que li dicten els deures i les modes.

Només l’imaginari converteix

el fer i desfer en una altra lucidesa

agosarada i tràgica. Després,

tot el que quedi escrit a les parets

dels sentits balbs serà vida secreta,

l’única que em pertany i que puc sempre

contemplar, temerari i desimbolt,

com qui s’inventa una nova memòria.





ATZUCAC


Instal·lat en un fràgil equilibri,

recelós i poruc, desfaig propòsits

i capcot m’arrenglero amb els vençuts.

Algun recurs hi deu haver per tal

de descriure l’absència de l’absència

i passar comptes amb els déus i els homes.

Ara només converso amb mi mateix

i em recordo de quan, fa seixanta anys,

jugàvem a l’acuit i jo parava.





DIETARI


Dimecres, 7 d’agost. Tot el matí

perdut —o potser no— buscant l’encaix

de pensament i mots, per no fer gaire

malbé el silenci. Amés a més, detalls

poc importants a tall de companatge.

Tarda lenta i tranquil·la. Algun record

mig esborrat per la llum excessiva.

Sóc tardoral, l’estiu em desgavella.

Finalment sembla que l’encaix funciona.

En suma: un dia més per afegir

a la llista no gaire estimulant

d’uns anys viscuts, diguem, entre parèntesis.





DE CASA ESTANT


Tots els miralls per fer fugir la por,

i la meva mirada més enllà

dels límits de la tarda. No hi ha treva

ni vull imaginar-la per no perdre

la força de l’instant, els blaus llunyans

i els verds imaginaris que compassen

el somni i el fan pròxim i assequible.

Tots els miralls perquè l’aigua no perdi

ni el seu ritme pausat ni el seu misteri.

Després, òpals enllà de la gran calma,

no serà trist ni greu abandonar

com qui no vol, a poc a poc, la vida.





TÚMUL DE VENT


És tan subtil la ratlla que separa

la llum de l’ombra, que em confonc sovint

i de sobte camino a les palpentes.

Més que perdut, distant, no goso fer

preguntes a l’estrany que m’acompanya.

¿Si el vell espill consuetudinari

no reflecteix la imatge que voldria,

qui sinó jo pot sentir-se’n culpable?

Assegut i en silenci, faig recompte

de dubtes i mancances per no perdre

ni el goig de viure ni la confiança.





ATURALL


Generosa en silencis, ara penso

la tarda que ha passat i m’hi retrobo.

No em vull ni massa lluny ni massa prop

dels horitzons de mi que reconec

i puc tocar amb els dits de la memòria.

Mot rere mot, els versos configuren

un àmbit de preguntes i misteri

que algú, potser llunyà i desconegut,

desxifrarà sense ni jo saber-ho.

Serà l’instant del gran acompliment

i un vent suau dispersarà les ombres

perquè l’espai que quedi sigui net

i obert a tota mena de propòsits.

Camins enllà, el temps farà camí,

i jo, mig complagut, mig resignat,

ho contemplaré tot des d’allà on sigui.





TEMPS GUANYAT


El desamor com una gran peresa

que amaga el nom i trenca tots els ritmes.

Recordo vells arraps majestuosos,

lúbrics potser i sobretot ingenus,

i recordo capvespres temptadors

prop d’una mar només imaginada.

La història és record i és lentitud,

una troca de fil que es descabdella

compassant-ne el sentit amb els dits balbs

de la memòria, per recuperar-ne

moviments i propòsits d’una fonda,

insospitada i fràgil placidesa.

Cap temps no es perd, i al pou del sentiment

l’aigua sempre es renova i vivifica

la necessària set, el gran batec

amb què el desig posa a prova la vida.





TAULA PARADA


Posem que dic que el ponent és la música

i que el llevant són els llibres. Descric

d’aquesta forma un àmbit compartible

que només comparteixen fugaçment

passavolants discrets i afectuosos.

L’àmbit també té nord i té migdia:

el migdia és el dubte i la pregunta

i el nord té i tindrà sempre nom de dona.

I ara, tancant els ulls, puc establir

tots els límits que vulgui i transgredir-los.

Sé, tanmateix, que mai al meu davant

no hi ha ningú que em faci companyia.





A PRECARI


Des d’un ponent eixut, contradictori.

Tot el que tinc és poc per redreçar

dignament la malmesa singladura.

Tampoc no em sobra temps. I, això no obstant,

els versos pel seu compte bescanvien

silencis per paraules i exigeixen

un alt tribut de vida. No puc, doncs,

reposar ni vull fer-ho. Més m’estimo

veure’m entrar lentament al recinte

que jo mateix he anat configurant

i seure i esperar fins que algú em cridi

des d’un ponent eixut, contradictori.





MEMÒRIES


Ara que sé que encara em queda alè

canviaré de veu i de registres

i potser jugaré amb cartes marcades

per evitar els paranys i les sorpreses.

Fa molt de temps de tot i encara em sobta

l’aiguabarreig dels sentiments que pugnen

per establir-se al pou de la memòria

i fer-ne la primera residència.

Hi ha massa món darrere cada signe

i poc espai per encabir-hi els fràgils

mecanismes insòlits del desig

que reclamen un lloc de privilegi.

Amb tot, més val no perdre l’esperança,

si més no perquè els anys només importen

per tot allò que cadascú assumeix

com a vida viscuda, el referent

que interroga i sorprèn, però acompanya.

De tot plegat no vull pas que me’n quedi

res més que una frisança al cap dels dits

i un vent de llum al fons de la mirada;

la resta, fet i fet, no m’interessa.





PRINCIPIS


He endreçat el calaix; ja l’hi tenia

però no se sap mai què pot passar

si ve que, fet i fet, em globalitzen.

Amb l’endreça defenso una misèrrima

quota de poder: la de pensar

lliurement el que vulgui i comportar-me

discretament d’acord amb el que pensi.

Funambulesc, faig tràgics equilibris

entre el silenci i la procacitat

i menjo poc i bec encara menys

per si tornen els dies de penúria.

No passaré de vell, però confio

que sempre hi haurà algú per recordar

que el sol surt per tothom, i cada dia.





ELOGI DE L’ENYOR


Posem que el fil de plata d’un afany

et porti al cor del temps —si el temps té cor.

Què faràs aleshores? Assajar

tal volta de descriure l’inefable,

o quedar embadocat davant d’aquell

joc de miralls que ningú no s’explica?

Quin ganivet de doble tall, el risc,

que ningú no sap bé per on s’empunya.

Més val que et facis ombra amb la teva ombra

mentre desxifres el perfil de cada

solc de la pell, l’enigma sorprenent,

de tan familiar, de les arrugues

i, a poc a poc, construeixes un lúdic

retrat de tu mateix que t’acompanyi.





A TALL D’EXORDI


Qualsevol de nosaltres, perdedors

irreverents i lúcids, i també

qualsevol d’ells, els altres, instal·lats

en castes de poder i privilegi,

un matí qualsevol, des de la trista

permuta del mirall, podem sentir-nos

exiliats sense sortir de casa.

I què farem, llavors? Invocarem

lleis i preceptes? Cridarem a comptes

els descreguts? Renegarem els déus?

Així s’expressa el temps, sense cap llei

d’impietat, i és bo saber-ho i dir-ho

per assajar de viure amb els sentits

i els sentiments en perpètua vigília.

Mirar la vida cara a cara és un

recomanable i prudent exercici

d’humilitat, una activa i discreta

conspiració que ens apropa a aquell nucli

tan oblidat de nosaltres mateixos

en què a vegades és dur descobrir-se.

Créixer també és saber que la tristesa

i fins i tot l’afront no són, per sort,

exclusiva dels vils, sinó un grotesc

patrimoni de tots, i que pels ulls

dels marginats, dels pobres, dels vençuts,

se’ns en va a tots plegats el goig de viure

harmoniosament i amb alegria.





OASI


El lloc és força auster, però agradable.

Pocs mobles, tant se val, i tres finestres

amb persianes de fusta, pintades

de color verd, que quan hi bat el sol

fan que la llum resulti acollidora.

Sempre que hi vaig hi trobo gent discreta,

conversadors afables plens d’un càlid

interès pel que diuen i el que escolten.

Un detall important: no s’hi ven res

i mai no hi anuncien cap producte.





L’ÀUGUR


Fa temps que va marxar cap a ponent

però me’n queda el rastre. Tantes hores

imprecises i lentes; i els colors

recuperats amb urc per no deixar

de ser qui sóc. No puc pas descobrir-me

ni en el vol ni en el cant. Em persegueixo

més ençà dels sentits perquè hi ha sempre

algun íntim espai de mi que em manca.

Tard o d’hora, la mar i el vell rellotge,

que no descompta els anys però en perllonga

sorprenentment el ritme i la tendresa,

faran a miques el soroll. Potser

serà llavors el moment de reprendre

la pauta del silenci i descobrir

un altre cop la bellesa oblidada.





L’ALTRE I JO


De la mateixa manera que perdre’s

pot ser un retrobament inesperat,

passo comptes amb l’altre que no sóc

per estar net de culpa davant meu.

Amb tot, no sé si el temps serà propici

o si m’hauré de desdir del que penso

per no ofendre ningú d’aquells que no

confien en els canvis de la història.

Sigui com sigui, amb gent que no conec

cada matí subscric normes i pactes

i em costa menys de creure en el desig

que d’apuntalar els anys amb moltes crosses.

L’altre i jo ens perdrem junts qualsevol vespre

i en acabat algú, potser el mateix

que ara em descriu sense saber-me gaire,

se sentirà tan ple de mi que per

comprendre’m ja no li caldran paraules.





CAPGIRELL


Com una falsa descripció del foc

que no s’adiu amb el foc i no crema,

així l’espai que ara m’encercla.

Em sóc estranyament fidel per dir

que el poc que tinc no em pertany i que ho torno

de bon grat al seu vell propietari.

Nu i deforme, potser seré més jo

i potser no em farà tanta vergonya

desaprendre el present sense refusos

ni acusacions del tot extemporànies.

Capgiro el temps i amb records no viscuts

descric l’espai que ara mateix m’encercla

com un foc que no és foc, però que crema.





PASSADÍS


Aquest mateix recorregut l’havia

fet altres cops sense tanta fatiga.

Però potser parlo massa i algú

pot titllar-me de cínic o indiscret.

El paravent de sempre em protegeix

dels inclements bufaruts que em sacsegen.

Si torno a casa, de què puc queixar-me?

On puc anar amb ningú per companyia?

Tanmateix, decepciona haver perdut

tantes primícies, tantes referències,

i constatar que pell i sentiments,

fets un garbuix, no tenen la noblesa

mínimament exigible i, a sobre,

afeixuguen el cos encara més

que els anys i la penúria. Tot comptat

i debatut, el més prudent serà

fugir potser descalç pel passadís

mirant de no deixar cap llei de rastre.





PRIMERA PROCLAMA


Tinc ancorades a no sé quin port

les barques del retorn, i m’avindria

potser a desarborar-ne tots els pals

a canvi de no res, perquè ara ja

no em sedueix intensament cap ruta

i em fa falta ben poc per sobreviure.

En clau de vell faig recomptes furtius

d’enganys i desenganys, i amb la mirada

més que amb el gest em desvetllo capricis

que mai no s’acompleixen. A recer

d’aquesta vida visc i encara em queda

sorprenentment l’humor de proclamar-ho,

com aquell que no vol, en aquests versos.





NIT ALTA


D’aquest silenci sense angoixa em sé

deutor, i no em dol ni n’espero resposta.

Tampoc no gosaria fer preguntes.

Tot el que em dóna la nit alta és càlid

i engrescador, perquè el present recula

i es dilueix com una ombra de l’ombra.

Allò que només puc dir en veu molt baixa

ressona temps enllà, a ple misteri.

Amb els dits plens de fosca ressegueixo

tots els rostres possibles, fins que un gest

pren forma dintre meu, acolorit

per l’enyor i el desig. Perduts reialmes.

Sabré de mi mentre mantingui viu

aquest lúcid espai de claredats

que comparteixo amb el desconegut

generós i fidel que m’acompanya.





AMB VENT FAVORABLE


Perquè una cambra sigui el meu reialme

no em pensaré perdut, sinó només

absent, i així l’amable quietud

del retorn serà un llarg retrobament.

Recuperar l’ordre, el rigor i el risc

del més quotidià, pot ser un molt plàcid

exercici d’estil que posi a prova

moviments i reflexos, tal vegada

mig oblidats pel llarguíssim desús.

De tot plegat no n’espero miracles.

He envellit massa en poc temps i aquests anys

m’han fet més malfiat. Però la fonda

transcendència dels íntims rituals

encara goso esperar que no perdi

la seva dignitat, si els déus em fan

do d’una mica de vent favorable.





ORACLE


A poc a poc restitueixo espais

que els déus m’havien ofert, generosos,

favors rebuts potser de mi mateix

o bé d’algú que els reclama amb tendresa.

A poc a poc fugiré del neguit

amb el neguit per tota companyia

i parlaré de mi per conservar

tan viu com pugui el poc que encara em queda.

A poc a poc l’oblit em portarà,

n’estic segur, davant el buit que em xucla,

i amb els ulls ben oberts contemplaré

com la nit engoleix el que voldria

i el que potser només he somniat

i com, a poc a poc, tot s’aquieta.





PARÒDIA


Era plaent el viatge, i alegre;

però de sobte varen bufar vents

no gaire favorables i el vaixell,

segurament poc ben patronejat,

va anar durant un temps a la deriva

i al capdavall, vençut, es va enfonsar.

Amb restes del naufragi, tanmateix,

m’he fet un baluard i ara em defenso

tan bé com puc i sé dels vents terrals

que tampoc solen ser gaire propicis.

D’aquest joc de renúncies i fracassos

jo i molts altres com jo en diem viure.

Pel que he vist i llegit, últimament

passen força sovint aquestes coses.





APUNT


Ara faig d’angle insòlit de la llum.

Per qualsevol escletxa el vent penetra

i esbulla tots els colors. Torno enrere

per no perdre’m del tot i em faré fort

al racó més obscur de la memòria.

Com que estic ben convençut que seria

inoportú llançar un atac frontal

perquè el contrincant sap escapolir-se

amb una traça inusual, he optat

per reforçar la meva rereguarda

i mantenir-me expectant perquè sigui

si de cas ell qui es mostri hostil, encara

que això comporti un encarcarament

avorridíssim, quasi insuportable.

Ara faig d’angle estèril de la llum.

Si em criden, tanmateix, diré que encara

no estic a punt, que tinc certes foteses

per endegar, mig de nit, mig de dia,

que de moment, sisplau, amb mi no hi comptin,

que encara em queda molt passat per viure.





PLETS


Pledejo amb mi mateix i mai no sé

si guanyo o si perdo. Ja fa més

de no sé pas quants anys que dura el joc

i cada nit hi ha uns ulls que m’interroguen.

Onsevulla que vagi m’enduré

l’ombra estrafeta i el farcell dels dubtes

i els desenganys, perquè el blau dels miratges

no em faci perdre el nord i si envelleixo

sigui a ritme de plets amb mi mateix

per entendre, si puc, quin vent m’impulsa:

moriré més tranquil, quan sigui l’hora.





A TALL D’INVOCACIÓ


A poc a poc es desdibuixen xifres

i referències, potser records,

o somnis tal vegada, que s’havien

ensenyorit del pensament. Un càlid

vent terral ha eixugat l’aigua de totes

les pluges persistents que amenaçaven

collites i camins. Nua i solemne

la paraula reprèn la seva densa

significança i creix, agosarada,

més ençà del silenci en què ressonen

tots els càntics i totes les temences.

Aquest és el domini. No es desvien

els colors ni la tensa meravella

del desig no acomplert que pugna en cada

batec i en cada vers. L’arbre que marca

la fita del retorn descriu els límits

que caldrà transgredir per afirmar-los.

I altre cop la recança i el misteri

seran l’incert senyal que s’insinua

com un miratge enllà de l’horitzó

quan el sol fa prodigis amb les dunes.

I altre cop un encès desig de viure,

retrobat i perdut a cada gest,

guiarà els ulls i els dits fins a l’extrema

claredat d’aquell mar sense retorn

que acull, propici, tots els vents, i els sap

retornar la cadència perduda.





L’OBSCUR


Acluca els ulls i sentiràs encara

com batega la llum, luxuriosa.

Ara, com que el que toca és persistir,

no et podràs pas refugiar en l’angoixa

ja que tot té aquell deix de placidesa

que captiva els sentits. Per tant, no et vulguis

gaire sotmès a res, fes per manera

d’oblidar els atzucacs i les temences,

posa més noms encara a les vellíssimes

imatges de l’enyor que et regeneren

la pell del sentiment i repeteix-te

les paraules que quasi has desaprès,

que quan l’obscur t’encengui la mirada

no et faci tornaveu cap llei de dubte.





GAIREBÉ RES


El gest, quasi furtiu, abans hauria

desvetllat la incitant complicitat

d’una actitud ardent, provocativa.

El joc era servit. Només calia

deixar que fos el plaer qui dictés

les normes i seguir-les, com un càlid,

tumultuós capbussament del cos

en el cos per sentir-se i retrobar-se.

Era un esclat que no necessitava

justificants ni tampoc frases fetes,

perquè qualsevol llei de compromís

li hauria fet minvar l’impuls, la força.

I ara, en canvi, cansat i decebut,

sempre em venç el recel, i el gest que em feia

vibrar se’m converteix en un parany

que contemplo amb temor, mentre els batecs

de la sang se m’emplenen d’enyorança.





INVITACIÓ A LA DANSA


Amb penes i treballs mantinc intacte

un vell reducte que amb el pas del temps

s’ha convertit en una fortalesa.

Parapetat darrera el que he perdut,

lúcidament defenso el privilegi

de ser qui sóc, d’escriure com escric

i de viure com visc, sempre que el cos

se’m conservi en uns mínims acceptables.

Ara que l’agost bat els seus metalls

amb una escandalosa desmesura,

jo em refugio en la solemnitat

que s’ha integrat en mi i em representa.

Després, els déus diran per quin camí

i amb quina gent he de seguir la ruta;

dòcil i greu allargaré les mans

per aprendre el nou ritme de la pluja.





TRAMOIA


Potser el mateix paisatge, per no perdre

aquell encant ingenu que perdura

ben viu al fons secret de la memòria.

I potser el mateix rostre, les mateixes

paraules si un prodigi fes possible

de recordar-les i de repetir-les.

Caldria un cert esforç per poder fer

versemblant tot el joc, però valdria

la pena d’intentar-ho, si més no

per abdicar de gust el cansament

que de vegades gairebé ofega.

Canviaria, tanmateix, la música:

ara seria algun barroc: Vivaldi,

posem per cas, o Telemann, o Purcell,

perquè el somni tingués el component

de miratge que encén i meravella.

I ella de nou, al ceptre del desig,

tan viva i expectant com aleshores.





TRAJECTES


Podria anar del menjador a la cuina

pel corredor, que és el camí més curt;

però m’ha agradat sempre fer marrada

per cambres de, diguem-ne, mals endreços

on, ben sol, faig llarguíssimes xerrades

amb mi mateix, analitzo, comparo,

convoco absents i morts, els faig preguntes

i fins i tot m’atreveixo a respondre-les

com si fos ells: un exercici lúdic

i teatral que sempre em reconforta.

Altrament, un discret eclecticisme

m’ha fet, sortosament, menys vulnerable

i més contemplatiu, i ara els trajectes

els faig amb peus de plom —santa paraula!—

i mirant de no trepitjar pas cap

ull de poll de la gent que m’acompanya.

Més que educat, complimentós, procuro

no oblidar mai de dir gràcies a aquells

que han compartit amb mi les hores mortes

del dia o de la nit, tots ells insignes

personatges i referents digníssims

d’una inefable solitud que els anys,

a poc a poc i amb més pena que glòria,

han convertit en el tresor secret

de la meva vellesa i dels meus ocis.





SEGONA PROCLAMA


Força sovint el repte és el silenci,

l’espai incert que va de vers a vers,

de pregunta a pregunta.

Potser el que marca el ritme és el desig,

però el desig tan aviat sotmet

com allibera, i mai no concedeix

treves al sentiment o a l’esperança.

Amb la mà alçada contra tots els vents

refermo un vell propòsit:

no em malviuré més enllà del que pugui

descriure dignament,

sense temors absurds i mantenint

la mirada ben neta.





TERRATRÈMOL


No estic pas gens segur que tots els càlculs

que he fet siguin correctes. De vegades,

quan un es pensa que té controlat

el jaient de les coses, se li giren

i li provoquen cobriments de cor,

per dir-ho amb una mena d’eufemisme.

Tampoc s’hi val a fer jocs de paraules

perquè tothom sap que la vida és dura

i no regala res. I doncs, què em queda?

M’agradaria veure’m amb els ulls

tancats, per descobrir què hi ha darrera

d’aquesta paret llisa de la fosca.

Potser el no-món és un prodigiós

reialme de no-gent que, com si res,

s’ha desentès amb el vent d’un sol gest

de les foteses que ara em preocupen.





ADÀGIO


La lentitud com un estar en les coses

per assumir-ne encara més el ritme.

Tota d’arrels, la veu, i aquest enyor

qui sap de què que la fa més austera,

com si una antiga i molt dolça tristesa

li conferís la voluptat perduda.

Tot és sobrer per desoir la crida

d’uns ulls llunyans o pròxims, tant se val,

que ja no fan de mirall que pregunta

sinó d’insòlit paravent que frena

la ziga-zaga estimulant del somni.

Cansadament potser, o tal vegada

més allunyat que mai del joc que incita,

espero algun senyal, una paraula

o un gest tal volta que reveli tota

la densitat del buit que m’acompanya

i em torni la perduda lucidesa.





APOGEU


Una lànguida i dolça deixadesa,

i així l’espai que quedi per recórrer

no podrà ser ni exigent ni pedant.

Recordo hiverns acollidors, amb grisos,

solemnials i nits llargues, profundes,

i recordo la pluja com un àmbit

obert a tota llei de fantasies.

Ara, sol i expectant, torno a percebre

la plenitud del temps, com el ressò

potser desmesurat d’una campana

que puntua les hores amb un toc

remot i displicent d’indiferència.





ASSAIG DE MEDITACIÓ


Al vell que sóc gairebé no el sorprèn

cap espectacle; i tanmateix no es pot

pas dir que estigui especialment trist,

només, potser, una mica decebut,

com tothom, com tothom, i un xic cansat

pels anys i per les xacres.

Però posem per cas, que deia l’oncle,

que es fes un lífting a la pell de l’ànima

i pagués deutes potser no contrets

als obscurs creditors dels anys difícils,

o bé que, iconoclasta, es proclamés

postulant d’un encès postmodernisme

i s’inventés paradisos exòtics:

què en trauria? Ni capgirant el món,

si el pogués capgirar, no alteraria

l’ordre del temps, rigorós i conspicu,

ni estrenaria cos d’adolescent,

ni tindria de franc cap dels peatges

que imposen els experts i els poderosos.

Res de res, o tan poc que, fet i fet,

més li valdrà, si pot, d’interpretar-se

a si mateix tan dignament com pugui,

procurant, això sí, que el personatge

no se li mengi gaire la persona.

I viure, tant se val, a l’inrevés

de molts o de tothom, amb la llunyana

festa del cos per tota referència

i un horitzó tan singular que sembla

que porti data de caducitat.

Això i res més. I ara que torna a Andorra,

el vell que sóc encara s’entendreix

perquè la tarda és un cadell que esbulla

càlidament la vida, i perquè tot

el que vol s’ho pot dir amb una paraula

que es repeteix, somrient, en veu baixa.





MIQUEL MARTÍ i POL (Roda de Ter, 1929 - Vic, 2003) ha estat el poeta més llegit i un dels més prestigiosos de la literatura catalana contemporània. Entre els seus llibres destaquen El poble (1966), La fàbrica (1972), Vint-i set poemes en tres temps (1972), Estimada Marta (1978), L’àmbit de tots els àmbits (1981), Primer llibre de Bloomsbury (1982), Llibre d’absències (1985), Els bells camins (1987), Suite de Parlavà (1991), Un hivern plàcid (1994), Llibre de les solituds (1997) i Haikús en temps de guerra (2002). Mereixedor de múltiples premis i distincions, la seva obra ha estat molt difosa per diversos cantants i ha estat objecte d’espectacles teatrals.





