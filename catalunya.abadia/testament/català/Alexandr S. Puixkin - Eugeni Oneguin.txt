La primera gran novel·la russa és en vers. Venerada com l’obra mestra absoluta per tots els que vindran després —Dostoievski, Tsvetàieva, Nabókov, Dovlàtov—, fora de Rússia se l’ha llegida poc, perquè el peu forçat de la rima i del metre n’han llastat la traducció. En català faltava qui desafiés l’obstacle i traduís l’Oneguin en vers. Arnau Barios s’ho va proposar i, set anys més tard, ofereix l’obra mestra al seu públic.

«Tota la literatura russa que estimem ve de Puixkin. No és tan sols la peça que articula una literatura encarcarada amb una de nova i palpitant. És un dels creadors més divertits i lluminosos d’aquells anys. La seva llengua costa de traduir, massa clara i arrelada. Per això, i en una paradoxa molt russa, el clàssic més famós a casa és potser el més desconegut a fora. L’anomenen el nostre tot. Se l’han fet seu uns i altres. Tothom hi ha trobat el que ha volgut, un rebel, un patriota, un llibertí o un visionari. El poeta Aleksandr Blok dirà l’any 1921, en un país devastat: “La nostra memòria guarda des de la infantesa un nom alegre: Puixkin. Aquest nom, aquest so ha omplert molts dies de la nostra vida”». Arnau Barios.





Alexandr S. Puixkin





Eugeni Oneguin


Novel·la en vers



ePUB v1.0

Papallona 16.08.21





Títol original: Евгений Онегин

Alexandr S. Puixkin, 1833

Traducció: Arnau Barios, 2019

Disseny de coberta: Ángel Uzkiano

Edició digital: Papallona (v1.0)

ePUBCat base r1.3





Pétri de vanité il avait encore plus de

cette espèce d’orgueil qui fait avouer avec

la même indifférence les bonnes comme

les mauvaises actions, suite d’un sentiment

de supériorité, peut-être imaginaire.

Tiré d’une lettre particulière[1]

No vull distreure el públic vanitós,

estimo l’atenció benigna

d’una amistat: tant de bo fos,

la que et presento, una penyora digna

de la teva ànima agraciada,

plena d’un sacre ensonyament

de poesia clara i desvetllada,

simplicitat i elevació de ment.

Que sigui així, i, amb mà predisposada,

pren uns capítols divergents,

amb notes còmiques i tristes,

mig populars i mig idealistes,

fruit descurat dels meus divertiments,

d’insomnis, d’una vaga inspiració,

d’anys immadurs i ja pansits,

de freds advertiments de la raó

i de senyals del cor, adolorits.





PRIMER CAPÍTOL


S’afanya a viure i frisa per sentir…

PRÍNCEP VIÀZEMSKI[2]



1

«L’oncle és de normes tan perfectes

que ara, malalt de veritat,

se’ns ha guanyat tots els respectes:

millor no ho pot haver pensat.

Dóna un exemple de profit,

però, Déu meu, que és avorrit

estar-se nit i dia amb un malalt,

sense allunyar-se del capçal!

Que n’és, d’hipòcrita i mesquí,

distreure un infeliç que fina,

donar-li mentrestant la medicina,

tot trist, posar-li bé el coixí,

sospirar i dir-se, quan no ho sent ningú:

a veure si el diable se t’endú!».



2

Així rumia un jove poca-solta,

volant en cotxe de correus

entre la polseguera que l’envolta,

fet hereu únic pel voler de Zeus.

Amics de la Liudmila i d’en Ruslan!,[3]

deixeu que us mostri en un instant,

ara mateix, sense cautela,

el nostre heroi, l’heroi de la novel·la:

Oneguin, amb qui tinc bona amistat,

a vores del riu Neva neix,

allà on potser vas néixer tu mateix,

lector, o allà on has destacat.

Jo abans rondava per allí,

però em fa mal, el nord, a mi.



3

Servint l’Estat amb molt d’afany,

son pare s’endeutava més i més;

solia fer tres balls cada any;

s’entén que, en fi, s’arruïnés.

L’Eugeni queda a bon resguard:

primer el cuida Madame; més tard,

serà Monsieur qui en prendrà cura.

Si bé es feia estimar, la criatura,

era argent viu. Per treure-li neguits,

Monsieur l’Abbé, trist franceset,

en comptes de moralitzar el vailet,

en tot l’alliçonava entre acudits,

renyava les maleses sense aplom

i el duia al Parc d’Estiu[4] a fer-hi un tomb.



4

Quan joventut i rebel·lia

arriben a l’Eugeni, anys de somieig,

anys d’esperança i melangia,

a aquest Monsieur l’engeguen a passeig.

Ja en llibertat Oneguin roda:

es fa tallar els cabells d’última moda,

va igual que un dandy londinenc mudat

i entra per fi dins l’alta societat.

Se sap comunicar en llengua francesa

perfectament, l’escriu amb eficàcia,

fent reverències hi té gràcia,

balla masurques amb destresa.

¿Què més us cal? Per tots resulta

un noi que es fa estimar i, a més, prou culte.



5

Tots hem après alguna cosa

de la manera que millor hem pogut,

i, així, tothom que s’ho proposa,

gràcies a Déu, pot fer-se el saberut.

Oneguin és, segons el veredicte

de molta gent (jurat estricte!),

força instruït; pedant, però.

Tenia el felicíssim do

de conversar i no prendre mai partit,

tocar qualsevol tema com si res

en un debat, amb aire entès,

guardar silenci en coses d’erudit

i desvetllar el somriure de les dames

amb flames d’imprevistos epigrames.



6

No està de moda, ja, el llatí.

Ell en va aprendre, a dir-vos veritat,

la mica que solia fer servir:

d’inscripcions fàcils, treure’n l’entrellat,

enraonar de Juvenal,

escriure vale[5] en cartes, al final,

i de l’Eneida, amb desencerts,

no dir-ne gaire més d’un vers.

Entre la pols de les cronologies,

furgant les cròniques del món sencer,

no hi trobaria cap plaer.

De Ròmul, tanmateix, als nostres dies,

tenia apreses de memòria

un munt d’anècdotes d’història.



7

Privat d’amor per l’alta poesia,

no s’entregava a la sonoritat

i un iambe d’un troqueu no distingia,

tot i que molts ho haguéssim intentat.

Maldeia de Teòcrit i d’Homer

i a Adam Smith es dedicava enter.

Era un profund economista:

tenia el propi punt de vista

sobre l’erari nacional,

com se sosté un Estat, com creix,

com prescindeix de l’or mateix

si té matèria natural.

Son pare això no ho entenia bé

i hipotecava més terrer.



8

De tot el que sabia a més l’Eugeni

no puc pas fer-ne l’enfilall.

Però on sí que era un veritable geni,

allò que se sabia amb més detall,

allò que des de jove li seria

dificultat, tortura i alegria,

que li distreia tota la jornada

la seva mandra atribolada,

era, doncs, l’art de la passió suau,

que Ovidi va cantar, pagant-ho car:

tan lluny d’Itàlia, de la llar,

enmig d’un erm indret moldau,

entre suplicis, va acabar-hi

un viure esplendorós i temerari.



9[6]

..................



10

Que aviat que va saber fer el paperot,

estar gelós, guardar-se una il·lusió,

fingir-se ombrívol i capcot,

desenganyar per enganyar millor,

mostrar-se vanitós o obedient,

considerat o indiferent!

No deia res: que esmorteït!

Parlava: que fogós i ardit!

Tot escrivint, que desimbolt!

D’un sol amor, d’una única alenada,

s’abandonava a l’estimada.

Quins ulls posava, intrèpid o irresolt,

ràpid o tendre, i com, de tant en tant,

feia acudir una llàgrima brillant!



11

Com simulava no tenir experiència,

atemoria amb penes preparades,

torbava amb bromes la innocència,

feia lloances delicades;

vingut l’instant entendridor,

sabia derrotar amb seny i passió

les pors d’uns anys sense malícia,

rebia el gest reflex d’una carícia,

pregava alguna confessió discreta,

sentia ja el primer batec,

l’amor a prop, i quan, en sec,

pactava una reunió secreta…

amb ella a soles al davant,

feia una classe edificant!



12

Que aviat que va causar desfici

als cors de les coquetes oficials!

Si li venia, per caprici,

de carregar-se els seus rivals,

en deia fàstics ple de mala bava.

I quines trampes no els parava!

Però vosaltres, benaurats marits,

amb ell no estàveu mai renyits.

Tant s’avenia amb l’home picardiós

(deixeble de Faublas[7] i del seu art)

com amb el suspicaç vellard

o amb el cornut majestuós

i satisfet, que tot ho troba bé,

tant el dinar com la muller.



13. 14

..................



15

Com sempre, encara s’està al llit

que ja li porten notes i correu.

¿Què són? ¿L’inviten? Sí, a la nit

el criden de tres llocs, es veu.

Primer una festa, una altra més tardana…

¿A on anirà, el meu tarambana?

¿Per on comença? Li és igual:

a tot arreu arriba puntual.

Es muda i surt, si dura el titubeig,

cofat amb un bolivarià,

i ja tenim l’Oneguin a rondar

a l’aire lliure, pel passeig,

fins que adverteix l’atent Breguet[8]

que arribarà a sopar justet.



16

Ja és fosc. Dins el trineu s’aclofa,

tothom s’aparta al crit «Feu pas, us dic!».

El gebre li ha argentat l’estofa

del coll de llúdria de l’abric.

Cap al Talon s’embala: que l’esperin,

segur que allí ja hi ha en Kaverin.[9]

Hi ha entrat, el suro salta en línia dreta,

raja el xampany, el del cometa.[10]

Té enfront un roast-beef ensagnat,

tòfones (luxe de la jovenesa,

la flor de la cuisine francesa)

amb pinya de color daurat,

formatge tendre de Limburg

i foie en conserva d’Estrasburg.



17

La set vol copes per posar en remull

la carn que crema, el greix; però el Breguet

repica enmig del batibull:

avui estrenen un ballet.

Legislador implacable del teatre

que xiula tant com idolatra

belles actrius a l’escenari,

dels bastidors un ciutadà honorari,

Oneguin vola a l’esdeveniment

per a xiular-hi l’heroïna,

Fedra o Cleòpatra, aplaudir Moïna[11]

o un entrechat, dins d’un ambient

d’esperit crític (l’únic fi

de tot plegat, però, és fer-se sentir).



18

País de màgia! En temps passats,

Fonvizin va brillar sovint,

còmic audaç i amic de llibertats;

també l’adaptador Kniajnín.

Ózerov va partir-s’hi el tribut noble

que són els plors i aplaudiments del poble

amb la Semiónova, l’actriu.

Allà Katenin va tornar-hi viu

el geni majestàtic de Corneille,

el murri Xakhovskoi va fer l’estrena

dels seus sainets, punyents de mena,

i Didelot va coronar-s’hi rei.[12]

Allà, entre bastidors entretingut,

van córrer els dies de ma joventut.



19

¿Què se n’ha fet, deesses, de vosaltres?

¿On heu anat? Oïu ma trista veu:

¿sou les d’abans?, ¿sou unes altres

que, rellevant-les, no les reemplaceu?

¿Escoltaré aquells cors un altre cop?

¿Ingràvida, em volarà a prop

una Terpsícore[13] del país rus?

¿No trobaré, amb l’ull trist, difús,

cap rostre conegut sobre l’escena

repetitiva i, dirigits

al públic els binocles avorrits,

espia fred de l’emoció aliena,

hauré de badallar, callat,

i recordar aquell temps passat?



20

És ple, el teatre. Brillen llotges,

butaques i platea, tot hi bull,

al galliner piquen de mans, ferotges,

i fa remor el teló mentre es recull.

Brillant, etèria, el gest acorda

als arquets màgics de la corda,

prop seu un grup de nimfes s’aglutina,

és ella, Istómina, la ballarina.[14]

Tocant a terra amb un peu sol,

fa amb l’altre un cercle, punt per punt.

De sobte un salt, de sobte vola amunt,

com Èol bufaria un borrissol,

es descabdella, s’embolica

i amb un peuet veloç en l’altre es pica.



21

Aplaudiments. Oneguin entra,

se’n va al seient topant amb tot de cames;

guerxeja i els binocles centra

sobre desconegudes dames.

Ja ha repassat les galeries,

ho té tot vist: vestits i fesomies

el deixen molt insatisfet.

A banda i banda, als homes els ha fet

salutacions, i, amb gran desinterès,

després, ha contemplat l’escena

i ha badallat i ha dit, girat d’esquena:

«Al pas del temps, tot hi és sotmès.

Abans veia els ballets sense fer figa,

però ara en Didelot també em fatiga».



22

Encara amors, dimonis i serpents

salten i s’esvaloten allà dalt.

Encara guarden els abrics servents

que dormen al vestíbul principal.[15]

Piquen de peus; ningú no para

de protestar, mocar-se, fer gatzara.

Encara es veuen, dins i fora,

els fanalets brillant alhora.

Es cansen els cavalls del fred

i dels arnesos, i els cotxers fan lloc

per escalfar les mans al foc,

tot renegant del senyoret.

Però l’Eugeni ja se’n va,

a casa: el noi s’ha de mudar.



23

¿Me’n sortiré, de fer un retrat fidel

d’aquella cambra resguardada

on l’aprenent de modernet model

es muda i es desmuda altra vegada?

Amb tot allò que sol difondre’s

pels capritxosos des de Londres

(que, Bàltic a través, n’extreu

carregaments de fusta i sèu),

amb tot el que el gust àvid de París

(el van endevinar, el negoci)

s’empesca d’exquisit per l’oci,

el luxe i el plaer més mudadís,

amb tot això no deixa racó buit,

aquest filòsof als divuit.



24

Ambre a les pipes de Bizanci,

bronze a la taula, porcellana,

perfum (l’olfacte malcriant-s’hi)[16]

dins de cristall en filigrana,

llimes d’acer i pintes, tisoretes,

les unes tortes, d’altres dretes,

i tretze gèneres de raspallets,

aquells per ungles, per les dents aquests.

Rousseau va creure irreverent

(ho dic de pas) que el seriós Grimm[17]

es netegés les ungles de borrim

al seu davant, llunàtic eloqüent.

Tant defensar la llibertat,

i aquí va estar del tot desencertat.



25

Es pot ser un home molt com cal

i dur les ungles netes. ¿Qui es consum

lluitant amb l’època actual?

És el gran dèspota, el costum.

L’Eugeni meu, com un Txadàiev[18] dos,

tement dels altres un rebuig gelós,

era un pedant en roba: es va permetre

de ser el que es deia un petimetre.

Passava, entre miralls i coses fines,

tres hores, pel cap baix, cuidant la imatge.

Semblava, quan sortia de l’estatge,

que, disfressada amb robes masculines,

Venus mateixa, esbojarrada,

volgués anar a una mascarada.



26

Us he ensenyat, atent, amb cura,

una toaleta estrafolària

i ara voldré, pel món de la cultura,

descriure aquí la seva indumentària.

Això potser ja fóra massa.

Ho hauria de descriure amb traça

però gilet, frac, pardessús…

cap d’aquests mots no hi és, en rus.

I ja ho veig prou (m’inculparé):

caldria que el meu pobre estil

deixés d’empastifar-se amb mil

paraules d’àmbit foraster

(el Diccionari de la llengua,[19] jo

també l’he consultat, però).



27

Això no ens interessa gens;

ens acuitem al ball, més val,

que el meu Oneguin ja hi fa cap, corrents,

i a un cotxe de lloguer ha pujat d’un salt.

Els fars frontals dels carruatges,

per les façanes fosques d’habitatges

i pels dorments carrers en successió,

treuen, alegre, una claror

que fa en la neu tot d’arcs de Sant Martí.

A la mansió de festa, tot són tràfecs

i pengen fanalets als ràfecs.[20]

Pels finestrals, d’allà i d’aquí,

s’hi veuen córrer siluetes

de caps d’extravagants i de dametes.



28

El nostre heroi arriba al hall;

com una fletxa vora del porter,

pels esgraons de marbre ha emprès el vol,

d’un cop de mà s’ha clenxat bé

i ha entrat. El lloc és ple de gom a gom,

la ja cansada música prorromp,

tots dansen la masurca, al ball,

arreu hi ha gent, terrabastall,

dringuen els esperons dels militars,

volen els peus de les senyores,

entre les seves passes seductores

volen, fogosos, els esguards,

i el recelós xiu-xiu d’uns figurins

es nega en el rugit dels violins.



29

En temps d’anhels i aspiracions,

vaig ser dels balls un gran apassionat:

per lliurar cartes o declaracions

no hi ha un indret més adequat.

Vostès, marits de tant d’honor!

Voldria fer-los un favor,

al que els diré tinguin l’oïda oberta:

més els valdria d’estar alerta.

Vostès, mamàs, amb ull més vigilant,

tinguin les filles controlades,

estiguin als binocles aferrades!

Déu les empari, si no ho fan!

Jo puc escriure això amb raó:

fa temps que ja no sóc cap pecador.



30

Ai las, he malversat mitja existència

en tota mena d’alegria!

El ball, però, no fos per la decència,

encara avui m’agradaria.

A mi m’agrada el jovent boig

i la gentada, l’espurneig i el goig,

les dames, els vestits tan meditats,

i els seus peuets. Però amb dificultats

podreu trobar, a Rússia sencera,

que n’hi hagi, de bonics, ni tres parells.

Ah!, no he pogut oblidar aquells

peuets… Tristoi, sense delera,

encara hi penso tot el dia;

dormint, el cor se’m desficia.



31

¿Quan, doncs, i en quin racó de món

ho oblidaràs, cap de pardals?

Ah, peus, peuets! ¿On sou, ai, on?

¿Trepitgeu flors primaverals?

Criats entre plaers d’Orient,

la neu del nord, tan depriment,

no l’heu marcat d’unes petjades;

en grans catifes aflonjades,

gaudíeu luxes i textura.

¿De quan feu perdre’m la memòria

de set d’elogis i de glòria,

del lloc patern, de la clausura?[21]

La joventut alegre s’ha esborrat

tal com les vostres petges en un prat.



32

De Flora el rostre, de Diana el bust,

i tant que ho són, de bells, amics!

Però és millor Terpsícore, al meu gust,

que els seus peuets són més bonics.

En contemplar-los, l’ull preveu

alguna recompensa sense preu,

i llur bellesa afigurada mou

desitjos solts en enrenou.

M’agraden els peuets, Elvina amada,[22]

a taula, sota llargues estovalles,

al ball, sobre el parquet on t’emmiralles,

de primavera, a l’herba d’una prada,

d’hivern, tocant les reixes de la llar

o en penyes de granit, vora la mar.



33

Recordo el mar abans d’una tempesta:

com van engelosir-me les onades

que als seus peuets, corrua agresta,

corrien a ajaçar-se, enamorades!

Com vaig voler, llavors, amb la maror,

tocar-li els peus, fer-hi un petó!

No, cap passió semblant, cap dia

de joventut que en mi bullia,

va fer-me desitjar amb un tal fervor

besar la boca d’una Armida,

la galta com de roses, enrogida,

les sines plenes de llangor;

no, mai, amb una empenta així

cap sofriment no em va afligir.



34

Tinc el record d’uns altres dies:

en somnis íntims, per instants,

sostinc l’estrep de moltes alegries…

em ve el peuet entre les mans.

De nou la fantasia em bull a l’acte,

de nou la sang s’inflama amb aquell tacte,

sento que al cor pansit s’emmena,

l’amor de nou, de nou la pena!…

Prou, no diguem més meravelles

de les altives amb xerraire lira;

ni els sentiments ni els versos que ens inspira

el seu encant no se’ls mereixen, elles;

els dons d’aquestes magues són replets

d’engany: els mots, els ulls… i els seus peuets.



35

I el meu Oneguin, ¿què? Mig adormit,

directe al jaç, deixa la dansa,

quan els tambors[23] ja han deixondit

la gran ciutat que no descansa.

Un tender es lleva, l’altre és al carrer,

va a la parada un carreter,

del barri d’Okhta[24] una lletera

ve trepitjant la neu primera.

Creix el xivarri matinal.

S’obren persianes, la fumera arrenca

i puja en espiral blavenca,

i el pastisser alemany, tan puntual,

diversos cops, en gorra de cotó,

ja ha obert el vasisdàs (o porticó).



36

Però, esgotat del ball i del sarau,

tornant la matinada en mitjanit,

en una ombra beata, dorm en pau

el fill del luxe i del delit.

Dorm fins passat migdia; altra vegada

es llevarà amb la vida preparada,

monòtona i exuberant,

sempre el demà a l’ahir semblant.

Però l’Eugeni ¿està content,

tot i ser lliure i a la flor dels anys,

tot i tenir, en amor, tants guanys

i tants plaers diàriament?

En tants festins, ¿s’estava complagut,

despreocupat, bé de salut?



37

No. D’hora es va enfredar l’afecte,

el va avorrir l’estrèpit mundanal,

les belles van deixar de ser l’objecte

d’un maldecap habitual;

massa traïcions el van deixar esgotat,

i el van cansar els amics i l’amistat,

perquè no sempre fan el pes

ni els beef-steaks ni el foie gras estrasburguès

amb el xampany de les bodegues,

ni els acudits (no tothom sap

estar enginyós amb mal de cap).

I, si era poca-solta i cercabregues,

també va perdre el gust, en fi,

del plom, del sabre i del maldir.



38

És una xacra (tothom s’erra

a l’hora de trobar-li causa)

semblant al spleen d’allà Anglaterra:

la khandrà russa sense pausa

a poc a poc se’l va fer seu.

No es va engegar cap tret, gràcies a Déu

no va tenir aquesta sortida,

però es tornava fred envers la vida.

Com un Childe Harold,[25] llangorós,

als grans salons compareixia.

Cap joc de cartes, cap xafarderia,

sospir o esguard afectuós…

res no me li era d’interès,

no el commovia res de res.



39. 40. 41

..................



42

Capritxosetes d’alta societat!

Sou les primeres de qui es despreocupa.

Als nostres temps, la veritat,

cansa una mica l’estil d’upa.

Malgrat que alguna (de vegades passa)

de Say i Bentham[26] us farà una classe,

enutja, en general, la seva parla:

no paren, bledes, d’espifiar-la.

A més, que totes són tan virtuoses,

tan imposants, tan saberudes

i tan devotes, convençudes,

tan remirades i puntoses,

i als homes són de tan costós accés,

que ja ve spleen de veure-les, només.



43

Vosaltres, belles damisel·les

a qui, de nit molt avançada,

porten gosades carretel·les

per la ciutat pavimentada…

va abandonar-vos igualment.

Un renegat del gaudi turbulent,

l’Eugeni a casa es va tancar,

va prendre, badallant, la ploma en mà,

hauria escrit… però l’esforç constant

li feia fàstic i, després de tot,

la ploma no va escriure un mot

i ell no va anar a parar al gremi llampant

del qual no n’he de fer el judici,

ja que és el meu mateix ofici.



44

Un altre cop donat al lleure,

un buit terrible el va afligir

i amb un lloable fi es va asseure:

amb la saviesa d’altri omplir el magí.

Posa legions de llibres al prestatge,

llegeix, llegeix, sense avantatge:

això és estrany i fals, allò avorrit,

allà hi manca fondària, aquí sentit;

en tots hi troba una tortura:

els llibres vells són antiquats,

s’obstinen en l’antic les novetats.

Com fa amb les dones, deixa la lectura.

Sobre el prestatge i el polsós estol,

hi corre un tafetà en senyal de dol.



45

De convencions socials, de vans fatics

va desempallegar-se, i jo també,

i és quan tots dos ens vam fer amics.

Em van agradar d’ell l’estil de fer,

una tirada involuntària a

la fantasia estrafolària

i un intel·lecte fred, ben esmolat.

Jo ressentit, ell molt callat,

la vida ens feia estar de pega:

de les passions, n’havíem vist el joc

i, al cor, teníem consumit el foc.

La gent i la Fortuna cega

ja ens vigilaven amb paranys

quan érem al matí dels nostres anys.



46

A qui ha viscut pensant, secretament

no el pot sinó fastiguejar l’entorn.

A qui ha viscut sentint, li és un turment

l’espectre del seu temps sense retorn;

enlloc no troba encís prou fort,

la serp maligna del record

i del penediment se’l menja viu.

Cosa que dóna un atractiu

a la conversa, és clar, d’allò més gran.

Em va sobtar, primer, el seu to,

em vaig acostumar, però,

a aquella mala bava disputant,

als seus sarcasmes biliosos

i als epigrames foscos, maliciosos.



47

Sovint, quan era temps d’estiu,

llavors que s’il·lumina, transparent,

el cel nocturn per sobre el riu

i al vidre alegre del corrent

la faç lunar no es pot emmirallar,

tot recordant idil·lis de temps ha,

tot recordant amors viscuts,

ens embriagàvem, tots dos muts,

d’alè de nit, afectuós,

de nou sentint, sense fer cas de res.

Com, en el son, s’envola el pres

de la masmorra a un bosc verdós,

així volàvem en somieig

al primer jove vagareig.



48

Contra el granit, que feia de suport,

l’ànima plena de tristor,

l’Eugeni cavil·lava absort,

igual com va descriure’s el cantor.

Tot era en pau. Sols algun crit

es feien entre els vigilants de nit,

sentíem una carretel·la al lluny,

des de Miliónnaia,[27] amb retruny,

una barqueta, amb rems a cada banda,

nedava en aigües adormides

i, més enllà, ens atreien crides

d’un corn i d’una frívola corranda…

Però és més dolça, a la vesprada,

l’octava del Torquato[28] ben cantada.



49

Oh, Brenta![29] Oneig de l’Adriàtic!

Al meu davant us mostrareu;

em tornaré a inspirar i, extàtic,

m’encisarà la vostra veu.

Pels néts d’Apol·lo[30] lloc sagrat,

me’l fa proper com si hi fos nat

la lira intrèpida de Byron.

Lliure, gaudint de nits que flairen

de voluptat italiana,

aniré en góndola nocturna

i, adés xerraire i ara taciturna,

tindré al cantó una jove veneciana.

Els llavis aprendran, pel seu favor,

la llengua del Petrarca i de l’amor.



50

¿Vindrà, el moment de deslliurança?

Invoco l’hora que no arriba.

Al mar, espero la bonança,

faig gestos als vaixells des de la riba.

Bregant sota una manta de tronades,

pel lliure encreuament de les onades,

¿quan podré, lliure, emprendre la carrera?

És l’hora de deixar aquesta ribera,

tan avorrida al meu albir,

i recordar, en el mar meridional

de la meva Àfrica pairal,

la grisa Rússia amb un sospir:

allí vaig estimar, allí vaig sofrir,

i, el cor, el vaig deixar enterrat allí.



51

L’Eugeni i jo ens havíem preparat

per visitar països estrangers;

però, per força temps, el fat

va separar-nos poc després.

Son pare va exhalar l’últim adéu.

Oneguin va trobar-se davant seu

una legió de creditors gasius.

Tots actuem per certs motius:

l’Eugeni no podia sofrir els plets

i, satisfet del seu destí,

tota l’herència els va cedir;

no hi veia pèrdua, a grans trets,

o va tenir la intuïció

que l’oncle passaria a un món millor.



52

Així mateix: va rebre al punt

de part de l’administrador l’avís

que l’oncle, al llit i moribund,

volia, abans, que hi acudís.

Va ser llegir l’epístola funesta,

que tot seguit, a la requesta,

en cotxe de correus va anar a carrera;

d’antuvi li venia badallera

i es preparava a fingir plor,

mentir i estar avorrit, tot pels diners

(aquí he volgut que el llibre comencés);

a casa l’oncle, el veu, però,

que en un taulell ja està ajagut,

llest per pagar a la terra el seu tribut.



53

Hi era el seguici funerari,

d’arreu venien al casal.

Amics i desamics van arribar-hi

amb ganes d’assistir a un bon funeral.

Van enterrar el difunt parent,

van menjar i beure de valent,

i, en acabat, marxaven fent la posa

com si els toqués de prop, la cosa.

Tenim Oneguin fent vida pagesa.

Malgastador fins ara, i dissolut,

es fa de sobte amo absolut

de cada bosc, taller, canal i estesa

i està content de no haver emprès

aquest viatge per no res.



54

Li són dos dies novetat

l’aïllament seu camperol,

el bosc ombriu i refrescat,

el plàcid so del rierol;

al tercer, camp, puig, bosc espès

no li desperten interès,

després ja li provoquen son;

després comprèn, com correspon,

que al poble hi ha el mateix avorriment,

però sense passejos ni palaus,

ni cartes, versos o saraus;

que la khandrà, sempre pendent,

corre com l’ombra al seu darrere

o la muller que persevera.



55

Sóc nat per una vida reposada,

per la quietud de la natura;

al camp, la lira sona reforçada,

la dèria de crear és més pura.

Innocentment passant l’estona,

passejo vora un llac que m’esborrona:

far niente és l’únic reglament.

Cada matí em desperto i tinc en ment

només que goig i llibertat…

i dormo molt, llegeixo poc,

d’honors volàtils me n’excloc.

¿No va ser així, en un temps passat,

que, inconegut de tots i ociós,

vaig deixar córrer els anys millors?



56

Flors, camps, natura, amor, folgança!

Amb tota l’ànima sóc vostre.

M’agrada quan alguna dissemblança

entre l’Eugeni i jo es demostra,

que eviti que lectors mofaires

o aquells sagaços criticaires

que solen editar difamacions

em prenguin per comparacions

i repeteixin descreguts, després,

que aquí he gargotejat el meu retrat

com va fer Byron, l’altivat,

com si avui dia no es pogués,

en un poema llarg, parlar d’algú

i que per força no hagis de ser tu.



57

Tots els poetes són amics

de somnis amorosos, és ben cert.

Quan em venien pensaments bonics

n’extreia una figura que, a cobert,

restava en l’ànima reclusa

perquè després la revivís la musa.

Cantava, malcurós com era,

la noia muntanyenca, una quimera,

i les captives del Salguir.[31]

Companys, sovint veig que despunta

entre vosaltres la pregunta:

«La lira ¿per qui et fa un sospir?

¿A qui, entre contrincants geloses,

has dedicat paraules melodioses?



58

»¿Quina mirada et fa d’inspiració

i amb la carícia que t’adreça

et paga el cant ple de tristor?

¿A qui torna el teu vers una deessa?».

I, nois, ningú. Ningú, carai!

El foll desfici de l’amor, jo mai

no l’he sentit i he estat feliç.

Beat qui al seu amor unís

rimes fervents! Ha duplicat

el sant deliri de la poesia

fent amb Petrarca una mateixa via,

ha donat pau al cor apesarat

i ha aconseguit la glòria de retruc.

Jo, enamorat, sóc mut i ruc.



59

La musa ja ha tornat, l’amor és mort

i el seny obscur se m’ha aclarit.

Lliure, de nou busco l’acord

de sentiments, sons màgics i sentit.

Escric, i el cor no es desespera,

la ploma ja no té aquella fal·lera

de fer, al costat dels versos, dibuixets

de caparrons de noies, de peuets;

no crema cendra en revifalla.

Si bé afligit, ni un plor no em resta

i aviat de marques de tempesta

no en quedarà cap romanalla:

llavors començaré a fer plans

d’una obra de vint-i-cinc cants.



60

Ja tinc l’esquema argumental

i el nom del meu protagonista,

mentre que la novel·la té el final

d’aquest primer capítol a la vista.

M’ho he remirat amb diligència:

hi veig més d’una incoherència

i en esmenar-la no em distrec.

Li dono a la censura el que li dec

i a mercè plena dels gasetillers

entrego el fruit de la feinada meva.

Vés-me a les vores del riu Neva,

tu, creació nounada, vés!,

i el premi de la glòria ateny:

males lectures, crits i reny!





SEGON CAPÍTOL


O rus!…[32]

HORACI

Oh Rússia!



1

Al camp, l’Eugeni s’avorria

en un racó de món excels.

Qui estimi els gaudis innocents podria,

en aquell lloc, beneir els cels.

La casa, sola i senyorial,

era a recer dels vents per un tossal

i a prop d’un riu. Lluny, als seus peus,

hi havia prades i daurats conreus

que virolaven, plens de flors;

hi havia al volt uns quants poblats

i hi pasturaven els ramats.

Un gran jardí, paratge de repòs

de dríades pensives, desatès,

obria el seu ombratge espès.



2

Estava feta, la mansió honorable,

com cal que es faci una mansió:

tota ella ferma i confortable,

al gust sensat de l’antigor:

habitacions de sostre alt,

drapada la saleta principal,

a les parets retrats dels tsars

i estufes d’un enrajolat espars.

Avui, tot ha quedat antic;

per què, no sé explicar-m’ho pas.

Tot i que això, en qualsevol cas,

no preocupava el meu amic,

que li venia igual la badallera

fos el saló modern o d’una altra era.



3

Es va instal·lar a la cambra on, quaranta anys,

va estar-s’hi el familiar d’habituds tosques,

amb la casera intercanviant reganys,

mirant per la finestra i matant mosques.

Tot era humil: empostissat

de roure, un escriptori gens tacat

de tinta, armaris i un sofà de ploma.

Va obrir els armaris: most de poma

en gerres, tota una comesa

d’un aiguardent de fruita, un calendari

de l’any mil vuit-cents vuit, en un armari;

en l’altre, una llibreta amb la despesa.

L’ancià tenia tants quefers

que, en llibres, com voleu que s’hi fixés.



4

Enmig dels seus dominis, sol,

per passar el temps d’alguna forma,

l’Eugeni té una idea al vol:

fer, en l’orde antic, una reforma.

Ermità savi, les labors forçoses,[33]

seguint idees novedoses,

transforma en un impost no tan feixuc.

L’esclau va beneir el fat benastruc.

En canvi, el seu veí no hi veia

sinó un terrible greuge, estalviador

i emmurriat al seu racó;

l’altre veí amb sorna somreia.

Tots eren d’un parer senzill:

aquell extravagant era un perill.



5

Li fan visites, al principi.

Ell, però, té un cavall a punt,

un semental del Don, perquè quan guipi

una tartana que, enfilant amunt,

apunta per la carretera,

pugui marxar pel pati del darrere.

Tots, molt ofesos d’un tal acte,

tallen amb ell qualsevol tracte.

«És un talòs, és un llunàtic,

és un maçó d’aquells, i beu

només vi negre, ja em direu!

No els va a la mà a les dames, l’antipàtic,

no diu de vós, contesta brusc: sí, no…».

Aquesta era la unànime opinió.



6

En aquest temps, a la contrada,

arriba un altre propietari

que causa entre la veïnada

un mateix crític comentari.

De nom Vladímir Lenski, era un xicot

en plena flor dels anys, guapot,

lector de Kant, amb l’ànima repleta

d’estudis fets a Göttingen, poeta.

De les boirines d’Alemanya

va dur-ne el que li havien ensenyat:

somnis per un futur de llibertat,

una natura ardent i força estranya,

un parlar sempre enfervorit

i rínxols negres fins al pit.



7

La mundanitat freda i corrompuda

no havia encara en ell marcit la joia

i d’un amic la benvinguda

o la carícia d’una noia

daven caliu al cor, bo i inexpert.

Amb esperança que no es perd,

l’atreien l’espurneig i l’enrenou

del món: tot li semblava nou.

Apaivagava la incertesa

amb una dolça fantasia;

per ell, la vida consistia

d’incògnites de gran bellesa,

i sempre barrinava en elles

tot sospitant-hi meravelles.



8

Creia que una ànima bessona,

predestinada, se li acordaria:

que ella a la pena s’abandona

i que l’espera nit i dia.

Creia que els bons amics seran capaços

de dur, abans que trair, grillons tenaços,

i que no els dubta el braç robust

a destruir les armes de l’injust;

que hi ha una gent triada pel destí

que estima els altres de tot cor,

la seva plèiade no mor

i tard o d’hora haurà de resplendir

i amb un esclat de rajos absolut

omplirà el món de beatitud.



9

La compassió, la indignació que inflama,

envers el Bé un amor pur, franc,

i el dolç suplici de la fama

aviat li fan bullir la sang.

Lira a la mà, pel món desfila

i sota el cel de Goethe i Schiller,

amb el seu foc poètic, sent

que tota l’ànima s’encén.

Feliç, ell sempre en els seus rims

és de les altes muses digne,

perquè, amb orgull, als cants assigna

uns sentiments sempre sublims,

l’embat de la passió naixent dins seu,

la senzillesa bella i greu.



10

L’amor cantava, obedient,

i la tonada era serena

com d’una noia el càndid pensament,

com son d’infant o com la lluna plena

en els tranquils espais eteris,

deessa dels sospirs i dels misteris.

Cantava penes i separacions,

l’Allò i els tèrbols horitzons

i roses en l’estil romàntic.

Cantava aquells indrets llunyans

on, tant de temps, en silenciós descans,

havia vessat plors amb el seu càntic.

El viure ja marcit cantava en vers,

als divuit anys tot just complerts.



11

Allà on només l’Eugeni era capaç

de valorar els seus dons divins,

no van poder agradar-li pas

les festes que donaven els veïns;

la seva xerradissa li era adversa.

Els amos feien gran conversa

de gossos, segues de farratges,

begudes, parentius i cosinatges,

i no excel·lien mai, per descomptat,

ni en foc poètic, ni agudesa,

ni en sentiments, ni en la saviesa,

ni en l’art del tracte en societat.

(Ara, el parlar de les mullers,

de ximple encara n’era més.)



12

Ric, guapo, Lenski és acollit

a tot arreu (al camp, aquest és l’ús):

el veuen casador i un bon partit

i els que li diuen el veí mig-rus

contents el casarien amb la filla.

Ell només entra i, no perilla,

en la conversa es posen a al·ludir

a l’avorrida vida del fadrí,

l’asseuen prop del samovar,

la filla Dúnia serveix te,

«Dúnia», li xiuxiuegen, «guaita’l, eh!»,

li porten la guitarra i (Déu nos guard!)

ja canta i xiscla com qui es mor:

«Acut al meu alcàsser d’or!».



13

A Lenski no li ve de gust

de dur fermalls matrimonials

i així, quan sap d’Oneguin, just

hi vol tenir lligams cordials.

Van coincidir. L’ona i el roc,

versos i prosa, el gel i el foc

no són tan diferents com ell i Oneguin;

i per això, quan es coneguin,

no es trobaran res de notable.

Més tard es cauen bé i, al capdavall,

junts cada dia munten a cavall

i fan una amistat inseparable.

Així la gent (i jo, el primer)

es fan amics de no saber què fer.



14

Però ni així existeixen, els amics.

Trobem uns zeros tots els altres,

desfent certs prejudicis massa antics,

i no ens preuem sinó a nosaltres.

Semblem petits Napoleons

i el que veiem en els milions

d’animals bípedes és sols una eina,

riem del sentiment i anem per feina.

L’Eugeni aquí tenia més paciència:

encara que ell jutgés la gent amb seny

i en general sentís desdeny,

solia en d’altres veure l’excel·lència

i els sentiments tractar amb respecte

(no hi ha cap norma prou perfecta).



15

Sentia Lenski amb un somrís:

la parla del poeta, apassionada,

un pensament encara movedís,

la inspiració contínua en la mirada,

tot per a Oneguin era nou.

Al seu davant, ja se’n guardava prou

de dir algun mot que sonés fred,

pensant: «Seria ben ximplet

privar-te d’una efímera il·lusió,

ja et desenganyaràs encara

que jo no hi sigui; viu tranquil, per ara,

pensa que el món és pura perfecció:

et perdonem la jovenesa.

L’ardència és jove i jove és la bestiesa».



16

Pels seus debats servia tot,

tot els portava a pensaments magnífics:

l’acord social d’un clan remot,

el Bé i el Mal, descobriments científics,

els hàbits que heretem amb la cultura,

l’enigma de la sepultura,

el ser, el destí; tot hi tenia tanda

i no deixaven res de banda.

Lenski, si un tema li tocava el viu,

deia, abrandat, en un transport,

trossos d’algun autor del nord;

l’Eugeni, amb aire permissiu

(i sense entendre-hi gens, de versos, ell),

feia l’esforç d’atendre el jovencell.



17

Però si hi ha un assumpte que fascini

els meus dos ermitans, són les passions.

Fora del seu rebel domini,

Oneguin en parlava, en ocasions

fent un sospir ple de recança.

Feliç qui n’ha sabut l’esgarrifança

i se n’ha anat del seu costat;

molt més feliç qui no les ha tastat,

qui, refredant l’amor amb la distància,

l’odi amb retrets de tafaner,

badalla amb els amics i la muller;

qui, mai gelós, no ha sentit ànsia;

qui el patrimoni familiar

no es juga a cartes ni a l’atzar.



18

Quan ens empara la bandera

d’una quietud prudent i lliure,

quan se’ns apaga la foguera

de les passions, quan ens fan riure

els seus rampells, les embranzides

i ressonàncies diferides,

llavors, calmats amb grans treballs,

ens plau sentir els escarafalls

que un altre, apassionat encara, fa

i, tot sentint-lo, el cor se’ns serra.

Així, quan ja no va a la guerra,

deixat al cau, un veterà

escolta, amb tots els ets i uts,

el que li expliquen joves mostatxuts.



19

Cert: la fogosa jovenesa

no té misteris protegits:

odis, amors, joia i tristesa…

ho xerra tot pels descosits.

L’un retirat i veterà en amor,

l’altre volent obrir el seu interior,

Oneguin s’escoltava amb aire greu

com Lenski es confessava davant seu.

Mostrava al descobert, llavors,

un esperit ingenu i confiat.

L’Eugeni hi va saber el relat

d’un amor jove sense esforç:

al conte, hi abundava un sentiment

que tots hem conegut al seu moment.



20

Ai, estimava tal com avui dia

ja no s’estima, estimar així

només pel cor ple de follia

d’algun poeta és un destí.

Sentia sempre una frisança,

sempre una pena, una enyorança

sempre i en qualsevol indret.

Ni el viure lluny, que tot ho torna fred,

ni els anys de la separació,

ni el temps que va donar a les muses,

ni l’enrenou de diversions profuses,

ni els mèrits estrangers, ni la instrucció

no van canviar el seu esperit,

d’un virginal caliu nodrit.



21

Encara un nen quan l’Olga el va corprendre,

de mals d’amor era ignorant

i va ser el testimoni tendre

dels seus esbargiments d’infant;

dessota uns roures acollents,

van compartir divertiments

i els pares d’ells, veïns i amics,

veien un matrimoni fix.

Al camp, en un entorn mansuet,

l’Olga va créixer als ulls dels pares

amb gràcies naturals i clares;

floria com l’ocult muguet

que dins l’herbei espès s’afona,

lluny de l’abella i de la papallona.



22

Va regalar al poeta ella mateixa

el primer somni d’il·lusió novella

i ell va compondre la primera queixa

amb flauta pastoral pensant en ella.

Adéu-siau, jocs infantívols!

I va estimar els boscos ombrívols,

la pau, la solitud serena,

la nit d’estels, la lluna plena…

Oh lluna, làmpada a la qual

sovint havíem dedicat

passejos en la fosquedat

i plors per desfogar algun mal,

ja no veiem en tu res de pregon,

sols el recanvi d’un fanal que es fon.



23

Sempre creient i discreteta,

sempre com el matí joiosa,

càndida com la vida d’un poeta

i com un bes d’amor afectuosa,

tenia de color blau cel els ulls,

semblaven com de lli els seus rulls,

somriure, talla, moviments i veu…

l’Olga ho tenia tot. Però agafeu

alguna altra novel·la: una figura

hi haurà semblant; és molt bonica,

i, un temps, em va agradar una mica,

però me n’he avorrit fora mesura.

Permet, lector, que en endavant

em centri en la germana gran.



24

Es deia Tatiana, sa germana.

Seria el primer cop que es mostra

un nom així en la fina plana

d’una novel·la, per caprici nostre.

¿Que no és melòdic i agradable?

Però, ho entenc, amb ell va inseparable

la suggestió d’un món vetust

o de criades. De bon gust,

cal reconèixer-ho, no en tenim gaire

en res que fem, ni en triar el nom

(en versos… bé, ja ho sap tothom).

La il·lustració es va quedar en l’aire

i no en vam treure benefici,

només jactància i artifici.



25

Així que es deia Tatiana.

Ni amb la bellesa, ni amb el roig

de galtes que tenia sa germana,

ella no feia tant de goig.

Feréstega, callada, enyoradissa,

com una daina escapadissa,

a casa seva hauríeu pensat que era

d’una altra casa, forastera.

Mai no els sabia fer cap festa

al pare o a la mare, ni tampoc,

quan era nena, entrava al joc,

a saltironejar amb la resta.

A prop de la finestra li fugia,

seient callada, tot un dia.



26

Des de petita, la cavil·lació

va ser-li una fidel companya

i, amb somnis, va donar color

al pas del temps a la campanya.

Els fins ditets mai no van fer

gest d’agafar l’agulla i, al teler,

no van traçar cap forma nova

amb un brodat sobre la roba.

Indici de les ganes de manar,

l’infant que juga amb una nina

aprèn maneres, disciplina

i bon comportament mundà,

i amb serietat la renya i l’alliçona,

fent el mateix que la marona.



27

La Tatiana, en canvi, ni en la infància

no té cap nina entre les mans,

i no hi conversa amb elegància

de novetats i gustos ciutadans.

Mai no va fer entremaliadures

com d’altres nens. En nits obscures,

quan era hivern, l’atreia més

sentir una contarella que esglaiés.

I quan la nània[34] feia una sortida

amb l’Olga i companyia al prat,

ella no hauria mai jugat

a córrer i empaitar, avorrida

de tant de crits i riallades

i diversions esvalotades.



28

Des del balcó, el que li agradava

era avançar l’eixida de l’aurora,

quan la celístia es va fent blava,

el ball d’estrelles s’evapora,

surt llum al viu del firmament,

avís del dia, bufa el vent

i creix a poc a poc l’esclat diürn.

D’hivern, quan el foscam nocturn

més temps domina mitja terra,

quan l’est més temps no s’importuna,

entre boirims, sota la lluna,

i, engandulit, al son s’aferra,

ella es llevava a l’hora de costum,

amb la candela fent-li llum.



29

Aviat van agradar-li les novel·les,

li eren, de tot, substitució;

la van enamorar les bagatel·les

de Richardson[35] i de Rousseau.

Son pare, bo i sense mal geni,

reressagat en el passat centenni,

no hi veia mal, en la lectura,

sinó un joguet de criatura

(en no tenir pas l’hàbit de llegir)

i la deixava en pau, sense esbrinar

quin era el llibre que fins l’endemà

dormia a sota del coixí.

Tant com la filla, la muller

n’estava molt, de Richardson, també.



30

Si Richardson li feia el pes,

no era perquè l’hagués llegit,

perquè fos Grandison en res

millor que Lovelace; qui ho havia dit

era, molt temps abans, l’Alina,

princesa moscovita, sa cosina:

li havia parlat d’ells sense repòs.

Llavors, al seu futur espòs,

sense consentiment la van prometre;

guardava per a un altre el seu afecte,

que li agradava en cor i en intel·lecte.

La feia sospirar, aquest petimetre,

un Grandison que, de fet, era

sergent de Guàrdia i un tronera.



31

Tots dos, tant ella com aquell,

vestien amb bon gust; no van comptar,

malgrat això, amb el seu consell

i la van dur davant l’altar.

Perquè la pena s’esvaís,

l’espòs, sensat, va endur-se la infeliç

a la contrada camperola.

Allà, envoltada de gentola,

va trasbalsar-se i va plorar, d’entrada:

quasi hi va haver un escàndol familiar;

més tard, va encarregar-se de la llar

i va avesar-s’hi, acontentada.

El cel és qui el costum ens ha donat:

reemplaça la felicitat.



32

Una aflicció tan malsoferta

la va calmar el costum, més fort,

i aviat va fer la descoberta

que li va dur, per fi, conhort.

Passat un temps, troba la clau

de com manar el marit per viure en pau,

amb direcció dictatorial:

des de llavors, tot va com cal.

Tot: portar comptes, reclutar serfs aptes,[36]

tenir els treballs sota govern,

salar bolets per a l’hivern,

bany de vapor tots els dissabtes,

pegar el servei en un rampell…

tot sense encomanar-se a ell.



33

Antany, solia firmar amb sang

en àlbums tendres de donzella,

deia Polina (un nom de rang)

i no Praskóvia, feia cantarella,

duia cotilla, ben cenyida i presa,

i pronunciava al nas, a la francesa,

les enes russes; de seguida,

però, va fer-li un tomb la vida.

Àlbum, cotilla, la princesa Alina,

quadern de poemets sentimentals…

tot oblidat; tornant als noms reals,

ja deia Akulka i no Celina

i va estrenar, a la fi, una bata

i una cofieta de buata.



34

L’espòs se l’estimava tant

que no es ficava en els seus temes

i duia bata fins menjant;

fiant-se d’ella en tot, sense dilemes,

anaven fent amb serenor.

Al vespre, en més d’una ocasió,

s’arreplegava el bon estol

d’uns quants veïns exempts de protocol

que els feien cap sense avisar paraula;

allà es queixaven, deien fàstics

d’algú o es feien els sarcàstics;

l’Olga els servia te, paraven taula

i, en aquell punt que el son s’acosta,

sopat, marxava cada hoste.



35

Vides pacífiques, envoltes

en els costums antics, tan fins:

quan arribava el Carnestoltes

es feien un bon tip d’untosos blins,[37]

feien dejuni dos cops l’any;[38]

els agradaven càntics d’averany,

balls, gronxadors i cantadissa.

Per Pentecosta, quan a missa

la gent es cansa, badallaire,

ells feien caure en el coscoll

tres llàgrimes, amb sentiments a doll,[39]

prenien kvas[40] com si fos aire

i cada plat, a taula, se servia

als invitats segons la jerarquia.



36

I es fan vellets així. I arriba l’hora

que l’espòs veu com el portal

del cementiri s’obre al seu devora

per rebre’l amb corona funeral.

Anaven a dinar, que va morir.

Les dues filles, el veí

i (més sincera que altres) la consort,

tots van plorar la seva mort.

Damunt la sepultura on parin

les cendres d’un senyor tan compassiu,

humil, un epitafi hi diu:

«El pecador Dimitri Larin,

exbrigadier, servent devot

de Déu, reposa en aquest clot».



37

Tornat als seus penats, Vladímir Lenski

va visitar el sepulcre assossegat

i, homenatjant amb un sospir intens qui

li era, fa temps, veí estimat,

el cor va omplir-se-li amb tristesa.

Li revenia la infantesa

i, compungit, va fer: «Poor Yorick!

Em duia en braços, jo jugava, eufòric,

amb el guardó d’Otxàkov.[41] Per ell era

resolt l’enllaç amb l’Olga i repetia:

¿Arribaré a veure aquell dia?…».

I, pres d’una aflicció sincera,

va començar-hi l’esborrany,

allà mateix, d’un madrigal de plany.



38

Allà també és on va plorar amb honors,

tot fent una inscripció entranyable,

les cendres dels progenitors.

Ai las! La Providència inescrutable

generacions, com sembres, diposita

en solcs d’on treu una fugaç collita:

germinen, s’alcen, sucumbeixen,

altres darrere les segueixen…

Tal com s’altera, bull i creix

la nostra lleva sense seny

i els avis a la tomba empeny,

així ens vindrà, ens vindrà el mateix

i els néts, quan ens arribi l’hora,

del món ens empenyeran fora.



39

Gaudiu, amics que sentiu fam

de viure amb tanta lleugeresa!

Jo ja no hi sento cap lligam,

que n’he comprès la petitesa.

Tanco als miratges les parpelles;

vénen, però, esperances belles

des de molt lluny, i el cor se m’hi confon.

Seria trist de deixar el món

sense una empremta, fos menuda.

No visc ni escric per l’afalac,

però retinc aquest desig manyac:

cantar la meva sort, tan abatuda,

perquè, com un company fidel i bo,

de mi es recordi almenys un so.



40

I tocarà algun cor la meva veu.

Potser, guardada pel destí,

no es negarà al fons del Leteu[42]

l’estrofa que jo vaig bastir.

Potser algun dia (anhel adulador!)

hi haurà un ganàpia venidor

que vegi el meu retrat a la paret

i digui: «Gran poeta, aquest!».

Accepta els meus agraïments,

tu que has servat en la memòria

la meva obra volàtil, transitòria,

que admires les Aònies[43] benvolents

i que faràs, amb gest amic,

moixaines als llorers de l’home antic.





TERCER CAPÍTOL


Elle était fille, elle était amoureuse.

MALFILÂTRE[44]



1

—¿Marxes? Aquests poetes sou un cas!

—Oneguin, a reveure, és hora.

—Doncs no et retinc. Però ¿on te’n vas,

que passes cada vespre fora?

—A ca les Larin. —Qui ho hauria dit!

Si us plau, ¿no ho trobes avorrit,

matar-hi els vespres? —Gens ni mica.

—Ja em penso prou què significa;

no entenc què hi veus. En primer lloc,

gent russa, humil, de la de sempre

(¿no tinc raó?), que, quan rep hostes, empra

mil atencions, i encara és poc,

confits, una conversa inacabable

de pluges, lli, bestiar a l’estable…



2

—No hi veig encara cap desgràcia.

—¿Quina desgràcia vols? El tedi.

—A mi, el món a la moda no em fa gràcia.

M’agrada el cercle familiar, un medi

on pugui… —¿Una ègloga de nou?

Una altra no, potser que prou!

És una pena, què hi farem: te’n vas.

Oh, Lenski, escolta, ¿no podria pas

veure l’assumpte de la teva ploma

i del teu vers, aquella Fil·lis

que fa que ploris i cavil·lis,

etcètera? Presenta-m’hi. —Fas broma.

—No. —Vaja. —¿Quan? —Com si vols ara.

Elles, segur, ens rebran amb bona cara.



3

»Au, som-hi!— I els amics se’n van,

arriben, són rebuts; fatiga

aquell remirament tan gran

de l’hospitalitat antiga.

És una cerimònia que perdura:

porten en plats petits la confitura,

al cobertor encerat fa goig

la gerra amb suc de nabiu roig

..................



4

Ja tornen, volen al galop

a casa pel camí més curt.

Ara, amb els personatges ben a prop,

allò que es diuen espiem a furt.

—Oneguin, quins badalls! ¿Com és?

—Lenski, el costum. —T’ho noto més.

—No és cert. N’estic com sempre, d’avorrit.

I entre que a fora ja és de nit…

Andriuixka, va! ¿Com ho portem, això?

Més ràpid! Quin indret més ximple.

Per cert: la vella Làrina és molt simple,

la veig simpàtica, però.

Només tinc por que aquell suc de nabiu

m’hagi deixat més mort que viu.



5

Digues, ¿quina és, la Tatiana?

—És la que ha entrat i, sempre muda

i pensativa, igual que una Svetlana,[45]

a prop de la finestra era asseguda.

—¿És la petita, la qui estimes?

—¿I què? —Si jo, com tu, fes rimes,

fóra la gran la meva preferida.

Als trets de l’Olga no hi ha vida,

Van Dyck l’agafaria de model.

És tan formosa i tan cara-rodona…

Igual que aquesta lluna beneitona

penjant d’aquest beneit de cel.—

L’altre respon amb sequedat

i està la resta del camí callat.



6

A ca les Larin, mentrestant,

l’aparició que Oneguin hi va fer

causava una impressió molt gran.

El veïnat prou s’hi entreté:

d’amagatons, després de la visita,

xerren, fent córrer la sospita,

rient, jutjant amb mala fe i enveja:

«La Tatiana ja festeja».

Alguns en diuen de molt grosses:

que tot estava a punt però, com que ells

no van poder trobar uns anells

prou elegants, van ajornar les noces.

De Lenski aviat ho tenen dit:

l’enllaç estava dat i beneït.



7

L’enutja la xafarderia,

però la Tatiana sent,

per dins, inexpressable, una alegria;

la idea torna al pensament,

d’esma, i al cor se li entafora:

ha arribat l’hora, i s’enamora;

com la llavor cau al cultiu

i amb l’escalfor primaveral reviu.

Ara amb tristesa, adés amb joia,

fa temps que la imaginació inflamada

anhela aquella menja destinada;

fa temps que el jove pit de noia

s’estreny d’una llangor sincera;

l’ànima espera algú… i espera…



8

I allò esperat s’ha esdevingut.

Ha obert els ulls: «És ell!», s’ha dit. Ja està!

Les nits, els dies i la solitud

del somni fervorós, ara tot va

ple d’ell; i a la noieta, sense pausa,

tot d’ell li parla com per causa

d’encantament. Li són molestes

les amabilitats, les festes,

la diligència del servei.

No atén, immersa entre tristors,

uns invitats amb temps ociós,

odia que no tingui altre remei

que rebre’ls quan arriben tard, la irrita

que allarguin massa la visita.



9

Amb quin esment, a partir d’ara,

llegeix una novel·la endolcidora;

amb quin encís tan viu s’amara

d’una ficció captivadora!

La feliç força del desfici

reviu més d’un heroi fictici:

l’amant de la Julie Wolmar,

Malek Adhel i de Linar,

Werther, el màrtir entre lluites,

i Grandison, l’inimitable

(que ara ens adorm d’inaguantable),

tots per la tendra somiatruites

es fonen en un sol aspecte:

tots en Oneguin fan unió perfecta.



10

Creient-se que és una heroïna

dels seus autors més estimats,

Delphine, Julie, Clarissa s’imagina.

Sola, per boscos encalmats,

duent un llibre perillós fa un volt

i hi busca i troba allò que vol:

aquell ardor que a dins li bull

i els somnis, fruits d’un cor curull.

La passió d’altri, sospirant, fa seva,

dins seu, la pena d’altri aviva;

mormola de memòria la missiva

que, en un transport, al bon heroi eleva…

El nostre heroi, però, si és que és algú,

un Grandison no ho és, segur.



11

Abans, l’arravatat artista,

amb una greu entonació,

ens presentava el seu protagonista

com un model de perfecció.

De l’autor feia les delícies;

sempre empaitat per injustícies,

tenia l’ànima sensible,

la ment brillant i el rostre irresistible.

Sempre exaltat, estava prest,

nodrint el foc de la passió més alta,

per a sacrificar-se quan fes falta

i, amb el darrer capítol llest,

rebia punició el vici maligne

i la virtut, un premi digne.



12

Ara una boira totes les ments vela:

el moralisme fa venir-nos son,

el vici agrada fins en la novel·la

i ha aconseguit tenir-hi un tron.

La fal·laç musa de la Gran Bretanya

el son de les donzelles torba i danya,

i elles arriben fins al punt

d’idolatrar el Vampir meditabund

o Melmoth, tèrbol rodamón,

o bé el Corsari, llop de mar,

o bé el Jueu errant, o Jean Sbogar.

De Byron, el sagaç, és d’on

hem tret que el melangiós romanticisme

inclogui el pitjor tipus d’egoisme.



13

¿Per què us ho explico, això, companys?

Potser, si el cel hi és favorable,

deixo de ser poeta d’aquí uns anys,

potser em prendrà algun nou diable,

l’ira de Febus no serà cap nosa

perquè em rebaixi fins la mansa prosa.

Una novel·la que els antics seguís

ocuparia el meu ocàs feliç.

Els mals que sòrdida gentussa

per dins pateix no hi descriuria

sinó, explicant-ho amb bonhomia,

les tradicions d’una família russa,

somnis d’amor encantador

i els nostres bons costums de l’antigor.



14

Les xerradisses hi tindré descrites

d’un pare humil, o d’un tiet,

hi contaré com nens acorden cites

als vells til·lers, vora el riuet,

turments de gelosia atroç,

adéus, retrobaments i plors,

de nou s’hauran de discutir

i els menaré a l’altar, a la fi.

Recordaré, llavors, les veus

tendres i els mots apassionats

d’amor sofrent que, en temps passats,

em van venir mentre era als peus

de l’estimada; veus i mots

d’abans: me n’he desavesat de tots.



15

Ai, Tatiana, dolça Tatiana!

Ploro com tu, i em commociona

el teu destí, que t’encomana

a un dèspota a la moda, pobrissona!

Tu t’esgarries, però abans

coneixes els esllanguiments més grans,

amb esperança que enlluerna

convoques una obscura joia eterna,

beus el desig en màgiques metzines

i et persegueixen il·lusions:

per tot arreu, per tots racons,

trobades venturoses t’imagines,

per tot arreu, pertot et cal

trobar-te enfront el temptador fatal.



16

Penes d’amor la Tatiana encalcen;

a encaparrar-se, trista, va al jardí,

i els ulls, de sobte quiets, no s’alcen:

nota que es cansa, es para aquí.

Se li trasbalsa el pit, la faç

es recobreix d’un foc fugaç,

l’alè, glaçat als llavis, ja no es mou,

veu tot d’espurnes, sent un enrenou…

Es fa de nit, la lluna passa

pel cel fent ronda de control

i, al llòbrec bosc, el rossinyol

sonores músiques compassa.

No dorm, la Tatiana, i diu,

en la penombra, en un xiu-xiu:



17

—Ai, nània, tinc calor! La son no em ve…

¿I si obres la finestra? Seu, estigues

amb mi. —¿Què tens? —No sé què fer.

Explica’m, va, coses antigues.

—¿Què, Tània?[46] Ja no tinc memòria

de recordar, com feia, cada història…

De veritat o contarelles

sobre esperits malvats, donzelles…

Tot és com a les fosques, Tània:

de res, ja no em recordo. Vaig a mal,

el carro em va pel pedregal,

i no tinc esma de… —No, nània,

parla de la teva època passada.

¿Has estat mai enamorada?



18

—Quins acudits! No se’n sentia

ni piu, llavors, d’amor d’aquest:

si ho sap ma sogra (que al cel sia)…

m’envia a l’altre món de dret!

—Llavors, ¿com vas casar-te, nània?

—Com va voler-ho Déu. El Vània

era més jove que no jo

i jo tenia tretze anyets, per’xò.

Dues setmanes la matrimoniera

ronda que ronda els meus parents i aixís

va fer que el pare em beneís.

Tenia por… quina plorera!

Plorant em van desfer la trena

i em van portar a l’església amb cantilena.



19

»Vaig anar a viure a casa d’ell… Jo dic,

que tu, ja ho veig, no escoltes gens!

—Ai, nània, nània! Ai, que trista estic!

Em vénen basques, rodaments…

i vull plorar, sí, ploraré…!

—Filleta del meu cor! Tu no estàs bé!

¿Què et passa? Et noto encalentida,

deixa que et ruixi amb aigua beneïda.

Que et cuidi i que t’ajudi Déu!

¿Què vols? Demana. —¿Saps? Nània, estimada…

no estic malalta, estic… enamorada.

—Filleta, Déu t’empari!— I, davant seu,

la nània, tot pregant, li fa

la creu amb l’arrugada mà.



20

—Estic enamorada —fluix, amb pena,

li deia a la velleta altra vegada.

—Tu no estas bé, pobreta nena!

—Deixa’m: estic enamorada.—

La lluna, mentrestant, fulgura;

cau de besllum en la figura,

pàl·lida, escabellada tota,

de la noieta, i en alguna gota

de plor, i, davant, en la velleta

que s’arrauleix, seient al banc,

el mocador lligat al cabell blanc,

ben abrigada amb la jaqueta;

tot en silenci, tot descansa,

d’inspiradora lluna il·luminant-se.



21

La Tatiana, contemplant la lluna,

en el seu cor enllà s’envola…

Dins de la ment sorgeix, tot d’una,

la idea… —Vés-te’n, deixa’m sola.

¿Hi ha paper i ploma? Porta aquí

la taula, aviat me n’aniré a dormir.

Adéu.— I ja no hi ha ningú.

Tot encalmat. La claror lluu.

La Tatiana, recolzada, escriu,

l’Eugeni de la ment no se li aparta,

dins de la irreflexiva carta

un amor pur de noia hi viu.

La plega, l’ha acabat d’escriure…

¿Per a qui és? ¿A qui la lliura?



22

Conec belleses a les quals

ningú no arriba, incorruptibles;

d’una virtut i una fredor hivernals,

per a la ment incomprensibles.

Me n’estranyava l’altivesa

i la connatural puresa,

i admeto que fugia d’elles.

Sembla que als fronts d’aquestes belles

amb por llegia el que, a l’infern,

hi ha escrit: «Deixeu tota esperança».

Fer por, per elles, és una alegrança,

inspirar amor, un mal etern.

Potser allà al Neva, a Petersburg,

n’heu vist, d’aquestes, amb tant d’urc.



23

D’altres n’he vist: caràcters estranyots,

ensuperbides, se’ls atansa

un munt d’adoradors devots,

no escolten cap sospir ni cap lloança…

¿Què vaig trobar-hi amb estupor?

Després d’esporuguir un amor

per la duresa duta al límit,

tornaven a guanyar aquest amor tímid

(perquè parlaven amb tendresa

de tant en tant, o, si més no,

perquè mostraven compassió)

i el jove amant, amb crèdula ceguesa,

tornava a córrer-li darrere,

estimadíssima quimera.



24

¿Per què la Tatiana és més culpable?

¿Perquè no sap enganys ni trucs

i, amb fe senzilla i entranyable,

segueix un somni amb els ulls clucs?

¿Perquè, estimant sense artifici,

creu el que sent amb tant desfici

i és confiada? ¿Per això?

¿Perquè va rebre més d’un do:

una inventiva revoltosa,

força de voluntat, intel·ligència,

la forma de pensar amb independència,

l’ànima amable i ardorosa?

¿No trobeu digna de perdó

aquesta rauxa de passió?



25

Una coqueta jutja amb el cap fred,

la Tatiana és franca i clara

i, amb candidesa de vailet,

estima i sense precaució ho declara.

No diu: «Retardarem l’amor,

farem que pugi el seu valor

i així segur que cauen al parany.

D’entrada, els despertem l’afany

burxant-los-hi la vanitat, després

els fem patir amb una enganyifa

i així la gelosia ens els revifa.

I tot perquè el delit no els embafés,

que dels grillons, si no, foren capaços

de deslliurar-se, els reus audaços».



26

Hi ha més problemes, ja els preveig:

cal (l’honra del país m’ho mana)

que tradueixi, sense titubeig,

la carta de la Tatiana.

En rus, solia sols parlar-hi.

Sense llegir revista ni diari,

ella sabia el rus natal

amb penes i treballs, i en general,

quan escrivia, era en francès.

¿Què fer-hi? De moment, quan ama,

no es comunica en rus cap dama.

I això és que, de moment, no ha après,

la nostra llengua, amb prepotència,

a escriure prosa de correspondència.



27

Les volen fer llegir (estic al corrent)

en rus, a les senyores. Quin horror!

No puc imaginar-les atenent

El Benintencionat* ni per error.

Vosaltres m’ho direu, poetes:

quan esteu sols (i potser a dretes

per redimir uns actes perversos)

pensant en ella escriviu versos,

el vostre cor els hi dedica…

ella, però, ¿no sap un rus

amb entrebancs i molt confús,

que ha pres una deformació bonica,

mentre la llengua que ens arriba

de fora, en ella, es fa nativa?



28

No em trobi mai, quan el ball trona

ni quan tothom marxa del lloc,

cap acadèmic amb capell de dona

ni cap seminarista de xal groc!

Com, si no riuen, unes galtes

ja poden ser vermelles, sense faltes

el rus no em plau. Potser una nova lleva

de dames, per desgràcia meva,

sabrà gramàtica del rus

i ens hi voldrà avesar (fent cas dels precs

de les revistes) a nosaltres, llecs;

als versos donaran un ús

i jo… ¿I a mi, això, per què em cal?

Seré als costums d’abans lleial.



29

Una pronúncia amb un defecte,

el balbuceig d’un mot mal dit,

m’agitaran un tremolor d’afecte,

com ho han fet sempre, a dins del pit.

Ho dic sense recances ni sofismes:

m’agradaran els gal·licismes

com vicis que la joventut promou,

com els versets de Bogdanóvitx.[47] Prou,

parem. Fa estona que s’espera

la carta de la Tatiana. Som-hi!

Ja ho he promès, cal que ho entomi,

i, amb tot, ara em faria enrere:

sé que la ploma tendra de Parny[48]

avui no està de moda com ahir.



30

Bard de festins i melangia!

Si encara em fossis al costat,

de ben segur et destorbaria

amb una petició, estimat:

que, de la carta, te n’emparis

per traduir en encants extraordinaris

el que la noia ha escrit en foraster.

¿On ets? Amb una reverència, té,

et lliuro els drets, els meus poders.

Ell, tanmateix, camina sol,

d’elogis, el seu cor no en vol,

erra entre penyes, sota un cel finès,

i la tristor que tinc, que és molta,

l’ànima seva, lluny, no se l’escolta.



31

La tinc davant, aquesta carta,

la guardo religiosament.

La rellegeixo i no m’afarta,

llegint-la amb un secret enyorament.

¿Qui li ha ensenyat tanta tendresa,

desimboltura als mots, destresa?

¿Qui li ha ensenyat aquest deliri

que fa embogir-li el cor i que s’inspiri

amb un parlar valent i càlid?

No ho puc entendre. Però vet aquí

la dèbil traducció a mig enllestir,

o el calc d’un quadre, esmorteït i pàl·lid,

o unes versions del Freischütz,[49] mal ofertes

pels dits d’alumnes inexpertes.

CARTA DE LA TATIANA A ONEGUIN

Li escric. ¿He d’afegir res més?

¿No ho he dit tot? Mal que, com veu,

ara podria, si volgués,

donar-me el càstig del menyspreu,

vostè no em deixarà, només

que senti un xic de compassió

pel meu destí desolador.

Primer volia estar callada,

cregui’m: no hauria conegut

el meu destret si hagués sabut

que, si més no, alguna vegada

—un cop a la setmana, poc—

visitaria el nostre lloc,

sols per poder sentir com parla,

jo dir-li alguna cosa, i prou:

la seva aparició de nou,

soldria, dia i nit, gruar-la.

Però tots diuen que és esquiu,

el camp deu avorrir-lo i re

del que tenim no se li adiu,

si bé el rebem de bona fe.

¿Per què ens va fer aquella visita?

Sense coneixe’ls, ni a vostè

ni a aquesta pena que m’agita,

abandonada enmig del camp,

hauria apaivagat el clam

d’una ànima sense experiència

i, al cap d’un temps, jo, se suposa,

esdevindria bona esposa

i mare, exemple de decència.

Un altre…! No, a ningú del món

no lliuraria el cor fidel!

És un designi etern, pregon:

sóc teva!, ho ha volgut el cel.

Tota ma vida ha estat penyora

d’aquest instant, quan t’he trobat.

Ànima meva protectora:

és Déu, ho sé, qui t’ha enviat.

En somnis te m’apareixies,

ja t’estimava a tu, invisible,

sentia el teu esguard que fibla

i em ressonava, en altres dies,

la teva veu… No ho vaig somiar!

Només vas fer que comparèixer

que jo, atordida, et vaig conèixer,

vaig dir-me: «És ell!». D’un temps ençà,

ja t’escoltava (¿no és així?)

quan ajudava els pobres, quan

deia les oracions a fi

d’assossegar i amorosir

l’angoixa. I en aquest instant,

mentre m’estic en la foscor,

¿oi que eres tu aquesta visió

tan estimada que, apropant-se,

he vist sobre el capçal del llit

i que, amb estima i amb delit,

ha mormolat mots d’esperança?

¿Ets el meu àngel de la guarda

o un temptador ple d’art covarda?

Dissipa els dubtes, fes-me certa:

potser el que dic és buit i obscur,

l’engany d’una ànima inexperta,

i no és aquest el meu futur…

Que sigui així, però! Jo et dono

el meu destí sencer, des d’ara,

i vesso plors i m’abandono,

tot suplicant la teva empara.

Pensa que estic tan sola, aquí,

que no m’entén ningú, em constreny,

malalt i fatigat, el seny,

i només puc, callant, morir.

T’espero: amb la mirada, acut

i aviva un cor que t’esperava

o aquest malson pesat acaba

amb un retret, ai!, merescut.

Ho he fet. I tinc vergonya, horror

de rellegir-ho, no podria…

Compto, però, amb el seu honor

i me li lliuro amb gosadia…





32

La Tatiana fa sospirs, es queixa,

la carta li tremola, ja conclosa.

Damunt la llengua eixuta deixa

que se li enganxi el segell rosa.

Inclina un xic el caparró.

De la bonica espatlla, amb gran dolçor,

llisca la prima camisola.

La lluna ja no sobrevola

el firmament. Tot a l’entorn

clareja entre boirina incerta.

S’argenta el rierol. Desperta

el poble algun pastor amb un corn.

Tots s’han llevat, és l’hora matinal

però a la Tatiana li és igual.



33

Sense adonar-se de l’aurora,

seu amb la carta als dits, capbaixa;

l’encuny, que un distintiu decora,

damunt la cera no l’encaixa.

A poc a poc obre la porta

Filípevna, la nània, que li porta

una safata amb la tetera a punt.

—Au, vinga, amunt, filleta, amunt.

Ja t’has llevat, ocellet meu!

Si n’ets, de matinera. Ahir

tenia por: feies patir.

Però estàs bé, gràcies a Déu.

Ja t’ha passat i, quina meravella!,

tens la carona igual que una rosella.



34

—Fes-me un favor. —¿Què necessites?

Faré, bonica, el que em diràs.

—No et pensis… que… sense sospites…

vull dir… ai, no t’hi neguis pas!

—Promès per Déu: tal dit, tal fet.

—Envia d’amagat el nét

a dur la nota a O… al daixò,

a aquell veí; digues, però,

que no se li escapés ni un mot

ni especialment de dir el meu nom…

—Però ¿qui vols? Ai, filla, com

he anat perdent! No ho entenc tot.

Hi ha molts veïns, aquí a la rodalia,

si els recomptés no acabaria.



35

—Ai, nània, quina poca perspicàcia!

—Ves, Tània, maca, m’he fet vella.

S’espatlla, el cap. Abans, amb quina gràcia

feia el que em deien! Era una centella:

el que el senyor em manava fer…

—Ai, nània, nània, això ¿a què ve?

¿M’importen gaire, aquests records?

La carta és per a Oneguin. ¿Tant d’esforç

cal per a entendre-ho? —Ara, ara!

No te m’enfadis. Els vells som

tan poc desperts… Entesos, dó’m…

¿Què tens? Se’t torna pàl·lida la cara!

—No, nània, res, de veritat.

Fes que el teu nét hi vagi aviat.



36

Transcorre un dia, i no contesta.

En passa un altre, res de res. Disposta,

mudada, blanca com una ombra, resta

tot esperant una resposta.

L’enamorat de l’Olga els hi fa cap.

—Digueu: ¿de l’amic vostre, què se’n sap?

Sembla —comenta la mestressa—

que veure’ns ja no li interessa.—

Roja, la Tatiana s’esborrona.

—Vol venir avui, tot i que es veu

—li respon Lenski— que el correu

l’ha retingut per una estona.—

Abaixa els ulls com si li haguessin fet,

ple de malícia, algun retret.



37

Fosqueja i, en la taula estesa,

el samovar del vespre brunz:

s’escalfa la tetera a la xinesa;

sota, el vapor s’arremolina a munts.

Se n’encarrega l’Olga: passa

servint el te olorós a cada tassa

amb un rajolí fosc, mentre el criat

els porta nata a dins d’un plat.

Al finestral, la Tatiana

respira al vidre, fent-hi un tel,

i, pensativa i amb anhel,

escriu en una filigrana

la O i la E, traça un lligall

amb el ditet sobre el cristall.



38

I, mentrestant, dolguda i lassa,

té llàgrimes als ulls. De cop,

trepitjos de cavalls!… La sang es glaça.

Ve cap aquí… L’Eugeni ja és a prop!

—Ai!— Salta com una ombra, o més lleugera,

se’n va a la porta del darrere,

del porxo al pati i al jardí,

volant, volant; no es gira, aquí,

no gosa; en un instant, travessa

les platabandes, el passeig del llac,

el pont, el bosc i, d’un sotrac,

ha fet malbé els lilàs, passant-hi amb pressa;

vola cap al riuet entre les flors

i, sufocada, deixa caure el cos



39

al banc…

«Ja hi és! Ja hi és, l’Eugeni!

Déu meu! ¿Què n’ha pensat, de tot?».

Al cor, per molt que el patiment l’empleni,

hi ha un somni esperançat, remot;

tremola, crema d’apassionament,

espera: ¿ve? Però no ho sent.

A l’hort, unes serventes just

hi són collint-hi fruits d’arbust

i canten per obligació

(una ordre ho mana: s’executa

per tal que, així, la boca astuta

només s’ocupi amb la cançó

i, tot cantant, no mengi res:

com se les pensen totes, a pagès!).

CANÇÓ DE LES NOIES

Ai nines, ninetes,

veniu, les amigues,

veniu a jugar,

veniu totes juntes.

Cantem la cançó,

la nostra cançó.

Cridem el xicot

que vingui a ballar.

Quan vingui el xicot,

quan vulgui acostà’s,

correm, minyonetes,

llancem-li cireres,

cireres i móres

i móres i gerds.

No vinguis, no escoltis

la nostra cançó.

No vinguis, no miris

com juguen les noies.





40

Canten i canten, i amb desgana

escolta, presa del desassossec,

aquestes veus la Tatiana

i espera que el pit calmi el seu batec

i que s’alleugi la cremor de galta.

Encara, però, el pit se sobresalta,

les galtes no li perden gens d’ardència

i cremen sempre amb més potència…

Així la papallona, quan l’atrapa

algun marrec que té ganes de broma,

llampurna i bat amb l’ala policroma.

La llebre així tremola i no s’escapa

quan veu de lluny, a la tardor,

entre esbarzers, un caçador.



41

I finalment ella sospira,

s’alça del banc, comença a caminar.

Però, al passeig, tan bon punt gira,

troba que al seu davant, dret, hi ha

l’Eugeni, amb la mirada ardida,

temible com una ombra que intimida.

Com si l’hagués cremat un foc,

s’atura aquí, no es mou de lloc.

Com continua la trobada brusca,

amics, ho contaré més tard.

No em veig amb cor de fer la meva part,

que una xerrada llarga ofusca

i em cal descansar un xic, sortir a fer un tomb:

després ho reprendré des d’aquí on som.





QUART CAPÍTOL


La morale est dans la nature des choses.

NECKER[50]



1. 2. 3. 4. 5. 6



7

Com menys estimis una dona

menys costarà poder-li plaure,

que tota temptativa sigui bona

i que al parany la facis caure.

Quan el llibertinatge treia glòria

d’allò que és per a ell l’art amatòria,

altiu trompetejava arreu

d’aquell plaer que, sense amor, distreu.

Però el divertiment seriós

de cercar goig sense que estimis

és cosa digna d’aquells simis

del temps dels avis: seductors

passats de moda, tots aquells,

com les perruques i els talons vermells.



8

De fingir tant, qui no se’n cansa,

de dir el mateix amb d’altres mots,

de repetir, solemne i esforçant-se,

allò que sempre han sabut tots,

de les mateixes objeccions,

de vèncer certes aprensions

que no ha tingut ni té, tot i els enganys,

cap donzelleta de tretze anys.

A qui no esgoten súpliques, peròs,

promeses, amenaces, mil esculls,

pors falses, notes de sis fulls,

mentides i rumors, anells i plors,

la mare o tia que, espiant, remuga

i l’amistat amb els marits, feixuga!



9

L’Eugeni ho veia ben bé així.

En la primera joventut,

van agitar-lo i fer patir

passions fora de brida, errant perdut.

Així s’ha acostumat a viure:

si res l’encisa, i ell s’hi lliura,

el desencisa aviat un nou capritx;

el migra, lent, algun desig

i el migra també el triomf, al capdavall;

tant entre l’esvalot com sol,

li ve de l’ànima un mormol;

quan riu, és que ha de sufocar un badall.

Mata amb això vuit anys de vida

i hi perd la seva edat florida.



10

Ja no s’enamorava de les belles

sinó que, a contracor, feia el galant.

¿L’abandonaven? Descansava d’elles.

¿Li deien «no»? Es refeia en un instant.

Ja les cercava amb apatia

ja les deixava i no les compadia,

li eren igual l’amor, l’enuig…

Així fa l’hoste indiferent que fuig

de casa, al tard, a jugar al whist,

s’hi està una estona, deixa el joc

i marxa tot seguit del lloc,

torna, s’adorm, i, sense res previst,

a l’endemà, de nou despert,

on anirà a la nit no sap del cert.



11

Però la carta de la Tània

el va commoure: hi veia un clam

de noia somiadora i espontània

i els pensaments van moure’s en eixam.

Va recordar la pal·lidesa

de la bonica Tània, i la tristesa,

i l’ànima va caure al fons

de bones, dolces il·lusions.

Potser amb el foc d’un temps obscur

s’apoderaven d’ell els sentiments…

Però no pretenia enganyar gens

un cor que es confiava pur.

Ara volem cap al jardí,

allà on tots dos van coincidir.



12

Un temps romanen en silenci,

però l’Eugeni se li atansa

i diu: —M’ha escrit. No se’n defensi.

He vist amb quina confiança

vostè declara el seu amor,

tan innocent, amb tant candor.

M’admiren la sinceritat, l’impuls…

i ha fet tornar en estat convuls

un sentiment que creia ja emmudit.

No li’n retré cap afalac,

però, i la confessió que, en pac,

li faig serà, com vostè ha escrit,

una revelació sense artifici:

em lliuro tot al seu judici.



13

»Si mai provés de restringir

la vida al cercle de la llar,

o si em manés un bon destí

ser pare i home familiar,

si hagués cregut, per un instant,

que el quadre casolà té encant,

no hauria pas buscat, segur,

si no amb vostè, prometre’m amb ningú.

Ho dic sense voler fer un madrigal:

l’escolliria a vostè sola,

companya que el meu viure trist consola,

recobraria un ideal

guardat en nom de tot allò que és bo,

feliç… si és que puc ser-ne, jo.



14

»Jo no estic fet per la beatitud,

l’ànima meva li és forana.

Indigne de vostè, tota virtut,

tota excel·lència serà vana.

Pel meu honor, en pot estar segura:

casar-nos ens seria una tortura.

Encara que fos gran l’amor, fos àvid,

me’n cansaria en prendre’n l’hàbit.

Començarà a plorar, i els plors

només faran que m’incomodi

i, en lloc d’arribar al cor, m’ompliran d’odi.

Jutgi les roses i les flors

que ens té en reserva l’himeneu…

i són per sempre més, com vostè veu.



15

»¿Hi ha res al món de més mal signe

que una família on, trista pel marit,

la pobra esposa el sap indigne

i s’està sola dia i nit,

on ell, malgrat que entén que la consort

té tanta vàlua, plany la mala sort

i sempre està enfadat, sorrut,

gelós amb gelosia freda, mut?

Jo sóc així. ¿Cercava, doncs, malviure

d’aquesta forma quan, corpresa,

amb tanta intel·ligència i senzillesa,

tan pura, m’ha volgut escriure?

¿És que la vida, per ventura,

se l’imagina així de dura?



16

»Els somnis, com els anys, no tornaran.

El que he perdut, no ho puc reprendre.

L’estimo amb un amor de germà gran,

o amb un amor potser més tendre.

No en faci, del que li diré, un gra massa:

una noieta ben sovint reemplaça

amb una il·lusió nova la primera,

com l’arbre cada primavera

les fulles altre cop fa néixer.

Sembla que el cel ho vol així:

estimarà de nou… Ara, això sí,

controli’s més vostè mateixa.

No tots tindran tanta indulgència.

Grans mals sol dur la inexperiència.



17

L’Eugeni feia aquest sermó.

La Tatiana l’escoltava,

cega de plor i amb la respiració

tallant-se-li, sense oposar cap trava.

Ell va oferir-li el braç i tristament

(com se sol dir, «maquinalment»)

ella s’hi va repenjar en pes.

Tombava el caparró, no deia res.

Van tornar a casa fent un volt

per l’hort, van comparèixer junts

i no els van fer retrets inoportuns,

que en un paratge camperol

són tan benèvols els costums

com a Moscou (sense tants fums).



18

Lector estimat, estàs d’acord

que, envers la Tània, el nostre bon company

hi va actuar amb gentil comport;

i això no té pas res d’estrany:

sovint obrava noblement,

però la malvolença de la gent

el criticava sense pietat.

Fos enemic fos amistat

(pot ser que siguin la mateixa cosa),

el deixen tots com un drap brut.

D’enemistats, tots n’hem tingut…

però els amics encara fan més nosa!

Poc que me’n fio, d’un amic.

Ja sé prou bé per què us ho dic.



19

¿Què passa? Res, és que em vull treure

del cap un pensament dolent i buit.

Només entre parèntesis faig veure

que tota injúria que hagi cuit

un bocamoll dins el seu cau

i de la púrria tingui el vistiplau,

que qualsevol falòrnia absurda

o un epigrama de mercat, tot surt de

la boca d’un amic, amb delectança,

mentre somriu, enmig de gent com cal,

sense que et vulgui fer cap mal,

i ho repeteix (i sempre equivocant-se).

Però et defensarà, si mai convé,

i et té l’estima… que un parent et té.



20

Ehem, ehem… Digníssim lector meu,

¿es troba bé, la parentela?

Ara et diré, si no et sap greu

i et ve de gust, què se’ns revela

sota el que anomenem el parentiu.

A un parent teu per força, com qui diu,

li hauràs de fer la gara-gara,

tenir respecte, amor, i, encara,

seguint la tradició d’antany,

cal que el visitis per Nadal

o el felicitis per postal

i, així, tot el que quedi d’any,

nosaltres l’oblidem i ell ens oblida.

Que Déu li doni llarga vida!



21

Millor l’amor de belles dames

que amics o que lligams de sang;

amb elles, els teus drets reclames

sense trobar cap entrebanc.

És clar. Però la moda sempre muda

i la natura és rampelluda

i l’alta societat opina…

És inconstant com una mota fina,

el sexe bell, i, en canvi, de vegades

topem l’esposa circumspecta

que el seu espòs en tot respecta.

I així perdem les estimades,

atretes cap a un pas erroni:

l’amor és broma del dimoni.



22

¿A qui estimem, a qui hem de creure?

¿Qui és que mai no ens trairà?

¿Qui ens seguirà com qui compleix un deure

en tot allò que diu i fa?

¿Qui no ens difama? ¿Qui procura

tractar-nos sempre amb molta cura?

Del nostre vici, ¿qui no en té vergonya?

¿Qui no ens farà venir mai nyonya?

No t’escarrassis endebades

rere un espectre fugisser;

considerat lector, fas bé

si sols a tu mateix t’agrades.

És un objecte digne: no hi ha res,

de ben segur, de més cortès.



23

¿Què ve després d’aquella cita?

No costa endevinar-ho, no…

El dolor boig d’amor agita

encara, sense aturador,

l’ànima jove i àvida de pena;

amb més passió que la malmena

la pobra Tatiana correspon.

S’allita, i la defuig el son;

la flor dels dies, la salut,

dolçors, somriures, pur confort,

tot se n’ha anat com un so mort.

La Tània perd la joventut:

l’ombra de la tempesta, així mateix,

tapa al matí la llum que neix.



24

Ai, ai, la Tatiana es fon;

decau, s’està callada, ha empal·lidit!

No li interessa res del món,

res no li aviva l’esperit.

El veïnat entre ell es diu,

movent el cap i fent xiu-xiu:

«¿Què esperen a casar-la, encara?».

Però deixem-ho. Ràpid, ara

caldrà que alegrin la imaginació

escenes d’un amor feliç.

Però, companys, és com si m’oprimís,

sense voler, la compassió…

M’estimo tant (lector, perdona)

la Tatiana, pobrissona!



25

Les gràcies de la jove Olga

l’encisen més minut rere minut,

i, així, en Vladímir lliura i colga

l’ànima en una dolça servitud.

Sempre és amb ella: dins l’estança

seuen quan es fa fosc o, passejant-se,

van de bracet al dematí,

quan, junts, caminen pel jardí.

¿Què més? Doncs ell, que d’amor bull,

torbat de timidesa pura,

a penes de vegades s’aventura,

jugant, a cargolar-li un rull

(si l’Olga, somrient, ho aprova)

o a fer un petó a la punta de la roba.



26

A l’Ólia[51] li llegeix en ocasions

una novel·la moralista:

l’autor, com Chateaubriand, fent descripcions

de la natura és un artista,

però un parell de pàgines o tres

(romanços que no tenen res,

pel cor d’una donzella, una amenaça)

el fan tornar vermell, i se les passa.

Ben lluny dels altres, tots dos junts,

i recolzats amb un gest lax,

juguen amb un tauler d’escacs,

profundament meditabunds,

i a Lenski, despistat, li ocorre

que es mata amb un peó la pròpia torre.



27

Se’n torna a casa, i també allà

només l’ocupa l’Olga seva:

l’àlbum, de fulls de bon girar,

me li decora sense treva.

Ja, amb tocs acolorits i ploma,

traça una tomba, una coloma

sobre una lira, un santuari

de Cipris[52] o un paisatge agrari;

ja escriu, a les dedicatòries,

després dels altres, al revers

dels últims fulls, un tendre vers,

un ferm senyal d’idees transitòries,

monument tàcit d’uns afanys,

sempre el mateix, passats tants anys.



28

Heu vist molts cops, per descomptat,

un àlbum de dameta de comarques

que les amigues han empastifat

a dalt, a baix i arreu. Aquí hi remarques,

contra les normes d’escriptura,

uns versos sense cap mesura,

uns juraments d’amistat purs

que ara es fan llargs ara es fan curts.

Trobes a la primera plana:

«Qu’écrirez-vous sur ces tablettes»,

i signa «t. à v. Annette»;[53]

i la darrera recomana:

«Qui més que jo t’estimarà,

més endavant d’aquí escriurà».



29

Aquí hi trobeu, de ben segur,

dos cors, floretes i unes torxes;

aquí hi llegiu com jura algú

«amor fins a la mort» i altres conxorxes;

un poetastre de l’exèrcit

aquí ha deixat uns versos verds. Si et

sóc franc, lector, és en àlbums com aquests

que escric content els meus versets,

sabent que allò que hi puc escriure,

una rucada qualsevol,

tindrà l’acolliment que vol

i que després, amb un malvat somriure,

ningú no es posarà a escatir,

seriós, si he estat o no he estat fi.



30

Però vosaltres, toms dispars

de la biblioteca de l’infern,

àlbums magnífics, exemplars,

turment del rimador modern,

amb pàgines que torna belles

Tolstoi[54] (que amb el pinzell fa meravelles),

o Baratinski amb un vers seu,

així us abrasi el llamp de Déu!

Quan una dama extraordinària

porta un in-quarto i me l’estén,

tremolo tot, l’ira m’encén,

se’m mou un epigrama en la fondària

de l’esperit, i, amb tots els mals,

vés i dedica madrigals!



31

No madrigals d’aquests Lenski li escriu

a l’Olga, en plena jovenesa;

la ploma, tota amor, caliu,

no brilla, freda, amb agudesa.

Del que sent dir de l’Olga, del que viu,

en brollen elegies com un riu

que, fetes d’emoció represa,

van carregades de certesa.

Iazíkov![55] Tu, inspirat, també et confies

a aquests rampells del cor i, així,

cantes algú (no sabem qui)

i, en el futur, un còdex d’elegies,

preciós, et portarà el degut

relat de tot el que has viscut.



32

Calla! ¿No ho sents? Sever, el crític[56]

ens mana que tirem ben lluny

el llor de l’elegia, ja raquític.

Contra els germans rimaires gruny:

«Sempre tan sols ploriquegeu!

Prou de raucar amb un fil de veu

i d’enyorar el passat, l’antic…

Canteu una altra cosa, us dic!».

D’acord, company. Tu, ferm, recrees

la màscara, el clarí, el punyal,

i vols que renovem un capital,

abandonat fa temps, d’idees.

¿T’ho encerto? «Gens! Això són modes.

Senyors, el que heu d’escriure és odes,



33

escrites com en temps millors,

com ens ha estat llegat d’antany…».

Odes, només, de tall pompós!

Deixem-ho, tant se val, company.

Recorda el que va dir el satíric:

no em crec que trobis aquell líric

astut d’«El parer d’altri» gaire

millor que un rimador ploraire.[57]

«Tot és petit, en l’elegia,

és baixa tota ambició seva,

mentre que l’oda tot ho eleva

i ho ennobleix…». I seguiria;

callo, però, i aquí em retiro:

no em vull estar cent anys a discutir-ho.



34

Lenski, devot de llibertats i glòria,

en una rauxa de la fantasia,

potser escriuria una oda laudatòria,

que l’Olga no la llegiria.

Poetes ploramiques, ¿us agrada

recitar als ulls de l’estimada

les vostres obres? Hi ha qui pensa

que és la més alta recompensa.

I tant! Feliç l’enamorat

que li diu versos amb fervor

a aquella que desperta cants i amor,

la bella lànguida que l’ha inspirat.

Feliç! Ella, però… qui sap

el que li deu passar pel cap.



35

Jo els fruits d’inspiració espontània

i d’un harmònic contingut

els dic sols a la vella nània,

companya de la meva joventut;

o, a l’ensopida sobretaula, quan

ve a veure’m un veí d’aquí el voltant,

li vento una tragèdia (i no s’escapa:

en un racó, el retinc per la solapa).

O bé, deixant bromes a part,

quan rimes i tristors em fan patir,

passejo a prop d’un llac de per aquí

i espanto uns ànecs en esbart,

que, havent oït estrofes enciseres,

fugen volant de les riberes.



36. 37

Però ¿què fa, l’Oneguin? Se m’acut

(tingueu paciència, amics!) que convindria

descriure-us amb exactitud

un dia seu de cada dia.

Oneguin viu com un anacoreta:

d’estiu, es lleva ben d’horeta

i baixa en camisó, tal qual,

al riu que hi ha vora el tossal.

Del bard de la Gulnare[58] segueix la pista

i creua aquest estret hel·lè;

després, prenent el seu cafè,

fulleja algun desastre de revista;

més tard, es muda:



38. 39

Llegir, passeig, son que repara,

ombra del bosc, mormol del riu,

noia d’ulls negres i pell clara

que li fa un bes fresquíssim, viu;

un poltre amb ímpetu i de dòcil flanc,

una botella de vi blanc,

un dinar digne d’un reialme,

molta tranquil·litat i calma.

Oneguin mena aquesta santa vida

i s’hi abandona tot sencer;

no compta, en el repòs i en el plaer,

els dies dolços de l’estiu, i oblida

els seus amics, la capital

i el tedi de la festa mundanal.



40

Però l’estiu al nostre nord,

caricatura dels hiverns del sud,

tot just arriba que ja és mort;

fa de mal dir, però és sabut.

Ja la tardor es respira en l’aire

i ja el solet no brilla gaire,

el dia es fa més i més curt.

El misteriós dosser que, al bosc, ressurt

es desvesteix amb remor trista,

la boira jeu damunt les eres

i caravanes d’oques cridaneres

van sud enllà. De l’estació prevista,

tan avorrida, ha arribat l’hora,

i és que el novembre ja és a fora.



41

Es lleva entre calitges fredes l’alba,

les feines han callat al camp;

el llop entra al camí, se salva,

junt amb la seva lloba, de la fam;

bufa el cavall, que els nota a prop,

i el viatger prudent, a tot estrop,

enfila amunt a la muntanya;

a trenc de dia, el pastoret no afanya

fora la pleta vaques i vedelles

i no les crida de retorn

a mitja tarda amb el seu corn;

a casa canten, filen, les donzelles

i, com de sempre en nits d’hivern ho feia,

crepita al seu davant la teia.



42

I la gelada ja s’hi posa

i argenta els camps amb un cruixit…

(s’espera aquí, el lector, la rima «rosa»,

aquí la tens, ja te l’he dit.)

Més fi que el més modern parquet,

cobert de gel, brilla el riuet;

l’alegre aplec de la canalla,

lliscant i fent xerrics, el talla;

l’oca, de potes roges i feixuga,

pensant de solcar l’aigua, amb cert recel

avança per damunt del gel,

rellisca i ensopega; ja es belluga,

joiosa, la primera neu: arriba

fent caure estrelles a la riba.



43

Al poble, en aquest temps, ¿què hi fas?

¿Passeges? Poc distreu la vista,

en aquesta època, el camp ras,

d’una nuesa repetida i trista.

¿Cavalques per la plana dura?

Amb l’esmussada ferradura,

el poltre no s’arrapa al gel:

si cau no cau, hi va d’un pèl.

Sol, queda’t sota el sostre que et resguarda,

llegeix: tens Pradt,[59] tens Walter Scott.

¿No vols? Repassa comptes, pren-te un got,

enfada’t, mataràs la llarga tarda

així o aixà; demà, a tornar-hi,

i passes un hivern extraordinari.



44

Oneguin, un Childe Harold rematat,

es lliura a pensaments i ronseria;

s’aixeca, pren un bany glaçat,

després, a casa tot el dia,

armat d’un tac de poca punta,

i amb tot de càlculs que hi ajunta,

juga al billar amb dues boles

tot el matí. Per les eroles

s’estén el vespre. Tan cofoi que

deixa oblidats tac i billar,

parada ja la taula enfront la llar,

l’Eugeni espera: arriba Lenski en troica,

tirada per cavalls de to cendrós.

Va, ràpid a sopar tots dos!



45

El benaventurat xampany,

un Veuve Clicquot o bé un Moët,

per al poeta, com pertany,

a taula els és servit ben fred.

Fulgura igual que l’Hipocrene,[60]

l’escuma enjogassada s’hi remena,

semblant a… alguna cosa, ves.

Abans m’atreia, i he despès

(bé que ho sabeu, amics) tantes vegades

en ell el darrer cèntim, foll!

Màgic, com feia amb el seu doll

sortir un seguit de bajanades

i d’acudits aplegadissos,

versos, debats, somnis feliços…



46

Però de tant soroll i escuma

el meu estómac se’n ressent

i ja m’he decantat, en suma,

pel bon Bordeaux, que és més prudent.

L’Ay ja no m’escau, a mi,

l’Ay és com una amant que, en fi,

t’encega, esbojarrada i viva,

però ximpleta i massa diva…

En canvi, tu, Bordeaux, tu ets com l’amic

que en qualsevol paratge i hora,

en penes, mals, és a la vora

i amb qui tampoc jo no m’estic

de compartir un descans reposador.

Que visqui el nostre amic Bordeaux!



47

S’apaga el foc. Un xic de cendra

cobreix la brasa amb un tel d’or,

la llar a penes pot desprendre

uns flocs de fum i una escalfor que mor.

La xemeneia cap endins dissipa

les bafarades de la pipa.

Clara, la copa enmig de taula

fa encara un borbolleig. Ja cau la

foscor del vespre (beure glop a glop

la copa i xerrar en bona companyia

m’agrada en el moment del dia

que el sol s’ha post, «l’hora entre el ca i el llop»,

que diuen, i no en sé el motiu).

Ara un amic a l’altre diu:



48

—¿I les veïnes? ¿Què, la Tatiana?

¿L’Olga trapella, quina te n’ha fet?

—Serveix-me’n mig got més —Lenski demana—.

Prou, maco. I elles, bé; de fet,

totes et donen molts records.

Oh, l’Olga ha millorat des de llavors!

Quines espatlles, i quin pit!

I… l’ànima! Ja que ho has dit,

hem de passar-hi, les faràs contentes.

Si no, fa mal efecte, prou que ho veus:

dos cops que vas posar-hi els peus,

no hi tornes més, no t’hi presentes…

Ai, no hi pensava, que badoc!

T’hi han convidat d’aquí ben poc.



49

—¿A mi? —Dissabte farà el sant

la Tatiana. L’Ólenka i sa mare

m’han dit que t’hi convidaran

i cap excusa no t’empara.

—Però aquells munts i munts de gent…

I, a més, hi haurà cada element…

—Segur que no, ningú de nou.

¿Qui vols que hi hagi? La família i prou.

Va, anem-hi, fes-me aquest favor.

¿Sí? —Va. —Que n’ets, de bonicot!—

Després d’això va buidar el got

brindant per la veïna i (ah, l’amor!)

es va desfer una altra vegada

parlant de l’Olga, l’estimada.



50

Estava alegre: al cap d’una quinzena

feia el festeig un bon final.

Ell pressentia amb exaltació plena

el gran secret del llit nupcial

i la corona d’amor dolç.

No imaginava mai els molts

disgustos de casats, ni tants d’estralls,

ni la renglera freda de badalls.

Algú enemic, com jo, de l’himeneu,

només un quadre que reprèn

o una novel·la al gust de Lafontaine,[61]

en una llar, és el que hi veu.

Però el meu pobre Lenski sí

que estava fet per viure així.



51

Se l’estimaven… o, perquè

s’ho creia, almenys, era feliç.

Mil cops beat qui té una fe,

qui ha aconseguit que el seny cedís

i en el delit del cor descansa

com un borratxo al jaç, o bé, expressant-se

amb més finesa, com la papallona

que en una flor primaveral s’afona.

Però és ben trist qui ho preveu tot,

sense el vertigen de la fantasia,

qui troba traduïts i odia

cada actitud i cada mot,

qui a còpia d’experiència es torna fred,

qui mai no es deixa anar: no s’ho permet!





CINQUÈ CAPÍTOL


No els coneguis, aquests malsons, tu, Svetlana meva!

JUKOVSKI



1

En aquell any, es va fer etern

el temps que la tardor hi va ser:

vinga esperar que esperaràs l’hivern,

i va nevar sols al gener,

la nit del dos al tres. Llevada d’hora,

la Tatiana veu a fora

el pati emblanquinat de totes bandes,

teulades, tanques, platabandes,

al vidre el fi dibuix del gel,

els arbres recoberts de plata,

les garses fent-hi saragata,

i, sobre els muntijols, un vel

esplendorós, estès amb cura.

Tot a l’entorn és blanc i tot fulgura.



2

Hivern! Solemne, el camperol

s’obre camí en trineu per la neu blanca,

el seu cavall la nota, vol

arrencar el trot i s’entrebanca;

tallant-hi un solc mig esponjós,

s’afua el carro impetuós;

a dalt, al caire, s’hi eixancarra

qui el porta, en faixa roja i en samarra.

Un nano del servei també ha sortit,

asseu el gos al trineuet i avall!,

es posa a fer-li de cavall;

al joganer se li ha gelat un dit,

se’n riu i en nota la fiblada.

La mare a la finestra se li enfada.



3

Però pot ser que aquest estil

d’escenes no us atregui gaire:

és tot només natura vil

i, d’elegància, no en té l’aire.

En un altre poeta, amb verb sublim

i escalf d’inspiració, hi llegim

pintada la primera neu

i els seus plaers, amb un toc lleu.

Us faran goig, n’estic segur,

els versos flamejants amb què descriu

un tomb en un trineu, furtiu.

Per ara jo, ni amb ell, ni amb tu,

bard de la jove finlandesa,

no penso entrar en una contesa.



4

D’ànima russa (sense que en sabés

ni ella mateixa la raó),

la Tatiana estima tal com és,

bell, gèlid, l’hivern rus: la brillantor

que en dies de glaçada i sol té el gebre,

els vespres de per Reis, amb fred, tenebra,

les voltes en trineu, la llum

que, al tard, en neus rosades es consum.

Se celebraven com antany,

a casa seva, aquestes festes,[62]

amb totes les criades llestes

per dir a les noies el futur; cada any

fent les mateixes prediccions

d’esposos militars i expedicions.



5

La Tatiana creu amb ànsia

en antics usos populars,

en somnis, en la cartomància

i en endevinacions lunars.

Tot li és un signe que la inquieta,

qualsevol cosa té, secreta,

sentits ocults, li serra el pit l’angoixa

d’aquests pressentiments. La gata moixa,

roncant damunt l’estufa, seu

i es renta el morro amb posat digne:

això serà, sens dubte, signe

que vénen convidats. Si veu

pel cantó esquerre, al cel, tot d’una,

en quart creixent les banyes de la lluna,



6

empal·lideix, tremola tota.

Tomba de nit l’estel fugaç

i un escampall de llum degota

darrere seu; en aquest cas,

encara mentre el cel travessa,

la Tània, amb torbació i amb pressa,

del fons del cor mormola algun desig.

Si mai enlloc passa pel mig

un monjo tot de negre, o bé si mai

troba una llebre que, de dins del camp,

creua la via com un llamp,

sense saber on ficar-se de l’esglai,

amb pressentiments tristos, resta

sotjant l’adversitat funesta.



7

Sí: vol i dol. Amb una atracció obscura

sent, fins i tot, aquesta por.

Així ens engendra la natura,

que estima la contradicció.

Han arribat les festes, visca!

La joventut, que a tot s’arrisca,

que, eixelebrada, veu enfront,

enorme i lluminós, un món,

gosa predir el futur. El vell ho fa,

també, amb ulleres per a distingir-hi

i ja amb un peu al cementiri;

el que ha perdut (i no retornarà)

no importa: l’esperança el pren

mentint-li amb barboteig de nen.



8

Ulls expectants, la Tatiana

mira com surt la cera fosa:

cada curiosa filigrana

li fa una profecia més curiosa.[63]

Treuen anells d’un plat, omplert

d’aigua, segons un ordre cert;[64]

quan l’anellet li toca a ella

sona l’antiga cantarella:

«Ací els fadrins tenen cabals,

l’argent l’agranen a palades,

ventura i joia sien dades

a qui cantem!». Augura mals,

però, la trista música que n’ix.

Les noies volen més aviat el mix.



9

Nit de gelada, net el firmament.

El cor magnífic d’astres surt

amb harmonia, lentament…

La Tatiana, amb un vestidet curt

i amb un mirall, fa cap al pati

perquè la lluna li retrati

l’espòs promès.[65] Ella l’hi encara:

hi veu només la lluna trista, clara.

Ep!, so de neu… ¿qui passa? La donzella

hi vola de puntetes, sona

la seva veu més fina i bona

que la tonada de la caramella:

«Com us dieu?». L’altre respon

mirant-se-la: «Sóc l’Agafont».[66]



10

La nània li ha donat consells experts

pels sortilegis d’averany:

que pari taula amb dos coberts

de nit i d’amagat, al bany.

Però li agafa por, a la Tatiana,

i a mi també, quan penso en la Svetlana…[67]

La Tatiana, doncs, que vegi

que no en cal cap, de sortilegi.

La Tatiana es lleva el cinturó

de seda, es desvesteix, s’ajau.

Lel[68] sobrevola el llit, suau.

Sota el coixí de borrissó

s’hi fica un mirallet petit.

Tot mut. La Tatiana s’ha adormit.



11

I veu un somni estrany, la Tatiana.

Somia que, neu a través, camina

sola per una clariana

embolcallada de boirina.

Entre la neu, tota a pilons,

corre amb soroll, a borbollons,

grisenca, tèrbola, una torrentera

que no s’ha congelat i fa bromera.

L’únic pontet per sobre el doll

són dos trontolladissos pals de fusta

que un tros de gel només ajusta.

En la voràgine, amb tot el soroll,

ella, sense saber què fer ni dir,

no es mou del lloc, s’atura aquí.



12

Com qui d’algú estimat un temps es priva,

aquest riuot inoportú

la fa enfadar, i a l’altra riba

no li ofereix el braç ningú.

De sobte, un dels pilons de neu

es mou. ¿Què en surt, de sota seu?

Un ós esborrifat, enorme.

«Ai!», ella; brama l’ós, la pota en forma

d’urpa esmolada li desplega

per ajudar. Fent el cor fort,

ella s’aferra a aquest suport,

la mà tremola; amb passa temorega

ha travessat la torrentera.

Se’n va. L’ós… l’ós li ve al darrere!



13

Ella no es gira, aquí, no gosa.

Va més de pressa perquè quedi lluny

el patge hirsut, aquella cosa

que, perseguint-la, es gronxa i gruny.

L’ós insofrible i ella arriben fins

davant d’un bosc: s’alcen uns pins

rígids, de bròfega bellesa,

amb neu sobre el brancam que els pesa;

pel cel nocturn brillen els astres,

la claror passa entre els cimells,

pelats, de xops, bedolls i tells;

no hi ha camí, ni queden rastres

d’arbustos, clots; només es veu

la capa de nevada estesa arreu.



14

Ella entra al bosc, i l’ós la volta;

la neu li arriba, flonja, a mitja cama,

sent com al coll, de cop i volta,

s’enganxa una allargada rama,

li arrenca l’arracada d’or, d’un cop;

del peu bonic li cau l’esclop,

mullat, a dins la neu que cruix;

du el mocador de cap tan fluix

que el perd, ara no pot, no el troba;

té por, sent a l’esquena l’ós,

li fa vergonya, amb gest nerviós,

alçar les puntes de la roba;

corre que corre, l’ós que ve,

ella d’alè de córrer ja no en té.



15

Tomba damunt la neu: l’ós àgil

l’ha arreplegat i se l’emporta;

ella ni es mou ni bleixa, fràgil,

es deixa endur, creient, mig morta,

per una senda bosquetana.

Hi ha una misèrrima cabana

entre arbres, en un lloc remot,

amb neu inhòspita pertot.

Clareja un finestrell estret,

a dins se sent cridòria i aldarull.

Diu l’ós: «Un amic meu t’acull:

aquí pots fer-te passar el fred».

Entra seguit cap al vestíbul,

la descarrega al llindar ombrívol.



16

Recobra el seny: té enfront la llinda,

l’ós ha marxat. Pot escoltar-hi,

rere la porta, gent que crida i brinda,

com en un gran tiberi funerari.

Tot això ho troba massa estrany,

espia pel forat del pany…

¿I què diríeu que hi va veure?

Monstres! A taula els veu tots seure!

Un té musell de gos i banyes,

l’altre té un cap de gall, petit,

hi ha una bruixota amb barbes de cabrit,

un esquelet amb ínfules estranyes

i, cap al fons, un nan amb cua

i un altre que és mig gat mig grua.



17

Encara més s’admira, més s’apoca:

un aranyot que porta un cranc als lloms,

un crani a sobre d’un coll d’oca

portant barret vermell, fent tombs;

balla un molí, salta, s’ajup

i mou les aspes. Cants, bup-bup,

clap-clap, xiulets, rialles, guirigall,

parleig d’humans, trepitjos de cavall!

I el més estrany, ara es revela:

la Tatiana el reconeix a ell,

qui li és tan espantós, tan bell,

el nostre heroi, l’heroi de la novel·la!

Hi troba Oneguin entaulat,

guaitant la porta d’amagat.



18

Fa un gest: és prou perquè el brogit comenci.

Ell beu: tots beuen, llancen esgarips.

Arrufa el nas: tots en silenci.

Riu: tots a riure, a fer-se’n tips.

Aquí és ben clar que és ell, qui mana.

Ja no té por, la Tatiana,

i la curiositat la porta

a obrir lleugerament la porta…

De sobte, el vent, d’una embranzida,

apaga els llums amb què s’hi veia;

s’ha atabalat, la patuleia.

L’Eugeni, amb la mirada ardida,

s’aixeca, va en direcció seva,

estrepitós. Tothom es lleva.



19

I ella té por, i ella s’acuita,

ràpida, a anar-se’n lluny d’allà,

i no sap com, en una lluita

interna, es torba, vol cridar,

no pot, l’Eugeni empeny la porta; al bàndol

de bèsties infernals, amb gran escàndol,

la noia es mostra. Un riure explota,

salvatge. Tots els ulls i cada pota,

cada peülla i ullals grossos,

trompes retortes, cornamentes,

bigotis, llengües sangonentes,

cues amb rínxols, dits fets d’ossos,

tot l’assenyala i pot sentir

com criden tots: «Per mi!, per mi!».



20

«Per mi!», l’Eugeni els amenaça;

la patuleia, a l’acte, vola.

Roman en la foscor que glaça,

amb ell, la Tatiana sola.

Deixa que, a poc a poc, l’Eugeni

en un raconet fosc la meni,

l’assegui sobre un banc que s’esgavella

i tombi el cap sobre l’espatlla d’ella.

L’Olga apareix, després arriba,

seguint-la, Lenski; es fa un llampec;

els mira, esquerp, Oneguin, para en sec

i aixeca el braç, renyant la intempestiva

parella intrusa. De l’esglai,

la Tatiana creu tenir un desmai.



21

La discussió pren un mal caire,

té un ganivet, l’Eugeni. Malferit,

Lenski ha caigut; s’enfosqueix l’aire

d’ombra terrible; esclata un crit

escruixidor… trontolla la cabana…

L’espant ha despertat la Tatiana.

L’habitació clareja. L’alba

juga amb un raig de color malva

pel glaç dels vidres a la finestreta.

S’obre la porta. L’Olga, d’un roig fort,

com el que té l’aurora al nord,

lleugera igual que l’oreneta,

entra i li diu: «¿I doncs? Respon,

¿has vist algú durant el son?».



22

Ella, però, ni aixeca els ulls

vers sa germana; jeu al llit, té un llibre,

en gira, un rere l’altre, els fulls

i no diu res. Si bé no vibra,

en aquesta obra, cap invent poètic,

cap veritat d’un saber hermètic,

i sense que el volum compili

cap bella imatge, mai Virgili,

Scott, Byron, Sèneca, Racine,

ni la revista Moda de Senyores,

han fet lectures més captivadores:

Martí Zadeka, està llegint,

l’oracle de divinació caldea

que treu, de cada somni, alguna idea.



23

Aital gran llibre, tan pregon,

un venedor ambulant, fa temps,

va dur-lo a aquest racó de món.

La Tatiana va comprar-lo ensems

amb uns volums de la Malvina[69]

desparellats, quedant-se de propina

(i tot pujava tres cinquanta)

faules, petríades[70] a manta,

una gramàtica i, encara,

el tercer tom de Marmontel.[71]

Martí Zadeka es fa un amic fidel.

En la tristesa, ella hi repara

alguna cosa d’agradable

i hi dorm sovint, inseparable.



24

Ara el seu somni la capfica,

no en troba cap explicació

i vol saber què significa

aquest malson aterridor.

Cerca per ordre d’alfabet,

a l’índex, uns quants mots: avet,

bosc, bruixa, ca, cabana, festa,

foscor, neu, ós, pi, pont, tempesta,

etcètera. Però, dels dubtes,

no li n’aclareix cap, Martí Zadeka.

El somni infaust sembla que impreca

tot de calamitats abruptes;

després encara, més d’un dia,

la Tatiana se’n preocuparia.



25

Però l’aurora, amb dits de rosa,

ja es mostra en el matí, portant,

darrere, el sol: tot es disposa

a la celebració del sant.

De ben aviat ja són per dins

casa les Larin els veïns;

en carro i en trineu i en diligència

els ha fet cap la concurrència.

Al rebedor hi ha empentes, multituds;

soroll, rialles, al llindar, a la sala,

cadells bordant, noies de gala

que es petonegen; els desconeguts

s’han saludat, passa la gent fent frecs,

les dides criden, ploren els marrecs.



26

Arriba en Pustiakov, el gras,

amb una esposa igual de corpulenta.

També en Gvozdín, terratinent capaç

i escanyapobres, s’hi presenta;

després, amb cabells blancs, els dos Skotinin

i els fills, d’edats que costa que confinin

(van dels trenta anys als setze mesos);

en Petuixkov, un pinxo entre pagesos,

i mon cosí germà, en Buiànov,[72]

amb plomissol i gorra de visera

(com el vau veure temps enrere),

i, conseller en retir, en Fliànov,

vell murri, xafarder, bromista cafre,

acòlit de suborns, golafre.



27

Amb el Panfil i tots els Kharlikov,

Monsieur Triquet fa cap: aquell

simpàtic que venia de Tambov,

d’ullera i perruquí vermell.

Porta amagats, francès dels com Déu mana,

versets per a la Tatiana,

amb música que els nens sabrien dir:

«Réveillez-vous, belle endormie».

D’un almanac antic, Triquet va prendre

aquest cuplet que hi era imprès

entre altres cants. Poeta entès,

el fa reviure de la cendra

substituint «belle Nina»,

l’agosarat, per «belle Tatiana».



28

Ve dels voltants, d’unes casernes,

l’ídol de noies en saó

i objecte d’atencions maternes:

un comandant de guarnició.

Notícia! I espectacular!

Els ve la banda militar!

El coronel mateix l’envia.

Hi faran ball, quina alegria!

Les mosses saltironen abans d’hora.

Ja han parat taula i ells i elles

van de bracet a seure-hi. Les donzelles

volen la Tatiana al seu devora,

els homes són davant. Fent-se la creu,

amb un brunzit, tothom s’asseu.



29

Es talla en sec la xerrameca,

masteguen tots. D’aquí i d’allà,

sonen forquilles, plats amb teca,

gotets que dringuen en xocar.

Però entre els comensals, de mica en mica,

l’animació de nou s’intensifica

i ja ningú no escolta, tot són crits,

disputes, riallades i glapits.

De cop, la porta té els batents oberts:

Lenski i Oneguin entren. L’ama:

«Senyor, per fi han vingut!», s’exclama.

Mouen cadires i coberts,

s’estrenyen als costats un xic,

fan seure Oneguin i l’amic.



30

Fan seure’ls amb la Tània, just davant.

Pàl·lida com la lluna de l’albada,

com una daina en fuga, tremolant,

ella no aixeca, fosca, la mirada;

amb flama de passió batega,

impetuosa; no està bé, s’ofega.

Tots dos l’han saludat, ella ni els sent,

les llàgrimes d’aquí un moment

semblen per caure-li, és a punt, pobreta,

de desmaiar-se allí mateix;

però se sobreposen amb escreix

la voluntat i el seny. Amb boca estreta,

els balbuceja uns mots, mig muda,

i sap quedar-se allà asseguda.



31

Sortides tragiconervioses,

desmais de noia, atacs de plor…

ja li eren coses molestoses,

ell massa en va patir, de tot això.

Al nostre extravagant l’exasperava,

aquell tiberi; el que l’acaba,

però, d’emmurriar és l’impuls

de la noieta, el seu tremor convuls.

Abaixa els ulls, l’irrita aquella història,

li té una ràbia a Lenski que se’l menja

i es jura que el farà enfadar, en revenja.

Ja complaent-se en la victòria,

es mira els hostes i, per fer la guitza,

imaginant els caricaturitza.



32

Clar que l’Eugeni no és pas sol

a veure que ella ho passa malament,

però tothom, llavors, es mira i vol

una empanada contundent

(que, per desgràcia, han salat massa).

Entre el rostit i el blancmanger s’emplaça

el bon Tsimliànskoie,[73] en botella

que un enganxall de vesc segella;

segueix un reng de copes llargues, primes,

que em fan pensar en els teus malucs,

Zizí, cristall que em vas inspirar el flux

de tantes candoroses rimes,

tu, calze d’un amor manyac

que abans em feia anar embriac!



33

Surt moll, d’un espetec, el tap,

el xampany corre escumejant.

Triquet fa estona que no sap

què fer-ne, del cuplet, i allà al davant,

solemne, s’ha aixecat. Tothom

calla a l’instant i escolta com,

mirant el foli, canta i desafina.

La Tatiana no està fina.

Acaba: aplaudiments, cridòria,

aclamacions. Per deferència,

ella al poeta fa una reverència

i ell, que es manté senzill en tanta glòria,

brinda, el primer, per ella i li remet

allà mateix el seu cuplet.



34

Toca felicitar-la, i que s’apleguin

a dir tots quatre coses; ella els dóna

les gràcies. Quan arriba el torn d’Oneguin,

l’aspecte lànguid de la pobrissona,

aquella torbació mateixa,

per dins l’afecten, li fan néixer

gran compassió: en silenci la saluda,

amb la mirada commoguda,

meravellosament manyaga.

Sigui volent, de bona fe,

sigui que s’ha entendrit sense voler

o coqueteja i se n’amaga,

en els seus ulls mostra tendresa:

la Tània ha revifat, corpresa.



35

S’aparten les cadires d’un gest brusc,

van a la sala tots barrim-barram,

com si deixessin la dolçor del rusc

abelles sorolloses en eixam.

Cofoi, cada veí paeix

el tec del sant amb un panteix;

l’estol de dames vora el foc s’arrup;

mormolen noies al racó, en un grup;

s’estenen tapets verds sobre els taulells,

als jugadors intrèpids ja els reclama

el whist, que encara avui té fama,

o el bòston, o el tresillo per als vells:

família de monòton intermedi,

fillada gran de l’àvid tedi.



36

Els campions del whist, durant el joc,

ja han fet vuit rubbers; vuit vegades

ja s’han hagut de canviar el lloc.

Serveixen te. M’agrada per menjades

(el te, el dinar, el sopar…) mesurar el temps.

Sense esmerçar-hi afanys suprems

l’horari, aquí a província, es tracta:

l’estómac va com un Breguet exacte.

Faig un parèntesi: m’aturo

per dir que en els meus versos sol haver-hi

sovint descrit algun tiberi,

que si tals plats, si taps de suro…

Ho faig seguint les teves regles,

Homer diví, model de trenta segles!



37. 38. 39

Han dut el te i, amb posa cauta,

les noies ja agafaven els platets

quan han sonat fagot i flauta

al llarg saló. Per les parets

sent que la música prorromp,

content, deixa la tassa de te amb rom

en Petuixkov, un Paris[74] del contorn,

i agafa l’Olga; Lenski va, al seu torn,

cap a la Tània; vers la Kharlikova,

soltera d’una edat provecta,

hi va el poeta de Tambov directe;

Buiànov ha raptat la Pustiakova;

tots al saló fan cap en devessall

i, esplendorós, esclata el ball.



40

Cap al començament de la novel·la

(primer capítol, per qui hi té interès),

volia, com l’Albani[75] en una tela,

descriure un ball petersburguès.

Però, emportat per somnis buits, llavors,

em vaig entretenir en records

de certs peuets de senyoreta…

Peuet!, ja no et segueixo més la veta.

La passa, ja no sé on la poses.

La joventut traeix: és el moment

de fer-me més intel·ligent

i millorar d’estil i d’altres coses,

i treure digressions (per cert, no en tinc

pas tantes, al capítol cinc).



41

Com remolins de joventut, iguals,

monòtons, bulliciosos, folls,

giren els remolins del vals,

passen parelles a borbolls.

Ja ve el moment de la venjança

i Oneguin, abans d’hora rabejant-se,

s’acosta a l’Olga. Dansa amb ella,

enmig dels hostes capgirella,

després l’asseu a la cadira.

Parlen tots dos d’això i d’allò

i, al cap de dos minuts, però,

tornen al vals. Tothom els mira

desconcertat; Lenski el que més,

com si la vista l’enganyés.



42

Comença la masurca. Temps enrere,

quan se sentia el so de la masurca,

la sala retrunyia, el parquet era

un tremolor sota els talons, d’un surt que

feia, pels finestrals, trontollar els marcs.

Ara ja no: per taulons llisos, llargs,

llisquem finets com damisel·les.

Però, a províncies, hi desveles

que la masurca, aquell encant primer,

l’ha conservat d’amagatotis

i saltirons, talons, bigotis,

estan com sempre, no els ha fet malbé

la moda dèspota amb la seva astúcia,

la malaltia de la nova Rússia.



43. 44

Buiànov, mon cosí, el dels cops de geni,

del braç acosta al nostre heroi

la Tatiana i l’Olga; va l’Eugeni

i agafa l’Olga tot cofoi;

lliscant, com a desgana, hi dansa,

li xiuxiueja, tendre i inclinant-se,

un compliment banal; el veuen prémer

la mà de l’Olga; el rubor crema,

intens, la cara d’ella, vanitosa.

En Lenski ho ha pogut seguir

i ja s’ha encès, fora de si;

en una indignació gelosa,

espera que la deixi el ballador

i la convida al cotilló.



45

L’Olga no pot. ¿No pot? ¿I això?

És que li acaba de prometre

a Oneguin de ballar-hi. Oh!

Déu meu! ¿Què sent? ¿Ho ha de permetre?

¿Com és possible? Tan menuda,

i una coqueta rampelluda!

I ja practica els seus paranys!

I ja ensenyada en els enganys!

És massa, això, per ell. Se’n va a les males,

es fa portar un cavall mentre abomina

la picardia femenina,

hi puja i marxa. Dues bales,

dues pistoles han de decidir,

això i res més, el seu destí.





SISÈ CAPÍTOL


Là, sotto i giorni nubilosi e brevi, nasce una gente a cui il morir non dole.

PETRARCA[76]



1

Oneguin veu que Lenski marxa

i, a prop de l’Olga, pensatiu, distret,

el tedi torna a prendre’l dins la xarxa,

però venjat i satisfet.

L’Ólenka, badallant com ell,

busca en Vladímir, mira de gairell

i el cotilló se li fa llarg

i l’amoïna com un somni amarg.

S’acaba. Van al ressopó.

Munten als hostes jaços provisoris

que, de la porta fins als dormitoris,

omplen la casa. Un son reposador

convé a tothom. Només Oneguin vol

tornar-se’n cap a casa a dormir sol.



2

Tot està en calma. Ronca fort

a la saleta en Pustiakov, el gras,

i amb ell, igual de grassa, la consort.

Al menjador, amb cadires, s’han fet jaç

Gvozdín, Buiànov, Petuixkov

i Fliànov (que va ben pitof).

Monsieur Triquet, per terra, en camisola

i gorra vella, s’agombola.

Les joves van amb l’Olga i sa germana.

El son ja envolta cada noia;

a la finestra, en solitud, tristoia,

il·luminada per Diana,

només la Tània, pobra, està desperta

i mira la campanya fosca i erta.



3

Li han calat l’ànima, a la Tània,

aquella aparició imprevista,

l’estranya feta amb l’Olga i l’espontània

tendresa que ha mostrat la seva vista;

no pot entendre’l, no el comprèn

i la tristesa que la pren,

amb un neguit de gelosia,

li engrapa el cor com ho faria

una mà freda, i sent com si una afrau,

negra, s’obrís amb rebombori…

La Tània diu: «Convé que mori.

Però la mort, venint-me d’ell, em plau.

¿I què en trauria, jo, si hi resistís?

Ell no em podrà fer mai feliç».



4

Avança, història meva, avança!

Ens crida un personatge nou.

Enllà de Krasnogórie, desplaçant-se

cinc verstes de cal Lenski, allà s’hi mou,

encara avui, al seu albir,

en un filosofal retir,

Zaretski, abans el rei dels poca-soltes,

tafur de les partides mal resoltes,

tribú de la taverna i batusser,

i ara un senyor senzill, amic mirífic,

bon jan, terratinent pacífic,

un home de família (sent solter)[77]

i fins i tot honest. S’arregla

de tal manera el nostre segle!



5

Fa temps, entre la gent va emetre’s

la veu que era estripat i audaç.

És veritat que de deu metres

amb la pistola t’encertava un as.

I una vegada va excel·lir en la lluita,

quan, embriac de guerra, a corre-cuita,

va desplomar-se al fang, feixuc,

de dalt del seu cavall calmuc:

anava gat del tot, quan el francès

va capturar-lo (ostatge de valor!);

aquest nou Règul[78] en l’honor

voldria que el tornessin a fer pres

per complir el deure a can Véry

de beure’s tres ampolles de matí.



6

Fa temps, solia dir facècies,

prenia el pèl als llestos amb encert,

i encara més a les persones nècies,

ja d’amagat o al descobert;

i això que més d’un cop alguna burla

enrere, escarmentat, va haver de dur-la,

o més d’un cop, per capsigrany,

de quatre potes queia en un engany.

Sabia, alegre, discutir de tot,

respondre amb agudesa i sense,

callar i guardar-s’ho a dins la pensa,

parlar i llançar un estirabot.

Movia entre uns amics mala maror,

feia acabar en un duel la discussió



7

o els obligava a fer les paus

i se n’anaven a esmorzar tots tres,

i així més tard, amb befes, bromes, fraus,

els difamava en to distès.

Sed alia tempora,[79] que la bravura

és, com l’amor, una entremaliadura

i se l’endú la joventut soberga.

El meu Zaretski, doncs, s’alberga,

tot esperant que la borrasca passi,

sota l’ombriu d’acàcies, gatzerins;

viu com un savi dels més fins,

cultiva cols, igual que Horaci,

i cuida d’ànecs i oques, sense ometre

que, a més, ensenya els fills de lletra.



8

L’Eugeni troba que no és cap taujà,

sinó un malànima de témer;

en canvi, la manera de pensar

i l’opinió sobre qualsevol tema

li agraden, d’ell. De tant en tant

hi queda i, quan el veu entrant,

aquest matí, no li suscita

cap gran sorpresa, la visita.

Zaretski, a penes saludats, li lliura,

interrompent tota conversa

i amb una lluïssor als ullets perversa,

un full que Lenski li ha volgut escriure.

A la finestra Oneguin es retreu

i la llegeix a sota veu.



9

És un «cartell», una noteta

breu, educada, d’estil noble, antic:

amb claredat lacònica, el poeta

hi desafia en duel l’amic.

Tot dirigint-se a l’emissari

sense cap mot innecessari,

l’Eugeni diu a cop calent

que pot en qualsevol moment.

Zaretski s’ha explicat, no vol

passar-s’hi més estona, es lleva

i, com que està enfeinat a casa seva,

se’n va. L’Eugeni queda sol

i a dins de l’ànima li neix

un cert disgust amb si mateix.



10

Ja li està bé! Perquè, en sever examen,

cridat en un judici sobre si,

hi ha moltes coses que el proclamen

culpable. De primer, escarnir

frívolament un tímid, tendre amor

ahir a la nit va ser un error.

Després, que deixi ser un capbuit

a Lenski! Quan en tens divuit,

això es pot perdonar. L’Eugeni

s’estima de tot cor el jovencell

i no ha de ser cap cercabregues, ell,

cap xicotàs de massa geni,

cap eina al prejudici que l’empeny,

sinó un baró d’honor i seny.



11

Si li mostrés el que sentia,

en lloc d’eriçar el pèl com una bèstia,

el cor de jove li desarmaria.

«Ara és inútil —pensa—, la molèstia.

És massa tard, i més en vista

que s’hi ha ficat un vell duelista,

aquí, i em té agafat pel coll,

el pèrfid, el xerraire, el bocamoll…

M’haurien d’inspirar menyspreu,

el seu humor, les seves frases…

però murmuraran, riuran els ases…».

L’opinió pública, ja la veieu!

Ressort de l’honra que ens infon

veneració, i fa girar el món.



12

Lenski, pendent de la resposta,

bull de rancúnia i d’impaciència;

solemne, en fi, el veí s’acosta,

li ho fa saber amb grandiloqüència.

Visca!, el gelós ho sent de bona gana.

Tenia por que el tarambana

no s’inventés un acudit

per esquitllar-se’n, i apartés el pit

de la pistola així com qui se’n salva.

Ara s’acaben d’aclarir

les incerteses: al molí

s’han de trobar demà a trenc d’alba

i la pistola anirà fluixa

per apuntar a la templa o a la cuixa.



13

Ha decidit que odia la coqueta

i no vol veure-la, ferotge,

abans del duel. Bull el poeta,

mira el cel clar, mira el rellotge…

i ho deixa córrer, finalment.

A casa les veïnes falta gent!

Creia que l’Ólia, amb la vinguda,

se sorprendria, esmaperduda,

i, en canvi, res de res: acull

el pobre bard com és habitual,

al porxo, el ve a trobar d’un salt,

com l’esperança, com l’antull,

àgil, trapella, riallera;

en fi, que és la mateixa que era.



14

—¿Com és que ahir va anar-se’n tan aviat?—

és el primer que li pregunta.

Lenski ha quedat destarotat

i no diu res, això el desmunta.

Els mals de gelosia no l’embafen

davant d’aquest esguard diàfan,

davant d’aquesta senzillesa bella,

davant d’una ànima trapella…

La mira, tendre i amb dolçor,

i ho veu: ella l’estima, encara!

Es penedeix i s’apesara

i ja està a punt de demanar perdó;

tremola tot, no sap com començar,

està content, gairebé sa…



15. 16. 17

Davant de l’Olga, el seu tresor,

torna en Vladímir a patir;

trist, pensarós, no es veu amb cor

de recordar-li allò d’ahir,

pensant: «Seré el seu salvador.

No permetré que un corruptor

tempti la seva jovenesa

amb lloes i sospirs de flama encesa,

ni que l’abominable verm

corqui amb verí la tija al lliri,

ni que una flor de dos matins expiri,

a penes mig desclosa, a l’erm».

Això, companys, vol dir una cosa sola:

amb un amic, demà em batré a pistola.



18

Si hagués pogut saber quina ferida

porta la Tània, i com li cou!

Si conegués la Tània de seguida

què ha de passar demà, si sabés prou

que Oneguin i ell veuran qui endossa

la bala a l’altre i qui se’n va a la fossa,

ai, amb el seu amor sincer

conciliaria els dos amics, potser!

Però ningú no li coneix la llaga,

ni per atzar no l’han comprès;

Oneguin no n’ha dit pas res,

ella llangueix d’amor que amaga;

la nània és l’única capaç

de veure-ho, i no és gaire perspicaç.



19

Tota la tarda Lenski està distret,

ara s’alegra, adés remuga,

cosa que escau a qui està fet

per a les Muses. Seu, mentre corruga

la cella, al clavicordi i, amb esforç,

en treu tot just uns quants acords,

o, mirant l’Olga, en un xiu-xiu,

«Que en sóc, jo, de feliç», es diu.

Tard: ha d’anar-se’n. Li fa un bolc

el cor, replet d’angoixa i dol,

i, en dir-li adéu, el desconsol

l’esqueixa com si hi fes un solc.

L’Olga se’l mira als ulls de fit a fit.

—¿Què té? —No res.— I ja ha sortit.



20

Quan torna a casa, atent, comprova

dues pistoles que, amb cautela,

després torna a l’estoig. Es treu la roba

i, en obrir Schiller, prop de la candela,

se sent embolcallar per una idea

que el cor, en vetlla i trist, recrea:

d’una bellesa fora d’aquest món,

Lenski veu l’Olga al seu enfront.

Deixa el volum i pren la ploma; escriu

versos que sonen i que corren

amb tots els disbarats que se li ocorren

sobre el seu gran amor. Els diu

en una febre lírica, en veu alta,

com Délvig[80] als festins, begut, s’exalta.



21

La poesia, per casualitat,

ens va quedar. La tinc, la passo entera:

«¿On sou, on sou, on heu anat,

oh dies de la meva primavera?

¿Què em vol el dia de demà?

Amb la mirada l’escodrinyo en va,

ocult en un boiram impenetrable.

No cal, car el destí és inexorable

i, tant si caic, ferit, com si

la fletxa em passa per la vora,

tot està bé; fixada, arriba l’hora

per a vetllar i per a dormir.

Beneït sigui el dia de la injúria,

i beneït l’acost de la foscúria!



22

»Demà al matí resplendirà l’aurora,

el raig s’esplaiarà pel dia pulcre;

jo baixaré, potser, a l’acollidora

volta secreta del sepulcre

i del poeta jove no en tindreu

cap més record, sumit al lent Leteu.

El món m’oblidarà, però

tu, bella, ¿tu vindràs a vessar plor

damunt de l’urna prematura?

¿Diràs: “Em va estimar i només

a mi em va dedicar els instants darrers

de trista i tempestívola ventura”?

Amor, tan delejat d’antuvi,

acut, acut: sóc el teu nuvi!».



23

Escriu així: neulit i obscur

(ho anomenem romanticisme, mal

que de romanticisme pur

aquí no en veig ni gota… tant se val).

El cap cansat per fi acomoda

i, en «ideal», paraula molt de moda,

quan l’alba ve i la nit amaina,

Lenski comença una becaina.

Tot just s’acaba de lliurar a l’encís

del son, que ja Zaretski, mentre

la cambra és en silenci, hi entra

per despertar-lo amb un avís:

«Les set tocades. Endavant!

Oneguin deu estar esperant».



24

S’ha equivocat de molt. Oneguin

dorm una cosa de no dir.

Quan les tenebres es disgreguin

i el gall saludi l’astre del matí,

dormirà, encara, com un soc.

El sol s’eleva, es mou de lloc,

i ja, arremolinada, breu,

s’alça una ràfega de neu;

i ell que no es lleva pas, encara,

i ell que segueix ben adormit.

Quan deixa finalment el llit,

s’acosta a la finestra i en separa

les cortinetes: a la fi, s’adona

que havia de marxar fa estona.



25

Sona, veloç, la campaneta.

Guillot, criat que ve de França,

porta, corrents, la roba neta,

la bata i les plantofes. Apressant-se,

Oneguin es vesteix, comanda

que Guillot vingui, per la seva banda,

a acompanyar-lo i prengui, amb zel,

l’estoig de les pistoles per al duel.

Preparen el trineu de cursa.

Hi pugen, marxen al galop

cap al molí. Quan són a prop,

demana al seu criat d’endur-se

els dos Lépage fatídics i fa moure

lluny els cavalls, a prop d’un roure.



26

Lenski, al suport damunt la presa,

fa molt que espera amb impaciència.

Zaretski, expert en tècnica pagesa,

busca a la mola alguna insuficiència.

Oneguin, amb disculpes, ve, per fi.

«¿On és, però…? ¿I el seu padrí?»,

li diu Zaretski, tot parat.

En duels escrupulós i primmirat,

i amb afecció pel mètode sincera,

deixa que es mati un home per esguard

de tots els reglaments de l’art

i no de qualsevol manera,

seguint així els costums de l’antigor

(cosa que val la nostra admiració).



27

L’Eugeni: «¿Com? ¿El meu padrí?

És ell: Monsieur Guillot, molt bon company.[81]

No crec que hi tingui res a dir,

en contra d’ell, ni hi vegi res d’estrany.

És cert que no el coneix ningú,

però és un noi honest, això segur».

Zaretski, aquí, es mossega el llavi.

L’Eugeni a Lenski: «Fem que això s’acabi,

¿no? ¿Comencem?». «Sí, jo estic llest»,

diu en Vladímir. Van tots quatre

rere el molí: qui s’ha de batre

i, més a lluny, el noi honest

tracta amb Zaretski. Dempeus tots,

els dos enemics tenen els ulls cots.



28

Els enemics! La set de sang

que ara els separa, ¿és de fa gaire?

¿Fa gaire que, en afecte franc,

junts compartien un descans xerraire,

àpats i pensaments? Ara, amb rancúnia

d’atàvics enemics, com en l’angúnia

d’un somni incomprensible i horrorós,

estan a punt, callats tots dos,

de matar l’altre, així, a sang freda.

¿No són a temps d’esclatar a riure,

mentre la mà encara està lliure

de color roig, i anar-se’n per l’arbreda,

tan avinguts? Però li té terror,

l’odi mundà, a «perdre l’honor».



29

Ja lluen les pistoles. Fa remor

el martellet: el furga la baqueta.

Les bales baixen pel canó

i el gallet salta. Dins la cassoleta

s’esmuny un rajolí grisenc

de pólvora. Posat en reng,

el pedrenyal, dentut, fixat com toca,

ja està parat. Rere una soca

Guillot s’amaga, espantadís.

Els enemics s’han tret la capa.

Zaretski ha mesurat l’etapa

en trenta-dues passes, ben precís,

i al cap de cada marca enrola

els dos amics, que agafen la pistola.



30

«Avancin!»

A sang freda, encara

sense apuntar, els rivals tenaços,

amb passa lenta, ferma, clara,

han fet, exactes, quatre passos,

quatre graons cap a la mort.

L’Eugeni, caminant absort,

a poc a poc i sense alarma,

és el primer d’apujar l’arma.

Al cinquè pas, més a la vora,

Lenski, per apuntar, s’aferra

a l’arma, acluca l’ull esquerre…

Un tret d’Oneguin. Destinada, l’hora

sona: el poeta s’ha desprès

de la pistola, no diu res,



31

s’acosta la mà al pit calmosament

i cau. Els ulls s’han emboirat,

expressen mort, no sofriment.

Així mateix, per l’espadat,

espurnejant al sol, l’allau

s’endú un massís de neu quan cau.

Oneguin sent, de sobte, un fred,

se’n va cap al xicot de dret,

el mira, el crida… Res a fer-hi:

ell ja no hi és. El bard s’ha fos,

tan jove, en una fi precoç.

Ve el temporal sense que esperi;

la flor es marceix en l’alba vaga;

el foc, damunt l’altar, s’apaga…



32

Immòbil jeu; estranya, al front

mostra una calma decandida.

Té foradat el pit, per on

raja la sang; surt baf de la ferida.

A penes fa un instant hi havia,

en aquest cor, la poesia,

l’odi, l’amor i l’esperança,

la sang en bull, la vida en dansa;

ara tot és silenci i fosquedat,

igual que en una casa buida:

ningú no hi viu i no se’n cuida,

han clos els finestrons, han enguixat

els vidres. La mestressa és lluny, des d’ara.

No se’n sap res. Qui sap on para.



33

Agrada que un rival galifardeu

rabiï amb el punxó d’un epigrama;

agrada quan, tossut, no es veu

la cornamenta que l’infama

i sent vergonya del mirall

per no trobar-hi l’espantall;

agrada encara més, però,

quan crida, el ruc: «Si aquest sóc jo!».

També reptar-lo és agradable,

fer punteria al seu front pàl·lid,

segons el codi d’honor vàlid,

i imaginar-li un nínxol honorable;

ja t’agradarà menys, però, que acabis

per enviar-lo a veure els avis.



34

¿Què me’n diries, si d’un tret

haguessis mort un jove amic,

que, amb un reüll, amb un retret

o amb una nimietat de xic,

t’hagués ofès en la disbauxa,

i fins i tot si, d’una rauxa,

fos ell que ha proposat el repte?

¿Què sentiria l’ànima que accepta

que al seu davant, després d’un duel,

hi té només una desferra

que, immòbil i jaient per terra,

es torna a poc a poc de gel,

que no respon, no sent el crit

de desconsol i angoixa, que ha emmudit?



35

Trist, rosegat de culpa, estreny

l’Eugeni la pistola, fort,

i mira Lenski. Fa, amb desdeny,

Zaretski: «¿Què hi farem? L’has mort».

Mort! La paraula atroç ensorra

l’Eugeni. S’estremeix i corre

a buscar gent. Zaretski ajeu

amb compte el cos, tot rígid, al trineu.

Amb la terrible càrrega s’esfuma,

se’n torna a casa. Tan bon punt

els cavalls noten el difunt,

renillen, emblanqueixen amb escuma

la brida de metall, constreta,

i fugen disparats com la sageta.



36

Amics, Lenski us fa llàstima, ben cert:

en flor d’alegres esperances noves,

encara sense haver-les acomplert,

marcit just quan sortia de les robes

d’infant! ¿On són l’impuls, l’ardència,

la nobilíssima tendència

vers sensacions i pensaments

elevats, dolços, imprudents?

¿On són la set de treballar i d’aprendre,

el borrascós desig d’amor,

la por d’infàmia i deshonor?

¿I tu, on ets, oh somni tendre

que mostres cap a un altre món la via,

oh tu, somni sagrat de poesia?



37

Pot ser que Lenski hagués nascut

pel bé del món, o per la glòria,

pot ser que, amb so ininterromput,

hagués quedat en la memòria

la seva lira, ara callada.

Potser el poeta, en grau d’anomenada,

tindria un dels graons de més alt nombre.

La seva torturada ombra

potser s’emporta amb ella, anant-se’n,

un gran secret, i és extingida

la veu que li infondria vida,

i, tomba enllà, no se li atansen

les alabances: beneïm-ne

l’obra que, amb temps, seria un himne.



38. 39

O bé potser hauria tingut

un destí típic com aquest:

passats els anys de joventut,

el foc s’hauria tornat fred

i ell, home nou en cada cosa,

canviant les muses per l’esposa,

viuria feliçment al camp,

en bata flonja, i amb banyam;

sabria què és la vida vertadera,

tindria als quaranta anys poagre,

ben tip, begut, cansat, poc sa, gens magre,

i, al llit, en arribar l’hora darrera,

s’hauria mort voltat de metges, fills

i ploraneres fent renills.



40

Però, lector, ja fos com fos,

el jove enamorat (quin greu!),

poeta, somiatruites pensarós,

ha mort de mà d’un amic seu.

Hi ha un lloc: és en aquella terra

de l’inspirat minyó, cap a l’esquerra,

dos pins hi han encreuat arrels,

hi obre meandres paral·lels

el rierol que ve del sot veí,

el llaurador hi troba descans

i enfonsen al corrent càntirs dringants

les segadores; és allí,

vora el riuet, que van posar-hi,

senzill, a l’ombra, un túmul funerari.



41

Quan el plugim comença a atènyer,

de primavera, els camps on el gra es colga,

un pastor hi trena l’espardenya

cantant els pescadors del Volga

i una senyora jove de ciutat

estiuejant al veïnat,

quan, cavalcant de pressa, vola

per la campanya tota sola,

hi atura el poltre enfront, recull

el vel de gasa del barret,

i, retenint el fre de cuiro estret,

llegeix amb un fugaç cop d’ull

la simple làpida, i això

li enterboleix els ulls de plor.



42

Llavors se’n torna pel camp ras,

immersa en una fantasia intensa,

i, d’esma, cavalcant al pas,

en el destí de Lenski pensa:

«De l’Olga, doncs, ¿què se’n va fer?

¿Va patir molt, o és passatger

l’instant dels plors? I sa germana,

¿on és? ¿On és aquell que no demana

cap companyia, l’enemic

de belles frívoles (sent ell un frívol),

aquell extravagant ombrívol

que va matar el poeta amic?».

D’aquestes coses, en detall,

us en faré l’informe més avall.



43

Però no ara. Tot i el gran afecte

que tinc al meu protagonista

(després hi tornaré, en efecte),

ara no sé què me’n despista.

L’edat m’inclina a la severa prosa,

i amb la xiroia rima m’indisposa,

i, em dol admetre-ho, dir-li de romandre

cada vegada em fa més mandra.

La ploma ja no sent les velles ganes

d’esborrallar volàtils paperets.

Ja d’altres somnis, molt més freds,

i d’altres cures, menys ufanes,

són les que, en calma o en brogit,

em neguitegen l’esperit.



44

He conegut la veu d’un nou anhel,

he conegut d’altres tristors:

a la tristor d’abans resto fidel,

de l’anhel nou sóc recelós.

¿On és, oh somnis, la dolcesa?

¿On és l’eterna rima «jovenesa»?

¿És que aquest cop va de debò

i s’ha marcit la seva flor?

¿És que ve l’hora de proscriure

de veritat, sense elegies,

la primavera dels meus dies

(tal com fins ara ho deia, jo, per riure)?

¿És que no tornaran aquells afanys?

¿És que d’aquí no gaire faig trenta anys?



45

Sí, ja ha arribat el meu migdia,

ho reconec, res no m’ho lleva;

diguem-nos, doncs, adéu amb alegria,

oh joventut lleugera meva!

Et dono gràcies pel plaer,

pels mals i pels dolors que hi van haver,

per festes i enrenou, pels temporals…

per tots, per tots els teus regals

et dono gràcies. En la teva ofrena,

en hores de quietud, de desconcert,

em vaig complaure… fins quedar reblert.

I prou! Tinc l’ànima serena

i ara començo un nou camí

per descansar d’aquest ahir.



46

Deixeu que miri enrere. Adéu-siau,

recers on, amagat al fons,

vaig passar dies de peresa i pau,

de somnis i cabòries, de passions.

I quant a tu, inspiració nova,

revifa’m la imaginació, renova

el cor ple de sopor i enuig

i vine més sovint al meu sopluig.

No deixis que esdevingui sec i rígid

l’ànim poètic, ni tampoc

que es torni fred o com un roc

enmig d’aquest deliri frígid,

enmig, companys, d’aquest fangar

per on solem xipollejar!





SETÈ CAPÍTOL


Filla estimada de Rússia, Moscou!

¿On trobaríem enlloc res d’igual?

DMÍTRIEV

Moscou pairal, ¿com no estimar-te?

BARATINSKI

—Dir fàstics de Moscou! Vostè ha vist massa món.

¿On estaríem més a gust?

—Allà on no hi som.

GRIBOIÉDOV[82]



1

El raig primaveral expulsa

la neu de les muntanyes als envolts,

que baixa tèrbola, convulsa,

als prats negats en torrentols.

El món somriu i acull feliç

aquest matí de l’any com si dormís

i el cel, lluent, retorna al blau.

El bosc, encara esquàlid, trau

com un borrissol verd. Deixen la bresca

de cera abelles en eixams

per recollir el tribut dels camps,

la vall s’eixuga, es torna pintoresca,

els ramats bramen, sona la vinguda

del rossinyol en la nit muda.



2

Em sento trist de veure’t néixer,

oh primavera, temps d’amor!

La sang i l’ànima mateixa

se’m desficien de llangor.

Tot entendrit, gaudeixo amb pena

quan noto al rostre que m’alena,

de primavera, un ventijol

en un serè paratge camperol.

¿Estic privat de delectança

i tot allò que alegra i dóna vida,

que resplendeix i que convida,

a mi sols m’avorreix i em cansa,

i l’esperit, mort de fa temps i tosc,

tot el que arriba ho troba fosc?



3

¿O, malcontents de l’arribada

de fulles que van caure a la tardor,

ens dol la pèrdua passada,

quan torna el bosc a fer remor?

¿O, amb la natura que reviu,

ens torba el pensament furtiu

dels nostres anys marcits del tot,

que ja mai més no trauran brot?

Potser, en un son de poesia,

ens ve de recordar com era

una altra, antiga primavera

i ens fa tremolar el cor la fantasia

d’algun país llunyà, d’alguna

meravellosa nit de lluna…



4

Ara és el temps. Adeptes d’Epicur,

ganduls filòsofs de pagès;

feliços indolents, amb llur

veneració per Liovxin; i vostès,

imitadors rurals de Príam;

vostès, dames sensibles; ja diríem

que a tots la primavera els crida;

temps d’escalfor, treballs, florida,

temps de passejos inspirats

i seductores nits. Tothom s’afanya

corrents, corrents, a la campanya!

En cotxes massa carregats,

amb cavalls vostres o en correu,

amics, sortiu de la ciutat, aneu!



5

Lector benèvol, en calessa

feta portar de l’estranger,

vés-te’n de la ciutat de pressa

(on a l’hivern t’ho vas passar tan bé),

vine amb la meva musa capritxosa

a la roureda remorosa,

on corre un riu que no té nom,

allà on el meu Eugeni, com

un desvagat i llòbrec eremita,

hi va passar l’hivern no fa pas gaire,

veí de la fantasiaire,

la meva Tània, la petita,

on més, però, ningú ja no l’ha vist…

on va deixar-hi un senyal trist.



6

Anem allà on el rierol

creua, amb meandres, verds pradells

i volta en un mig cercle un muntijol,

desembocant al riu pel bosc de tells.

Hi canta el rossinyol de primavera

tota la nit, floreix la gavarrera,

s’hi sent la parla d’una font.

Allà una làpida hi compon

un túmul sota dos antics pinassos.

Una inscripció el passant atreu:

«Aquí Vladímir Lenski jeu.

Mort massa aviat, de mort d’audaços,

en l’any de tal, en l’edat tal.

Jove poeta, tens la pau final».



7

Abans, l’airet del dematí

gronxava una enigmàtica garlanda

penjada sobre l’urna, al branc d’un pi

que s’inclinava d’una banda.

Abans, aquí hi venien a deshora

dues amigues que, a la vora

d’aquesta tomba, al clar de lluna,

ploraven abraçades l’una

amb l’altra. Però el túmul malastruc

avui està oblidat. S’ha cobert d’herba

la via. La garlanda no es conserva.

Només hi va, canós, xaruc,

el vell pastor que, com abans, repara

la mísera espardenya i canta, encara.



8. 9. 10

Ah pobre Lenski! Tot i la tristesa,

ella no va plorar-lo gaire estona:

ai, quan és jove, una promesa

a cap gran dol no s’abandona.

Un altre va cridar-li l’atenció,

un altre va adormir-li l’aflicció

dient-li magarrufes i floretes.

Aquest ulà[83] l’atreia amb amoretes,

l’enamorava, aquest ulà…

I ja els tenim tots dos a la gran festa:

l’Olga, acotant el cap, modesta,

duu una corona, enfront l’altar,

i, amb els ulls baixos plens de foc,

li ve un somriure a poc a poc.



11

Ah pobre Lenski! ¿De la part

d’enllà el sepulcre, en l’eternitat sorda,

quan la notícia arriba al bard,

traït, la commoció el desborda?

¿O potser amb res no el commoureu,

perquè, bressat en el Leteu,

gaudint d’insensibilitat,

el món per ell és mut, tancat?

Sí, que un oblit d’indiferència

tindrem després de morts, res més.

Callen de sobte amics propers,

rivals, amants. Sobre l’herència,

tan sols, l’enfadat cor de successors

emprèn un plet indecorós.



12

I l’espinguet de l’Ólia a ca les Larin

calla. Soldat complint un manament,

l’ulà anuncia que es preparin

per anar junts al regiment.

Amb la mirada que li brilla

de llàgrimes, acomiadant la filla,

la mare està com si es morís; però

la Tània no pot rompre el plor,

deixa només que, greu, la pal·lidesa

que té a la cara la delati.

Quan surten tots a fora el pati,

diuen adéu, amb rapidesa,

als noucasats; la Tatiana

els acompanya fins a la tartana.



13

I, com en una boira que s’escola,

molt temps amb la mirada els acompanya.

La Tatiana es queda sola.

Ai, qui tants anys li ha estat companya,

la dolça amiga, l’abandona,

la colometa petitona

per sempre acaba de partir,

ja separades pel destí.

Passeja com una ombra, a la perduda,

mira el jardí desert i mort…

Res no li pot donar confort

a la plorera retinguda;

sense alegria ni desig,

se li ascla el cor de mig a mig.



14

En una solitud cruel,

més forta la passió retruny

i el cor li parla amb més anhel

d’aquell Oneguin que ara és lluny.

No el tornarà mai més a veure;

per ella, odiar-lo ha de ser un deure,

ell va matar el promès de sa germana…

Mort el poeta, l’Olga s’encomana

ja a un altre, el seu record es perd

i a tots plegats ja se’ls esborra

de la memòria, igual que corre

pel blau del cel un baf incert.

Encara el troben a faltar dos cors…

I… ¿per què el fan, aquest esforç?



15

Vespre. Es fa fosc. Llisquen, estesos,

els corrents d’aigua. L’escarabat brum.

S’han acabat les danses dels pagesos;

al riu, del foc dels pescadors ve un fum.

La lluna, per la terra campa,

una claror d’argent escampa.

La Tatiana, sola, immersa

en els seus somnis, va, dispersa,

camina que caminaràs. De cop,

veu allà baix, des d’un tossal,

un poble i una casa senyorial

amb un jardí i un bosc a prop

del riu il·luminat. Sent un batec

més fort i amb més desassossec.



16

Està confosa, amb titubeig:

«¿Me’n torno, avanço? Si ell no hi és, aquí,

no m’hi coneixen… ¿I si veig

un xic la casa i el jardí…?».

La Tatiana passa avall, respira

mig ofegant-se; un cop allà, s’ho mira

tot al voltant amb desconcert…

i es fica al pati buit, desert.

L’assalten gossos amb lladrucs.

Al crit de pànic que la venç,

li surt una munió de nens.

En el combat no gens porucs,

la protegeixen, aquests mossos,

i amb esvalot fan fora els gossos.



17

La Tània els diu, en la bullícia:

«¿Puc visitar la casa del senyor?».

Els nens van a buscar l’Aníssia,

que té les claus del rebedor.

L’Aníssia, la casera, les hi porta;

plegades, han obert la porta

i entren a dins la casa, buida i trista,

on habitava el meu protagonista.

La Tània observa; un tac descansa

sobre un billar a la saleta. Veu

un fuet d’hípica que jeu

en un sofà arrugat. Avança;

la vella diu: «I aquí, la xemeneia:

sol, a la vora, l’amo hi seia.



18

»Aquí, a l’hivern, amb ell dinava en pau

el veí Lenski (que al cel sia!).

Seguiu-me cap aquí, si us plau.

Això és el gabinet; l’amo hi dormia,

aquí hi prenia el cafetó,

sentia l’administrador,

llegia un llibre de matí…

L’amo difunt també hi venia, aquí,

i, a prop de la finestra, abans,

posant-se les ulleres, una estona

jugàvem els diumenges a la mona.

Que Déu el tingui entre els seus sants

i doni a les despulles bon repòs

al cementiri fred, sota el terròs!».



19

La Tatiana està commosa,

mira entendrida al seu entorn;

troba preciosa cada cosa.

Mig joia i mig turment, tot, al seu torn,

l’ànima lànguida revifa:

el llit cobert d’una catifa,

a prop de la finestra, fos, el llum

a l’escriptori, algun volum,

i aquest reflex lunar que irromp,

pàl·lid, a dins, i la tenebra a fora,

i aquest retrat de Byron i, a la vora,

aquest peany amb un ninot de plom

que el front, ennuvolat, contreu,

barret al cap, braços en creu.[84]



20

La Tatiana està a l’ermita

d’aquell modern com presa d’encantària.

Però es fa tard. Un vent gelat s’agita

per la vall fosca. Dorm en la llunyària

el bosc. Per sobre el riu passa un boirim,

la lluna s’ha amagat darrere un cim:

ja és hora que se’n torni a casa seva,

la jove, intrèpida romeva.

Si bé ha evitat que es descobrís

la torbació, això sí, sospira

i de tornada ja es retira.

Abans, però, ha sol·licitat permís

de visitar la desolada mola

per a llegir-hi els llibres sola.



21

La Tatiana i la casera

s’han dit adéu rere el portal.

I l’endemà, ben matinera,

torna al deshabitat casal

i, al gabinet tot en silenci,

sense ningú, sense que pensi

en res del món (no en veia l’hora!),

per molta estona plora i plora.

Després, als llibres es detura.

En un primer moment, no els aprecia,

però l’encurioseix l’estranya tria.

Es lliura amb avidesa a la lectura

i allà mateix se li desclou

un món desconegut i nou.



22

L’Eugeni, com sabem, fa temps

que, de lectures, va acabar-ne fart;

però deixava alguns autors exempts

de la condemna, com el bard

del Giaour i de Don Joan,[85]

i dues, tres novel·les més, en tant

que s’hi emmiralla el nostre segle

i hi surt descrit en tota regla

l’home d’avui: l’ànima escassa

de cap moralitat, eixut,

amb amor propi, un gran cregut,

algú que fantasieja massa

i amb un enginy malèvol que descuida

en una acció que és tota buida.



23

Més d’una pàgina presenta

unglades fetes al paper.

La noia hi posa, més atenta,

els ulls amb interès sincer.

Cerca, estremida, en cada marca,

quin pensament, quina remarca,

a Oneguin van deixar sorprès,

amb què va estar d’acord sense dir res.

Als marges, veu uns traços fets

amb el seu llapis. Pot trobar-hi

que Oneguin, en un gest involuntari,

hi ensenya l’ànima, els seus trets,

amb un guixot, amb una observació

o un signe d’interrogació.



24

I ella comença a entendre’l, ara;

de mica en mica ja s’adona,

gràcies a Déu, de forma clara,

per quina mena de persona

la fa patir un destí imperiós:

extravagant funest i perillós,

vingut del cel o de l’infern,

àngel, dimoni… aquest modern,

¿qui és? ¿Un no-ningú ple de misèries,

mig espectral, un moscovita

vestit de Harold, un que imita,

glossari d’estrangeres dèries

que cada mot de moda té en custòdia?

¿I si és només una paròdia?



25

Així, ¿ha resolt l’enigma? ¿Sap

trobar, doncs, la paraula clau?

Volen les hores, li ha fugit del cap

que a casa ja l’esperen, on s’escau

que ara mateix una conversa

amb dos veïns sobre ella versa:

—Prou, prou… La Tània se’ns fa gran

—sa mare explica panteixant—.

L’Ólenka és més petita que ella…

Sí, clar que hem de casar la nena;

com, no ho sé pas. A tots (és una pena)

me’ls surt amb la mateixa cantarella:

que no i que no. Només la veig

que, trista, se’n va als boscos de passeig.



26

—¿S’ha enamorat? —¿De qui pot ser?

Li ve en Buiànov: nega la proposta.

A en Petuixkov, l’Ivan, també.

L’hússar Pikhtín va estar-se a casa, d’hoste;

la Tània li agradava, no et creuries

com es desfeia en galanies!

Pensava: a veure aquest, ja triga…

I ca! També amb aquest fem figa!

—¿I això? ¿Com és que no te’n surts?

Cap al mercat de núvies, a Moscou!

Diuen que hi ha vacants, que tot s’hi mou.

—Ah, senyor meu… és que anem curts.

—Un hivern sol podrà bastar-hi.

Ja us deixo jo els diners, si és necessari.



27

Això, la bona dona ho tracta

com un consell d’òptim govern:

fa números, i decideix a l’acte

anar a Moscou aquest hivern.

La Tània escolta la notícia.

Mostrar al judici i la malícia

de l’alta societat la gràcia plana

d’una modesta provinciana!

Enmig de Circes, petimetres,

vestir antiquada, i afrontar-n’hi

els ulls burletes i l’escarni!

Amb girs passats de moda comprometre’s!

Ui, quin horror! Millor, i molt més segur,

voltar pel bosc sense ningú.



28

Amb la primera llum del dia,

ara s’afanya a marxar al camp

i, commovent-se, amb melangia,

ho observa tot i fa aquest clam:

«Us dic adéu, valls plàcides, companyes;

també a vosaltres, les muntanyes,

us dic adéu, i a tu, oh bosc amic!

Bellesa d’aquest cel, et dic

adéu, i a tu, feliç paisatge meu!

Deixo una vida íntima, tranquil·la,

per una que aclapara i que rutila.

I a tu, llibertat meva, adéu!

¿On és que corro, i amb quin fi?

¿Què és que em prepara el meu destí?».



29

En el passeig, més temps li fuig.

Sense voler-ho, la bellesa

d’aquest riuet o d’aquell puig

la deixa immòbil i suspesa.

Amb els seus boscos, els seus prats,

com amb antigues amistats,

encara hi té un diàleg viu.

Però ha volat, veloç, l’estiu.

Arriba la tardor daurada.

Frement, guarnida amb pompa i artifici,

espera la natura el sacrifici.

El nord, portant la nuvolada,

bufa i gemega tant com pot…

i ja és aquí l’hivern bruixot.



30

Arriba, s’esbarria; en flocs,

cau al brancam de la roureda;

pels camps, als puigs, per tots els llocs,

estén una catifa d’ones, freda;

iguala amb un mantell de borra

les ribes i el riuet que ja no corre;

fa brillar el gel. A cor què vols,

el jaio hivern ens esbargeix. Tan sols

no s’esbargeix la Tània, enguany.

No surt, no surt a rebre pas

l’hivern, ni a respirar la pols de glaç

ni a netejar-se amb neu de sobre el bany

la cara, el coll i el pit: es guarda

d’aquest viatge que li fa basarda.



31

El dia de partir s’ajorna,

però ja ve el darrer termini

i, abandonat fa temps, el cotxe torna

perquè es revisi, es fixi bé i s’afini.

Tres carros, el seguici de costum,

han de portar tot l’embalum:

gàbies amb galls, baguls, cassoles,

conserves, gibrellets, peroles,

cadires, matalassos i coixins

i un llarg etcètera de fastos;

tot ho omplen trastos i més trastos.

Al pati han tret divuit rossins:

és l’hora que el servei, en gran desori,

vingui a donar el comiat i plori.



32

Enganxen els cavalls al cotxe,

preparen l’esmorzar els cuiners,

el munt d’andròmines acotxa

els carros, criden dones i cotxers.

S’asseu un postilló barbut

en un rossí flac i grenyut.

Corren criats i servidores

a acompanyar a la porta les senyores.

Pugen, i cotxe i carros, tots magnífics,

marxen lliscant sobre la neu.

«Recer de solitud, adéu!

Adéu-siau, indrets pacífics!

¿Us reveuré…?», la Tània es diu,

les llàgrimes caient-li com un riu.



33

El dia que la Il·lustració

ens porti aquí els seus beneficis,

llavors (segons la previsió

de filosòfics exercicis,[86]

d’aquí cinc segles) els camins

canviaran molt, segur. Per dins,

uniran Rússia carreteres

tant verticals com travesseres.

Creuaran rius uns ponts fets de metall,

amb arcs amplíssims de mig punt, els

massissos s’obriran, audaços túnels

traspassaran les aigües pel davall

i, a més, la Cristiandat que ronda

tindrà, en tot parador, una fonda.



34

Avui, als nostres caminots t’hi trinxes,

tenim deixat, podrint-se, cada pont,

i, als paradors, puces i xinxes

mai no et permeten trencar el son.

S’hi menja malament, fa fred,

un menú pobre, a la paret,

que, altisonant, vol fer patxoca,

t’intenta obrir la gana (poca);

i això mentre a l’enclusa topa

el martell rústic d’uns ciclops[87]

que adoben a la russa, lents i a cops,

el ferro delicat d’Europa,

lloant les nostres carreteres

abonyegades de roderes.



35

En canvi, en l’estació hivernal més freda

amb traça i suavitat es roda:

s’hi fa el trajecte fi com una seda,

com el verset d’una cançó de moda.

Aquí, els Automedonts no dormen mai,[88]

la troica, aquí, no es cansa: amb poc d’espai,

les fites, per distreure la mirada,

desfilen com barrots d’una estacada.

La Làrina, però, es remolca

pel tir dels seus cavalls particulars

(els de la posta, els troba massa cars)

i, així, la nostra noia es bolca

al goig i al tedi de les vies:

s’hi van arrossegar set dies.



36

Però ja arriben, poc els manca.

Enfront, amb cimadals antics,

s’obre Moscou, de pedra blanca

i creus daurades. Ai, amics,

quan vaig trobar-me en la presència

de la semicircumferència

d’esglésies, campanars, jardins, mansions,

quina alegria va calar-me a fons!

En els allunyaments més durs

del meu destí, sempre en renou,

sovint pensava en tu, Moscou…

Moscou! Ah, per al cor d’un rus,

en el teu nom s’hi fonen tantes coses!

A quina evocació l’exposes!



37

Ja ve el Castell Petrovski:[89] altiu, es paga

de la fa poc guanyada glòria,

enmig de roures, a l’obaga.

Ebri de l’última victòria,

Napoleó esperava en va

que la ciutat li hagués de presentar

de genollons les claus de l’antic Kremlin.

No festes, no, ni honors que se li assemblin,

no cap regal de benvinguda

li va lliurar Moscou, vençut i cot,

sinó un incendi, i això és tot

el que l’heroi gosat, en la rebuda,

va treure’n. Pensatiu, des d’aquest lloc,

va contemplar el temible foc.



38

Adéu, Castell Petrovski, tu que pots

parlar de glòria i de desastres!

Però… ¿què fem com uns estaquirots?

Tira! Pel portal blanc i les pilastres,

entren amb sotragueig a la Tverskaia.[90]

Veuen passar garites de talaia,

dones, xicots, fanals, mansions,

parcs, monestirs, jardins, balcons,

barraques, apotecaries,

pagesos, mercaders, basars,

gent de Bukhara,[91] bulevards,

torres, cosacs, modisteries,

estàtues de lleons, trineus

i estols de gralles a les creus.



39. 40

Aquest passeig esgotador

s’allarga una hora o dues. Al carrer

del temple de Sant Caritó,

el cotxe d’elles es deté

davant la casa d’una tia,

gran, tísica (la malaltia

li dura fa quatre anys). Al truc,

ve a obrir-les un criat calmuc,

canós, que du un mitjó a la mà,

ulleres i una jaca molt malmesa.

S’exclama a la saleta la princesa,

les rep prostrada en el sofà,

i, amb plors i crits, les dues dones

es fan una abraçada de les bones.



41

—Tata! Mon ange! —Pachette! —Alina!

—Poc que em pensava, jo… —Quants anys!

—¿Quant temps us quedareu? —Cosina!

—Va, seu! Quins tombs, la vida, estranys…

com de novel·la, Verge sobirana!

—I aquesta, aquí, és la Tatiana,

ma filla. —Tània! Qui podria dir-ho!

Acosta’t! Sembla que deliro…

¿Del Grandison tu te’n recordes, no?

—¿Quin Grandison? Ah, el Grandison! Sí, prou

que me’n recordo! ¿On és? —Aquí a Moscou,

viu molt a prop de Sant Simó,

aquest Nadal va venir a casa,

un fill, em deia, se li casa.



42

»I… Bé, ja en parlarem, que tenim tela

per molta estona, ¿oi? Tània, demà

t’hem d’ensenyar a la parentela.

Jo a penes puc arrossegar

les cames, fer visites descoratja…

Però veniu baldades del viatge,

anem a descansar les tres.

Ai, no tinc forces… M’ha reprès

aquest alegrament tan dràstic…

Ara em fan mal no sols les penes, maca…

i el pit… ja sóc una carraca…

la vida a les velleses és un fàstic…—

I aquí, esgotada de l’esforç penós,

va rompre en llàgrimes i tos.



43

El goig i els afalacs de la malalta

agraden a la Tània, que amb recança,

però, s’allotja aquí: li falta

la seva acostumada estança.

En el llit nou, dessota un vel de seda,

alguna cosa el son li veda.

L’han desvetllat campanes a l’aurora,

que, amb la repicadissa invitadora,

convoquen a la feina a qui matina.

La Tània seu a prop de la finestra.

No hi troba el seu indret campestre,

quan la tenebra es dissemina,

sinó algun pati indestriable

amb una tanca, cuines i un estable.



44

Ara, en família, per banquets

la Tània volta cada dia

i mostra a les velletes i els vellets

la seva absorta ronseria.

A les parentes de tan lluny vingudes

tot són exclamacions, bones rebudes,

manyagueria simultània:

«Quant temps! Com ha crescut, la Tània!

Jo al teu bateig vaig ser padrina!».

«Jo et duia a coll!». «Fins a tornar vermelles,

jo t’estirava les orelles!».

«Jo que et donava coca fina!».

I totes les velletes fan, plegades:

«Que ràpides que passen les anyades!».



45

En elles, però, el canvi és nul,

l’antiga pauta no s’esmena:

porta el mateix capell de tul

la tia, la princesa Helena,

i s’empolvora la Lukéria Lvovna,

i diu mentides la Liubov Petrovna.

Ivan Petróvitx és ximplet,

Semion Petróvitx és del puny estret,

a Pelagueia Nikolavna encara

Monsieur Finemouche li fa d’amic

i encara té el mateix canic

i té el mateix espòs, que sovint para

pel Club Anglès,[92] i és sord, calmós

i encara menja i beu per dos.



46

Les filles, a la Tània, se l’abracen.

Les joves Gràcies de Moscou, primer,

sense obrir boca, la repassen

de cap a peus: troben que té

un no-sé-què d’estrany, la Tatiana,

amanerada, provinciana,

i esblanqueïda, i un secall;

però gens lletja, al capdavall.

Més tard, cedint a instints feliços,

s’hi fan amigues, van d’acompanyants,

li fan petons, s’agafen de les mans

i la pentinen a la moda, amb rissos.

Li fien, amb entonació cofoia,

secrets del cor, secrets de noia,



47

victòries pròpies i alienes,

afanys, trapelleries, somnis seus.

Ragen converses innocents, amenes,

amb una capa de calúmnies lleus.

Després, amables, per rescabalar-la

de tanta embarbussada parla,

li requereixen que també es declari.

Però, sense participar-hi,

la Tània no les sent, com en un son,

no comprèn res, el seu secret

no el diu, aquell tresor discret

de plors i joies; no respon,

i, conservant-lo en lloc segur,

no el comparteix mai amb ningú.



48

Ella vol treure l’aigua clara

del to normal de la conversa,

però al saló tot ho acapara

la ximpleria fútil i dispersa.

Indiferents i destenyits,

fins difamant són avorrits;

en l’aridesa estèril de malícies,

debats, preguntes i notícies,

en tot el dia un pensament no hi crema

ni per atzar ni per descuit,

no pot somriure l’intel·lecte buit

i ni de broma el cor pot trémer;

ai, ni tan sols un còmic disbarat

no ens ofereixes, vàcua societat!



49

Reunits, els joves de l’Arxiu[93]

miren la Tània amb cert menyspreu

i en parlen amb un aire despectiu

entre tots ells. També la veu

un gamarús sentimental

que, descobrint-hi un ideal,

vora una porta es refugia

i li comença una elegia.

A casa d’una tieta carregosa,

la troba en Viàzemski i, un cop

se li ha assegut de ben a prop,

l’embadaleix, la deixa pensarosa.

Un vell demana qui deu ser, i la lluca

mentre s’arregla la perruca.



50

Però on Melpòmene es desenrogalla

amb un llarguíssim alarit

i branda vestidures de quincalla

davant d’un públic avorrit,

on dorm Talia en dolça pau

i cap ovació amiga no li cau,

on és Terpsícore la sola[94]

que els assistents més joves reviscola

(com era en altres anys, ja fosos:

en el teu temps, lector, i el meu),

allà, cap dama no la mira, greu,

des d’uns binocles envejosos,

cap refinat de moda no la sotja

des d’un seient o d’una llotja.



51

També l’han dut a l’Assemblea.[95]

Calor, desfici, gent de gom a gom,

espelmes, música que a tots recrea,

passen parelles ràpides en tomb,

porten vestits lleugers les belles;

mirant la galeria et meravelles;

les casadores omplen mitja sala:

de sobte, aquí, tot atabala.

Hi ensenyen uns notables petimetres

el seu atreviment, la seva armilla

i els seus binocles desganats. Hi brilla,

aquí, algun hússar que, en permetre’s

unes vacances, cuita, retronant,

a irrompre, captivar i fugir volant.



52

De nit n’hi ha molts, de bells estels;

per tot Moscou són moltes, les belleses.

Però la lluna és la més clara, als cels,

de les companyes allà esteses.

Aquella a qui, amb la meva lira,

no goso molestar, que admira

més que cap altra dama o cap donzella,

és, com la lluna, sola i bella.

Amb quina gràcia superior

es mou amb passes com carícies!

En el seu pit, quines delícies!

En els seus ulls, quina llangor!

Bé, calma, calma. Ja has retut

a la follia el seu tribut.



53

Soroll, rialles, corredissa,

inclinacions, masurca, vals, galop…

La Tatiana, fonedissa,

s’amaga entre columnes, prop

de dues ties; mira i no veu res,

en l’alta societat no hi té interès;

nota un ofec… sent el reclam

d’anar-se’n a la vida al camp,

a casa, als pobres del terròs,

al raconet on, solitari,

es veu un límpid rierol passar-hi,

a les novel·les, a les flors,

i a l’ombra del passeig plantat de tell,

on se l’imaginava a ell.



54

El pensament, així, li dista

del ball, d’aquella exuberància;

mentre no aparta d’ella mai la vista

un general dels d’importància.

S’han fet l’ullet les tietes. Es recolza

l’una en la Tània, fent-li un cop de colze;

l’altra, xiuxiuejant, li xerra:

—De pressa, mira, va, a l’esquerra!

—¿Per què? ¿Què hi ha, a l’esquerra? ¿On?

—Tu mira. Aixeca aquest cap jup!

Allà, ¿no el veus? En aquell grup…

n’hi ha dos amb uniforme, enfront…

s’allunya… acaba de girà’s…

—¿Qui, doncs? ¿Aquell general gras?



55

Felicitem per la victòria

la Tatiana nostra, aquí,

i, no oblidant de qui ha d’anar la història,

tornem a remuntar pel bon camí.

Just ara en parlo, i no se us faci estrany:

Canto aquell jove meu company

i els innombrables seus capricis.

Oh, tant de bo tu beneïssis,

musa de l’èpica, aquest llarg treball!

Que el teu bastó fiable i fort

no em deixi perdre mai el nord.

Ja està. M’he tret un pes espatlla avall

i al classicisme he fet honors. Tard, passi,

però ara ja tenim prefaci.





VUITÈ CAPÍTOL


Fare thee well! And if for ever,

Still for ever, fare thee well.

BYRON[96]



1

Quan als jardins d’allà el Liceu[97]

tot jo floria en serenor,

llegia amb ganes Apuleu

i no llegia Ciceró.

En aquell temps, en valls secretes,

vora unes aigües refulgents i quietes,

de primavera, al crit dels cignes,

la musa començava a fer-me signes.

De cop, la meva cel·la d’estudiant

va il·luminar-se: m’hi va dur la musa

banquets de diversió profusa,

les alegries de l’infant,

gestes, la nostra glòria antiga

i somnis tremolencs que el cor abriga.



2

El món va celebrar-ho amb un somriure

i el primer triomf esperonava més;

Derjavin,[98] al confí del viure,

ens consagrava abans que se n’anés.

..................



3

I jo de la passió me’n vaig fer llei,

només seguia els seus preceptes,

i la trapella musa, ja al servei

del públic, vaig portar als adeptes

de festes, crits, soroll i pulles

(terror nocturn de les patrulles!).

Enmig de tants tiberis folls,

hi va escampar regals a dolls,

bacant enjogassada i remenuda;

cantava als convidats, davant la copa,

i, en aquells dies, la seguia en tropa

la jovenalla esmaperduda

i, entre els amics i el batibull,

la meva amiga era un orgull.[99]



4

Però, fugint, em vaig desprendre

d’aquell aplec… Ella em seguia.

Sovint la meva musa tendra

em va endolcir el silenci de la via

amb el secret d’un conte ple d’encís.

Sovint, al Caucas, per algun pendís,

feia com la Lenore,[100] al clar de lluna,

i cavalcava amb mi a la una.

Sovint, a Tàuride,[101] vora la fressa

del mar em va portar, de negra nit,

perquè en sentís l’etern brogit,

mormol d’una nereida que no cessa,

càntic profund de la maror,

himne de lloa al Creador.



5

I, abandonant els fastos i els saraus

de la llunyana capital,

en uns perduts indrets moldaus,

va entrar sota l’humil tendal

de pobles nòmades, i allí

va començar-se a ensalvatgir;

les veus divines, va oblidar-les

per míseres, estranyes parles:

l’estepa i els seus cants… Canviant d’entorn,

se’m mostra al meu jardí, de sobte,

i una altra forma diferent adopta:

dameta de comarques, aquest torn,

amb ulls pensius, plens de recança,

i, en mà, un llibret que ve de França.



6

Per primer cop, ara la duc

a una reunió de societat, un rout;

els seus encants, feréstecs, sense truc,

me’ls miro engelosit i caut.

Entre representants aristocràtics,

militars pinxos, diplomàtics

i dames imposants, s’esmuny

i seu discreta a contemplar, de lluny,

veus noves, vestits nous tota l’estona,

la sorollosa multitud,

la gent que, lentament, acut

a saludar la jove amfitriona,

i els homes que, en un rengle fosc i llarg,

encerclen dames, com un quadre el marc.



7

Li agraden el rigor que senyoreja

en oligàrquiques converses,

l’orgull tranquil i fred, i la barreja

de posicions i edats diverses.

¿Quin un, però, entre aquesta elit,

s’està callat, enterbolit?

Sembla un estrany per a tothom.

Els rostres, pel davant, li passen com

un avorrit espectre heterogeni.

¿Mostra en els trets supèrbia, spleen

o patiment? ¿Què fa, venint?

¿Què vol? ¿Qui és? ¿Pot ser… l’Eugeni?

¿És ell mateix? I tant, que l’és!

—¿Quin cas ha fet que aparegués?



8

»¿Està més calmadet, o és el mateix?

¿Encara va d’extravagant?

Aquí el tenim, ¿i amb quin nou deix?

¿A qui interpreta, mentrestant?

¿Quina és la més recent carota?

¿Melmoth, cosmopolita, patriota,

quàquer, Childe Harold o rosegaaltars,

o portarà un altre antifaç,

o serà un noi de bona jeia,

igual que tots nosaltres som?

El meu consell vindria a tomb:

deixar de fer el modern, com feia.

Ja n’ha estat prou, de barrilaire.

—¿Vostè el coneix? —Ves, no pas gaire.



9

—¿Com és que amb tanta mala fe,

llavors, me’n fa aquests comentaris?

¿Perquè ens agrada sense fre

jutjar a tothom, muntar rosaris,

i algú imprudent, fogós, ultratja

qualsevol ínfim personatge

pagat de si, que se’n vol riure?

¿Perquè l’enginy vol espai lliure?

¿Perquè sovint prenem paraules

per fets, i això ja ens acontenta,

i la ignorància és frívola i dolenta?

¿Perquè grans homes creuen en grans faules?

¿Perquè tan sols la mitjania

no ens pesa gens ni ens angunia?—



10

Feliç qui va ser jove en jovenesa,

feliç qui, quan tocava, ha madurat;

qui, suportant-ho, a poc a poc s’avesa

al fred de viure i a l’edat;

qui, rebutjant quimeres vanes,

no fuig les gernacions mundanes;

qui, als vint, és petimetre i presumit

i, als trenta, es veu casar amb un bon partit

i s’allibera, en fer els cinquanta,

de tots els deutes i els encàrrecs;

qui ateny renom, diners i càrrecs

quan l’hora justa l’hi decanta;

de qui dirà sempre la gent:

en Tal és un senyor excel·lent.



11

És trist, però, pensar que en va

la joventut ens és donada;

que la solíem enganyar,

que hi vam trobar una ensarronada;

que de seguida va tornar-se cendres

el reguitzell de somnis tendres

i de millors anhels, com s’esparraca

a la tardor la fullaraca.

És una cosa insuportable

seguir dinars amb parsimònia,

fer de la vida pura cerimònia

i anar rere la massa respectable

sense, però, no compartir-hi

cap opinió ni cap deliri.



12

També és insuportable (estem d’acord)

ser víctima d’un sorollós judici

i que la gent de seny et tingui, a tort,

per un extravagant fictici,

o un trist llunàtic, un vesànic,

o un ésser monstruós, satànic,

o fins i tot pel meu Dimoni.[102]

Oneguin (ara hi torno, perquè us soni),

després d’assassinar un amic en duel,

viu sense meta, sense afanys,

fins a complir els vint-i-sis anys,

llanguint en l’oci, que li ve a repèl,

sense muller, ni feina, ni interès,

sense saber-se ocupar amb res.



13

Va apoderar-se’n el desfici

de moure’s i canviar de llocs

(que és un autèntic sacrifici,

la voluntària creu d’uns pocs).

Va abandonar el seu poble, el camp,

la solitud dels prats i del boscam,

on, sangonosa, cada dia,

l’ombra del mort li apareixia,

i va iniciar un errabundeig

incert, només amb el guiatge

del sentiment; però el viatge,

com tot, també li causa fastigueig

i aquí el tenim, al capdavall:

tornat, com Txatski,[103] del vaixell al ball.



14

Oh! Per la sala hi ha un bellugueig d’ona…

tothom mormola, es dóna ànsia…

S’acosten a l’amfitriona

un general dels d’importància

i una senyora. No s’afanya pas,

ella, ni freda ni loquaç,

sense mirar ningú amb menyspreu,

sense voler excel·lir a tot preu,

sense ganyotes, ni comèdia impròpia,

ni imitativa gentilesa…

Tota ella és calma i senzillesa:

diríeu que és l’exacta còpia

du comme il faut… (Xixkov,[104] perdó:

no en sé trobar la traducció.)



15

Un grup de dames se li acosta;

senyores grans li fan mitja rialla;

els homes cerquen els seus ulls a posta,

en fer la reverència; calla,

quan li és davant, la colla de noietes;

de tots, qui les espatlles té més dretes

i porta el nas alçat més alt

és qui va amb ella, el general.

Potser no sembla la primera

en formosor; però no hi veus,

en ella, res, de cap a peus,

d’allò que, a la despòtica manera

d’algun alt cercle londinenc,

en diuen vulgar.[105] (No ho comprenc:



16

m’encanta, la paraula; per aquí,

però, és encara massa nova:

no la sabria traduir

i estar entre versos no li prova,

només, potser, en un epigrama…)

Tornem, però, a la nostra dama.

Bonica amb tant d’encant i, alhora,

amb descurança, seu a taula vora

la bella Nina Voronskaia,[106]

que és la Cleòpatra del Neva.

Tots convenim que aquesta gràcia seva,

prop de la Nina, no desmaia,

i no s’eclipsa amb tanta glòria

d’una bellesa enlluernant, marmòria.



17

«¿Ella?», l’Eugeni pensa, «¿pot

semblar-m’ho…? L’és… No, no és possible:

d’aquell racó de món, d’aquell ermot…».

Hi dirigeix, inamovible,

els seus binocles sense pausa;

aquella cara, vagament, li causa

la imatge com d’uns trets que recordés…

—Digues-me, príncep, ¿saps qui és

la del barret de color gerd,

que parla allà amb l’ambaixador d’Espanya?—

El príncep mira Oneguin i s’estranya:

—Fa molt, tu, que no véns, se’t veu del cert!

Ara us presento, aquesta sí que és bona!

—¿Qui és, però? —La meva dona.



18

—Com! T’has casat, i no ho sabia! ¿Quan?

—Doncs ara fa dos anys. —¿Amb qui?

—Làrina, es diu. —La Tatiana, i tant!

—¿Que us coneixeu? —Li sóc veí.

—Oh, vine!— El príncep, adreçant-se

de cara a aquella banda, atansa

l’amic (i, a més, parent llunyà) a l’esposa.

Ella en Oneguin els ulls posa…

Per molt que, en torbació secreta,

s’hagi, potser, sentit sorpresa

i trasbalsada, la princesa

no mostra canvis, no s’inquieta,

segueix tota elegant i fina

i, amb calma, saludant, s’inclina.



19

Sí, sí! No és que tremoli, o que s’acabi

de tornar pàl·lida o vermella,

és que no serra ni tan sols el llavi

i no belluga ni la cella.

Si bé, atentíssim, la investiga,

Oneguin, amb la Tatiana antiga,

no sap trobar-hi res d’anàleg.

Voldria començar un diàleg,

però… no pot. Ella demana

quant fa que és per aquí, d’on ve,

si ha estat fa poc pel seu terrer.

Després, amb ulls cansats, la Tatiana

mira el marit, i fuig, d’un pas lleuger…

Ell queda quiet, no sap què fer.



20

¿És la mateixa damisel·la

a qui fa temps, un cop, a soles,

a la meitat de la novel·la,

lluny, en contrades camperoles,

en un bon zel de moralisme,

va predicar el seu catecisme;

de qui ha guardat com un tresor

aquella carta on parla el cor,

on tot és fora, en llibertat;

és la noieta… (¿no ho somia?…)

és la noieta que ell havia,

quan era més senzilla, desdenyat,

la que el tractava, fa un moment,

tan decidida, indiferent?



21

Ja perd el rout nombrós de vista,

se’n torna a casa pensatiu;

ara una imatge bella i ara trista

li torba el son intempestiu.

S’ha despertat, li porten el correu:

el príncep N., amb el bon to que es deu,

l’invita aquesta nit. «A casa d’ella!

Sí, sí que hi vaig!». Amb uns gargots, segella

de pressa la resposta atenta.

¿Què té? ¿Quines estranyes il·lusions?

¿Què és el que s’ha mogut al fons

de l’ànima gelada i lenta?

¿Despit? ¿O vanitat? ¿O aquell fervor

de joventut: de nou, l’amor?



22

Compta i recompta cada hora,

el dia sembla no tenir final.

Sonen les deu, però; surt fora,

se’n va volant, ja és al portal

de casa la princesa, ha entrat, tremola,

troba la Tatiana sola

i seuen junts uns quants minuts.

No surt ni un mot dels llavis muts

d’Oneguin. Enutjat, soberg,

se sent incòmode, no sap

ni què respondre-li. Té el cap

tot ple d’un pensament enterc.

Enterc, així, la mira, i ella

s’està tranquil·la, a meravella.



23

Ve el seu marit, i posa fi

a aquest desagradable tête-à-tête.

Oneguin i ell recorden temps d’ahir

i estirabots i bromes de pillet.

Riuen. Els hostes vénen. La sal grossa

amb què la societat maldiu, destrossa,

fa les converses animades.

L’amfitriona escolta bajanades,

lleugeres, sense manierismes.

Les interromp, prudent, algun discurs,

sense tractar temes absurds,

grans veritats ni pedantismes,

sense que soni a oïdes de ningú

massa vivaç o inoportú.



24

Hi ha la flor i nata de la capital,

nobles, moderns immillorables,

la gent que et trobes sempre on cal

i els ximples de rigor, indispensables.

Amb roses i capells, a les vellúries,

hi ha dames fetes unes fúries;

hi ha senyoretes posant cares

on cap somriure no hi repares;

hi ha un emissari de l’Estat que intriga

sobre qüestions dels més alts rangs;

hi ha, perfumats els cabells blancs,

un vell fent bromes a l’antiga,

amb un enginy agut, subtil,

que sona, avui, ridícul en l’estil.



25

Hi ha aquell senyor que troba molts

motius d’estar enfadat i fer epigrames:

un te que li serveixen massa dolç,

homes grollers, pàmfiles dames,

una novel·la massa abstracta,

dues germanes que han rebut bon tracte,

la neu, la nova guerra que retrona,

la premsa que menteix, la seva dona.

..................



26

Hi ha un tal Prolàssov,[107] que és il·lustre

per la viltat que arreu aporta

(i amb qui el teu llapis esmussat il·lustra,

Saint-Priest,[108] tants àlbums). Hi ha, a la porta,

un dictador dels balls, com a les llistes

de làmines de moda de revistes:

un querubí de Rams, tot vermellet,

callat, immòbil, collestret.

Hi ha un viatger vingut per lliure,

brètol que abusa del midó

i gasta tanta afectació

que als altres hostes fa somriure:

mirant-se entre ells, no surt indemne

d’una absoluta i tàcita condemna.



27

Però l’Eugeni només pensa

en ella tota la vetllada.

Aquella noia tímida, indefensa,

senzilla, pobra, enamorada,

és ara una princesa que el menysprea,

la indiferent, inaccessible dea

del regi, del magnífic Neva.

Ah, humanitat! Tots feu com Eva,

la primigènia antecessora:

dins el que us és donat no hi sabeu cabre,

i vers la incògnita, vers l’arbre

la serp us crida, incitadora;

voldríeu cada fruit que se us prohibís,

que, sense, el paradís no és paradís.



28

Com ha canviat, la Tatiana!

Que ferma ha entrat en el paper!

Que aviat que ha pres tota la ufana

del títol carregós que ara deté!

No en guarda res, d’aquella nena,

aquesta esplèndida, serena

legisladora dels salons.

I ell va torbar-la tan a fons!

Pensava en ell, de nit obscura,

mentre Morfeu no li venia al vol

i els ulls cap a la lluna, amb desconsol,

alçava, llangorosa i pura,

somiant de fer camí, algun dia,

vora la seva companyia.



29

L’amor domina totes les edats.

Per als cors joves, purs, és falaguera

la seva empenta, com per als sembrats

un temporal de primavera:

els reviscola i els fa bé la pluja

de les passions; madura i puja

dins seu la vigoria que, amb acuit,

dóna color i dolcesa al fruit.

Però en edats eixorques, darrerenques,

en el revolt de les anyades,

trista és la marca de passions finades:

les gèlides tempestes tardorenques

tornen els prats en tolls de fang

i al bosc veí fan esvoranc.



30

Ja no hi ha dubte, aquí: l’Eugeni (ai!)

s’ha enamorat com una criatura.

La dèria de l’amor no el deixa mai,

la pena dia i nit li dura.

No escolta el seny que l’amonesta

i va, amb freqüència manifesta,

a casa d’ella, al hall amb finestrals;

corre com l’ombra al seu encalç;

se sent feliç quan, a l’espatlla,

li nua un vaporós boà,

o toca, ell tot cremant, la seva mà,

o, per obrir-li pas, té a ratlla

la tropa de lacais de tot color

o li recull el mocador.



31

Ella ni el nota, com si res:

ja ho pot provar, ja hi pot deixar la pell.

El rep a casa amb aire desentès,

a casa d’altri parla poc amb ell,

amb una lleu inclinació el saluda

o no li fa cap benvinguda;

no té maneres de coqueta

(no ho permetria l’etiqueta).

A Oneguin se li empal·lideix el físic,

ella no ho veu o li és igual;

Oneguin s’ha assecat, va a mal,

li falta poc per quedar tísic.

Als metges el remeten els companys

i els metges el remeten, tots, «als banys».



32

Però no se n’hi va: està a un pas

d’escriure als seus difunts per dir

que es trobaran aviat. No li fa cas,

la Tatiana (totes són així!).

Però ell, tossut, no accepta la derrota,

ho intenta, a veure si ja el nota:

malalt, i més valent que un sa,

redacta amb afeblida mà

una abrandada carta a la princesa.

Tot i no entendre-la, en essència,

aquesta mena de correspondència,

veu que no pot, ara amb certesa,

sofrir-ho més, això: li escriu.

I, mot a mot, aquí ho teniu.

CARTA D’ONEGUIN A LA TATIANA

Ho preveig tot: el trist secret

que li revelo és una ofensa.

Hi haurà menyspreu i malvolença

en els seus ulls plens de retret.

¿Què busco? I ara que també

jo li obro l’ànima, ¿què vull?

Li donaré ocasió, potser,

d’un rancuniós, alegre orgull!

L’atzar va unir-nos, vaig ser objecte

de l’espurneig del seu afecte:

no vaig gosar, no m’ho vaig creure,

vaig tallar el pas a un dolç costum;

i és que no em vaig voler sostreure

a aquesta llibertat que ara em consum.

Ens separava una altra cosa…

víctima incauta, Lenski mor…

Tot el que el cor a bé disposa,

llavors, ho vaig llençar del cor.

Sense lligams, a tots fent fàstic,

creia: ser lliure i viure en pau

val la felicitat. Quin frau,

oh, quin error, Déu meu! Quin càstig!

No! Sempre veure-la al costat,

poder-me per vostè desviure,

caçar-li amb ulls d’enamorat

tota mirada, tot somriure,

sentir com parla, amb l’ànima percebre

la perfecció del seu encís,

al seu davant decaure, fondre’m, rebre

tot patiment… és ser feliç!

Però ni això, no puc. D’atzar,

la persegueixo en un esforç inútil;

dels dies, de les hores sóc avar,

i, alhora, gasto en tedi fútil

els dies que el destí em mesura,

dies de vida carregosa i dura…

Sé que no em queda gaire, aquí,

i que tan sols ho allargaria

si puc saber cada matí

que la veuré durant el dia.

Temo que en el meu prec humil

vostè hi voldrà trobar, amb desdeny,

combinacions d’astúcia vil,

i veig la fúria del seu reny.

Ah, si sabés com és terrible

migrar-se assedegat d’amor;

cremar intentant que la raó impassible

calmi en la sang aquest fervor;

voler abraçar-me-li als genolls,

estant-li als peus, esclafir el plor

i, amb súpliques, planys, queixes, enfarfolls,

dir-li-ho tot, tot!, i, en lloc d’això,

fingint, d’una apatia inversa

armant-me l’expressió i la parla,

tenir una plàcida conversa

i amb ulls acontentats mirar-la!

Que sigui així, però! Ja amb mi

mateix no lluito més. Tot acabat:

quedo a la seva voluntat

i m’he rendit al meu destí.





33

No li respon. De nou una missiva.

No li respon a la segona

ni a la tercera carta. Arriba

en una recepció. S’adona

que ella li ve davant. Oh, que severa!

No el veu, no hi parla, no s’altera.

Ui! La cenyeix un fred ben bé

com el de les gelades de gener.

Amb llavis obstinats, com frena

les mostres de desdeny i d’ira!

Atent, Oneguin se la mira.

¿No l’ha confós, no li ha fet pena?

¿No sembla que ha plorat? No, no!

La cara mostra indignació…



34

i, a més, potser, la por secreta

que a algú, a l’espòs, no li passés pel cap

d’endevinar l’error, la malifeta…

allò que el meu Oneguin sap…

No, ja no té cap esperança!

Se’n va d’allà i, tot enfonsant-se

en la follia, ple d’enuig,

la societat de nou defuig.

I, en una cambra assossegada,

un altre temps es posa a recordar,

llavors que la cruel khandrà

l’estalonava enmig de la gentada,

llavors que, pres pel coll, al cau

més llòbrec va tancar-lo amb clau.



35

Torna a llegir, tal com li arriben,

autors de tota llei: Rousseau,

Herder, Chamfort, Manzoni, Gibbon,

Madame de Staël, Bichat, Tissot;

també ha llegit l’escèptic Bayle,

també els escrits de Fontenelle

i algun dels nostres, algun rus;

res no provoca el seu refús,

ni les revistes i almanacs

que ens sermonegen tant, aquestes

on de mi diuen tantes pestes

i on ben sovint trobava atacs,

abans, que no eren pas menys greus:

e sempre bene, senyors meus.



36

¿I què, doncs? Van llegint els ulls,

però té lluny el pensament.

Somnis, tristors, afanys, antulls

li calen l’ànima profundament.

Darrere cada línia escrita,

una altra línia que hi palpita

es mostra als ulls de l’esperit,

i és aquí dins que s’ha immergit:

hi té rondalles misterioses

d’una època estimada, antiga,

somnis estranys que res no lliga,

presagis, amenaces perilloses,

un conte delirant i viu

o cartes que una noia escriu.



37

I cau en una somnolència

d’idees i emocions, a poc a poc;

i la imaginació, amb urgència,

reparteix cartes com al joc

del faraó.[109] Veu que, en la neu desfeta,

com si dormís, l’actitud quieta,

un jove està ajaçat, absort,

i algú li diu: «¿Què vols?, l’has mort».

Després, veu uns rivals antics,

calumniadors, dolents, covards,

belles perjures en eixam espars,

aquells que ara menysprea i van ser amics;

veu una casa al camp, una donzella

a la finestra, és ella… sempre és ella!…



38

S’hi perd, i amb tant desassossec

que gairebé embogeix o, tal vegada,

se’ns fa poeta. Ho reconec:

aquesta hauria estat sonada!

De fet, poc falta perquè es posi

a descobrir, com per hipnosi

(deixeble meu un xic pallús),

el mecanisme del vers rus.

I ho sembla prou, poeta, quan s’asseu

a prop del foc a terra, sol,

diu idol mio en un mormol

o benedetta a mitja veu,

i, relliscant al foc, s’aclofa

una revista, una plantofa.



39

Els dies han volat: s’escalfa l’aire,

l’hivern s’acaba, fa més goig

el temps; i ell no s’ha fet rimaire,

no ha mort i no s’ha tornat boig.

La primavera el fa reviure:

per primer cop, un matí clar, es deslliura

dels vidres dobles, de la xemeneia,

de les habitacions on feia

com la marmota, tot l’hivern reclòs;

passa en trineu al llarg del Neva.

Sobre el glaç blau, tallat, s’eleva,

jugant, el sol; i, bruta, tros a tros,

pel paviment es fon la neu.

¿On dirigeix, veloç, el seu



40

camí, l’Eugeni? Òbviament,

ho heu encertat: és predicible.

Cap a la Tatiana va, rabent,

el meu extravagant incorregible.

Se n’hi va blanc com un difunt.

Ni una ànima al vestíbul. Tan bon punt

hi ha entrat, passa al saló, camina:

ningú. Ja ha obert la porta. Amb quina

força se sent confondre de sorpresa!

Pàl·lida, sense empolainar,

sola, té alguna carta en una mà

i està llegint-la, la princesa;

callada, un riu de llàgrimes l’assalta,

i, en l’altra mà, para la galta.



41

Oh! ¿Qui, d’una impressió instantània,

no hauria entès aquest dolor callat?

La Tània d’altres temps, la pobra Tània,

¿qui no l’hauria recordat?

En el penediment dels folls,

l’Eugeni cau als seus genolls;

ella se sobresalta i no diu res,

se’l mira sense gest sorprès

i sense gest irat ni hostil.

Els ulls malalts, pregant un beneplàcit,

l’aspecte trist, el retret tàcit,

ella ho veu tot. Aquella noia humil,

amb els mateixos somnis i el mateix

cor de llavors, ara reneix.



42

No li demana que s’aixequi

i no n’aparta la mirada;

la mà, insensible, rep l’obsequi

d’aquella boca assedegada.

Mirant-lo, ¿en què pot ser que pensi?

S’allarga molt, aquest silenci,

però, tranquil·la, fa, al final:

«Aixequi’s. Ja n’hi ha prou. Em cal

parlar de tot obertament.

¿Recorda, allà al jardí, al passeig,

com vaig sentir el seu sermoneig

tan dòcil, tan obedient,

quan ens hi va ajuntar el destí?

Avui, en canvi, em toca a mi.



43

»Jo era més jove, Oneguin, i potser

millor en tots els sentits, i jo

me l’estimava, sí… ¿i bé?

¿Què vaig trobar-me? ¿Què em va dir, però?

Se’m va mostrar només sever.

¿No és cert? No li era nou, l’afer:

l’amor d’una senzilla damisel·la…

Encara avui la sang se’m gela

quan penso en aquells ulls, aquell to sec,

aquella prèdica… Senyor!

Vostè tenia tota la raó,

en aquella hora atroç, no li ho retrec,

i va estar noble, sense suspicàcies.

Li’n dono de bon cor les gràcies.



44

»Llavors, en aquell camp desert,

lluny de la glòria tafanera,

no li agradava, jo… ¿no és cert?

Ara, ¿com és que em ve al darrere?

¿Per què em segueix, per què em vol veure?

¿Potser perquè ara tinc el deure

de moure’m pel gran món, i em dignifica

que sigui coneguda i rica,

i el meu espòs, un mutilat de guerra,

rep, a palau, un tracte de favor?

¿Potser perquè el meu deshonor,

vist de la multitud que xerra,

li donaria, en societat,

escàndol i celebritat?



45

»Ploro… Si no ha oblidat, fins ara,

la seva Tània, ha de saber

que hauria preferit, encara,

si fos per mi, aquell discurs ple

de freds retrets, d’estricte blasme,

a aquests insults de l’entusiasme,

als plors, les cartes, la passió.

Llavors es compadia, si més no,

dels anys i de la candidesa

i respectava els somnis d’un infant…

Ara, ¿què fa? ¿Què fa tombant

aquí als meus peus? Oh, quina futilesa!

¿Pot ser, tan llest i tan cabal,

l’esclau d’un sentiment banal?



46

»Però a mi, Oneguin, aquest fast,

tot l’oripell de l’existència,

èxits mundans al meu abast,

festes de moda a casa, l’opulència…

¿què em fan? Ara mateix dono contenta

l’esclat, l’ofec, la fressa turbulenta,

tot aquest ball de màscares d’aquí,

per un prestatge amb llibres, un jardí,

pel nostre casalot humil,

Oneguin, pels indrets, per la contrada

on ens vam veure una vegada,

pel cementiri tot tranquil

on, sota uns arbres i una creu,

la meva pobra nània jeu…



47

»I la felicitat era possible,

i tan a prop…! Però ja està

tot decidit, irremissible.

Qui sap si em vaig precipitar.

La mare amb llàgrimes, llavors,

m’ho demanava; a mi, totes les sorts

em van semblar que fossin la mateixa.

I em vaig casar. Farà millor si em deixa,

vagi-se’n, per favor. Jo sé

que és noble, que en el cor li bull

un honorable i franc orgull.

L’estimo (no ho amagaré)

però a un altre home estic unida

i li seré fidel tota la vida.—



48

Se’n va. L’Eugeni, palplantat

com si l’hagués colpit el tro,

s’enfonsa en una tempestat

de sentiments… De sobte, el so

d’uns esperons s’acosta fent un dring,

entra el marit, i ara que tinc

ficat el meu protagonista

en una situació ben trista,

el deixarem, lector, per molt de temps…

per sempre… Resseguim, fa massa dies,

amb ell unes mateixes vies.

Veiem la costa i els confins extrems,

felicitem-nos: ja arribem, germans!

Potser ens calia arribar abans.



49

Siguis qui siguis, lector meu,

amic o no, vull que amb afecte

per ara ens separem. Adéu.

Cerquessis el que fos sota l’aspecte

d’unes estrofes descurades,

un bon descans de les feinades,

records d’uns anys convulsos i perduts,

imatges vives, mots aguts

o errors gramaticals, d’això

(per passar el temps, gaudir-hi, divagar-hi

o fer-ne mala crítica al diari)

en aquest llibre, tant de bo

n’hagis trobat almenys un escorrim.

En aquest punt, adéu. Partim!



50

Adéu, company estrany; i tu, en qui guardo

un ideal fidel; i tu,

treball, si bé petit, continu i ardu,

adéu! Vosaltres em vau dur

allò que a tot poeta farà enveja:

trobar l’oblit d’un món que tempesteja

i, amb bons amics, tenir un col·loqui dolç.

N’han passat molts, de dies, molts,

d’ençà que veig la Tània i, junt amb ella,

Oneguin en un somni vague,

quan la novel·la que s’hi amaga,

per primer cop, lliure, novella,

a l’horitzó, sense detall,

se’m mostra en una bola de cristall.



51

Però els amics a qui llegia

els versos en el primer estadi…

uns volten a la llunyania,

els altres ja no hi són, com va dir Saadi.[110]

Sense ells Oneguin ha arribat a terme.

Pel que fa a aquella que va ser-me,

per a la Tatiana, l’ideal…

tant, tant m’ha pres la sort fatal!

Feliç qui ha abandonat aviat

la festa de la vida, qui

no s’ha acabat de beure el vi,

qui deixa el llibre començat

i, a mig llegir, li diu adéu,

com ara jo a l’Oneguin meu.





fi





POSTFACI DEL TRADUCTOR


UN PRESTATGE AMB LLIBRES, UN JARDÍ

El nom alegre de Puixkin – Tota la literatura russa que estimem ve de Puixkin. Fundador i central, afina una llengua d’expressió artística, prova tots els gèneres de l’època, canvia el paper que té el literat del seu món i obre una gamma de temes i preocupacions perquè la reprenguin els escriptors que, agraïts, el segueixen. Però Puixkin no és tan sols la peça que articula una literatura encarcarada amb una altra de nova, no és tan sols un desllorigador que els hereus han d’homenatjar. És un dels creadors més divertits i lluminosos d’aquells anys, d’una lleugeresa intel·ligent i d’uns traços definits, nets. La seva llengua costa de traduir, massa transparent, massa arrelada. Per això, i en una paradoxa molt russa, el clàssic més celebrat a casa és potser el més desconegut a fora. L’anomenen «el nostre tot». Se l’han fet seu tots els bàndols, tothom hi ha trobat el que ha volgut: un profeta, un llibertí, un rebel, un conservador, un cosmopolita, un patriota. El poeta Aleksandr Blok dirà l’any 1921, en un país devastat: «La nostra memòria guarda des de la infantesa un nom alegre: Puixkin. Aquest nom, aquest so ha omplert molts dies de la nostra vida».

Va néixer a Moscou el 1799 en una família noble afrancesada i empobrida. Com era costum en l’aristocràcia de llavors, se’n va encarregar una mainadera, i més tard no evocarà cap paradís perdut d’infància. L’escalfor que li va faltar a casa va tenir-la, d’adolescent, en l’ambient companyonesc del Liceu, una institució educativa d’elit fundada l’any 1811 a la vora del Palau d’Estiu, als afores de Sant Petersburg. Puixkin hi va entrar amb la primera promoció, hi va fer els amics per tota la vida i hi va començar a escriure versos. Internat al Liceu va viure l’elevació cívica de 1812, any de la invasió napoleònica, i la posterior entrada de les tropes russes a París. L’exèrcit torna decebut, aquests esdeveniments transformen de retop la consciència d’una part de la noblesa il·lustrada, que es lliura a esperances i a societats secretes.

En una capital imperial que bull de cenacles literaris i conspiracions, Puixkin emprèn una carrera literària fulgurant (de ben jove el reconeixen el millor poeta de Rússia) i una carrera mundana més dubtosa, amb grans festins, grans escàndols, amb discussions i duels, amb epigrames sonats. Així, unes burles en vers contra una sèrie de personatges influents de Petersburg li costen el bandeig al sud, del 1820 al 1824: Crimea, Chisinau, Odessa. El 1824 el condemnen a un segon exili, aquest cop en una propietat rural de la família, Mikhàilovskoie, a la província de Pskov, després que la policia tsarista li hagi espiat una carta privada on parla de «doctrines atees». Rep la notícia de la revolució frustrada de 1825 aïllat a Mikhàilovskoie, mentre escrivia un poema llicenciós.

Comença una època de desencís, de degradació social (els alts cercles, havent perdut o reprimit els seus millors representants intel·lectuals, patollen en l’oportunisme, la delació, la hipocresia) i d’equilibris amb el poder absolutista: Nicolau I, el nou tsar, decideix apropar-se i collar ferm “l’home més intel·ligent de Rússia”, com li diu ell. A partir de llavors, fora de viatges puntuals, Puixkin s’instal·la a Petersburg, en un estat humiliant, inevitable, de proximitat i alhora submissió a la cort. Són els anys que també escriu prosa, els Contes de Belkin (1831) o La filla del capità (1836), conduït per les dues qüestions essencials que l’ocupen: la història i la casa. La història perquè hi ha passat a través, ha viscut l’enviliment d’unes il·lusions, ha comprès l’oportunitat malbaratada i vol endevinar els camins que seguirà Rússia. En oposició a les vicissituds històriques, la casa és la constant que lliga les generacions i assegura una transmissió sense sotracs. Contrau matrimoni perseguint aquesta imatge de llar. En part pel fracàs d’aquest altre somni, privat, i en part per enrevessades intrigues de palau dirigides a ferir-li l’honor, l’hivern de 1837 es procura un duel a pistola i hi mor.

Eugeni Oneguin, la diferència diabòlica – Puixkin comença la novel·la en vers Eugeni Oneguin durant el seu bandeig al sud de l’Imperi Rus, a Chisinau, avui Moldàvia, el maig de 1823. L’acaba a Bóldino, a la província de Nijni Nóvgorod, on els Puixkin tenien unes propietats, la tardor de 1830. Ell mateix n’apunta el còmput temporal exacte, «7 anys 4 mesos 17 dies». Sap que ha acomplert la seva obra més important i distingeix el moment en un poema: «L’hora anhelada ha arribat, ha conclòs la feina de tants anys». Publicada abans per capítols, la primera edició íntegra de l’Eugeni Oneguin surt el 1833. Només d’una altra creació seva, el drama històric Borís Godunov (1825), se sentirà orgullós d’aquesta manera. Per a una obra que s’amara d’hores de solitud creativa, que acompanya l’autor dels vint-i-tres als trenta-un anys i que testimonia el fracàs ensordidor d’unes esperances, els eixos no en podien ser d’altres: el temps, la joventut, la desil·lusió.

La desil·lusió primera que afronten els personatges és la de les construccions que han bastit per entendre’s i que han obtingut sobretot dels llibres. Diversos sistemes de sentiments, constel·lacions de lectures i maneres de viure toparan, s’acostaran, se subjugaran o, massa tard, intentaran canviar. L’Eugeni Oneguin pot pertànyer al conjunt de les grans novel·les perquè hi comparteix una mateixa tasca, la de desenganyar. Tampoc no es fa il·lusions envers la joventut: els protagonistes de la novel·la són joves que, perquè volen o perquè no tenen altre remei, malgasten el temps, les capacitats, la vida. Deixar-se esclavitzar per les modes o per l’opinió dels altres. Buscar-se una mort absurda per un malentès que ningú no es pren la molèstia de desfer (i, sagacitat puixkiniana, amb la intervenció d’un personatge banal i estúpid: sense ell, l’intrús, no hauria passat res). Arribar al cim de la glòria mundana i enyorar l’avorriment al poble, el prestatge de llibres i el jardí. Temps perdut i perdent-se que sona en un mecanisme de la novel·la: el vers.

Quan feia poc que s’havia posat a escriure, Puixkin va dir en una carta al seu amic Viàzemski: «Ara escric no una novel·la, sinó una novel·la en vers, diferència diabòlica». L’Oneguin és vers, un vers en rus que Puixkin ha dominat i cultivat com ningú més, en poesia èpica, satírica, narrativa, lírica. I és narració, una narració plena, enjogassada i reflexiva, i la bona traducció en prosa que Xavier Roca-Ferrer en va fer al català demostra que també es llegeix amb gust com una novel·la de línia seguida. Puixkin, però, no va escriure la seva primera «mansa prosa» reeixida (com ell mateix somia al tercer capítol) fins que s’atansava al final de l’Oneguin. ¿Per què no abans i per què li cal, el vers?

El vers hi és com per exercir un pes damunt de la novel·la, un pes rítmic: la narració vol córrer, el vers alenteix la lectura. Al mateix temps, fa la lectura conscient del seu curs, amb l’accent com la busca dels segons. Aquesta tensió entre vers (dringant repetit, forçós) i prosa (pel to, pel jaient cap a la xerrameca i l’excurs, cap a la natura omnívora de la novel·la) és als fonaments d’un immens joc de contraris que dota d’un tremp particular tota la novel·la. Entre cor i raó. Entre Lenski, l’apassionat, i Oneguin, desencantat professional. Entre l’impuls de Tatiana i el càlcul d’Oneguin. Un cop invertits els papers, entre la rauxa d’Oneguin i la serenor resignada de Tatiana. Entre el costum i la ruptura. Entre la cultura hegemònica de França i una cultura pròpia, informe, en cerca d’una veu. Entre la tradició i la modernitat. Entre ciutat i poble. Entre llibres i vida. Entre generacions. I no per contrast trivial: no tenim el cor contra la raó ni els llibres contra la vida, sinó el seu diàleg obligat i difícil. La Tatiana no s’enamora com s’enamora a causa d’una inspiració sense condicionar, sinó perquè ha llegit el que ha llegit.

Llegint, doncs, l’Oneguin, trobem remarques lúcides i ironies que semblen d’avui mateix, però també trobem duels, exaltacions, manies d’altres temps i la realitat feudal del servatge. De la banda de la modernitat, sobresurt la construcció de la novel·la, amb l’autor que apareix quan vol, amb les notes posades per fer broma i per fer nosa, amb les estrofes absents. Escrites i eliminades, no escrites mai o publicades en les primeres edicions però no en la definitiva, aquestes estrofes reduïdes a punts suspensius travessen de forats la novel·la, recorden la presència d’una censura a l’aguait i converteixen el buit en un principi creatiu. Aquesta edició no inclou el «Viatge d’Oneguin», inicial capítol vuitè deixat a mitges, ni els vestigis del desè capítol, que Puixkin va cremar espantat del seu contingut subversiu, dos afegits accessoris que augmenten la sensació d’obra fragmentària i interrompuda. Quant a la distància que ens separa de l’univers puixkinià, no podem fer altra cosa que esclarir les referències, els hàbits i els trossos de realitat que ens cauen massa lluny en notes al peu per a explicacions imprescindibles i en aclariments al final per esplaiar-nos-hi més. El món de l’Eugeni Oneguin és el de la noblesa russa, urbana i campestre, de principis del segle xix, un món prou acostat perquè s’entengui i prou remot perquè intrigui. Un cop més, en la mesura justa, la diferència. Matemàticament impossible: una traducció – L’Eugeni Oneguin està escrit tot sencer, exceptuats pocs passatges, en una estrofa que Puixkin va inventar per al cas: catorze versos de vuit síl·labes, amb peu iàmbic (ta-tà), segons un esquema invariable de rimes planes i agudes (planes en majúscula, agudes en minúscula: AbAbCCddEffEgg).

Traduir seguint la cotilla original aboca a un excés d’inventiva. Traduir sense ritme o sense rima no seria menys traïdor: es perdria tot el sentit que el vers aporta a l’obra, ja que el vers crea i canvia el sentit. Entre aquests dos extrems, l’opció de compromís seria afluixar l’esquema original massa cenyit. ¿Què pactem cedir, aleshores? S’imposa com a impossible conservar els acabaments fixos de la rima. Encara que aquesta sanefa igual de rimes planes i agudes sigui un dels encants més subtils de l’original, ja costa prou de descobrir una consonància que s’adapti al sentit. Posats, així, a alterar el número de síl·labes de l’estrofa, ens podem decidir a anar més enllà. Un vers, en rus, sol tenir més cabuda que un vers del mateix metre en català: l’octosíl·lab va petit. Tanmateix, transportar-ho tot a decasíl·labs imposaria farcits innecessaris i afeixugaria el to general. Hi ha una manera d’evitar que el vers pesi o que engavanyi: fer servir octosíl·lab o decasíl·lab tal com convingui a cada moment. L’estrofa, tallada a mida del sentit, deixa de ser isosil·làbica, s’infla o s’aprima, balla, però es torna confortable i escaient.

D’aquesta manera, la traducció manté la rima i el iambe, si bé amb algunes violències, i renuncia a la quantitat fixa de síl·labes i a la disposició de rimes planes i agudes. La forma estricta i cristal·lina de l’original s’ha tornat més baldera i opaca, i més dubtosa per impredictible, però què hi farem, vora dos-cents anys no passen en va per a ningú, tampoc per a un clàssic rus.

La majoria d’informació que contenen les notes al peu i els aclariments finals prové dels comentaris sobre l’Eugeni Oneguin de Iuri Lotman i Vladímir Nabókov. Cal admetre que amb ell, amb Nabókov, de poc no hi estaríem d’acord quan diu que traduir l’Oneguin de manera literal i en rima és matemàticament impossible. En descàrrec, asseguro, reconvertint l’antiga màxima moral en precepte de l’ofici, que en aquesta traducció no he fet res que no m’agradaria que em fessin a mi.

ARNAU BARIOS

Setembre de 2019, Petersburg

Agraeixo l’ajut dels mestres, en anys tan diferents, Carolina Ojeda i Rosa Mari Macip, Jordi Llovet i Salvador Oliva, Aleksandr Bokutxava i especialment Ricard San Vicente i Helena Vidal, que m’han acompanyat en aquesta traducció i m’han ensenyat a estimar i traduir les lletres russes.

Agraeixo les lectures, relectures i consells dels amics Roger Badiella, Glòria Coll, Xènia Diàkonova i especialment Pau Sabaté i Adrià Targa.

Als meus pares.





ALEXANDR SERGUÉIEVITX PUIXKIN (en rus: Александр Сергеевич Пушкин; Moscou, 6 de juny de 1799 - Sant Petersburg, 10 de febrer de 1837) fou un poeta i novel·lista rus de l’era del Romanticisme, considerat per molts el fundador de la literatura russa moderna i el millor poeta rus.

Va ser pioner en l’ús de la llengua russa en els seus poemes i obres, i va crear un estil narratiu —mescla de drama, romanç i sàtira— que des de llavors està associat a la literatura russa i que va influir notablement en les posteriors figures literàries de Rússia, com Gógol, Dostoievski o Tolstoi, així com en els compositors russos Txaikovski i Mússorgski.

Es donà a conèixer als cercles literaris d’oposició, que tingueren un paper destacat en la polèmica lingüística de l’època. Fou desterrat per causa dels seus poemes (1820) i més tard (1824) visqué confinat a Pskov, on la seva família tenia una propietat. En aquesta època escriví la tragèdia Boris Godunov (1831) i, més tard, Eugueni Oneguin (1833). Després de ser perdonat pel tsar Nicolau I, es traslladà a la cort el 1826, on no fou mai assimilat pels cercles aristocràtics. Notòriament sensible en qüestions d’honor, Puixkin va lliurar un total de vint-i-nou duels, i fou ferit de mort en un d’aquests amb un oficial francès.

En els darrers anys de la seva vida cultivà sobretot prosa: Relats del difunt Ivan Petróvitx Belkin (1831), La filla del capità (1836), etc., sense oblidar la poesia, com El cavaller de bronze (1833).





Notes


[1] «La plètora de vanitat el movia a aquella mena d’orgull que fa confessar amb la mateixa desgana les bones i les males accions, efecte d’un sentiment de superioritat potser imaginari». Puixkin diu que treu aquesta citació d’una carta privada, però segurament s’ho va inventar. [Torna]



[2] Piotr Viàzemski (1792-1878), poeta i amic de Puixkin. [Torna]



[3] Ruslan i Liudmila (1820), poema llarg de Puixkin. [Torna]



[4] El Letni Sad, jardí públic de Sant Petersburg, a la vora del Neva, envoltat de canals. [Torna]



[5] «Adéu» en llatí. [Torna]



[6] Les estrofes absents són un recurs narratiu. De vegades Puixkin les va escriure i després suprimir, de vegades no les va escriure mai. [Torna]



[7] Protagonista d’una novel·la francesa del XVIII, Vie du Chevalier de Faublas, apel·latiu per a un seductor. [Torna]



[8] Rellotge de butxaca. [Torna]



[9] Piotr Kaverin (1794-1855), amic de joventut de Puixkin. [Torna]



[10] El xampany del 1811, any que va passar un cometa que recordarien molt temps, era apreciat. [Torna]



[11] Protagonista de la tragèdia de Vladislav Ózerov Fingal. [Torna]



[12] Denís Fonvizin (1744-1792), Iàkov Kniajnín (1740-1791), Vladislav Ózerov (1769-1816), autors de teatre. Iekaterina Semiónova (1786-1849), actriu tràgica. Pàvel Katenin (1792-1853), escriptor, traductor de Corneille. Aleksandr Xakhovskoi (1777-1846), dramaturg famós per les seves comèdies d’actualitat. Charles Didelot (1767-1837), coreògraf. [Torna]



[13] Musa de la dansa. [Torna]



[14] Duniaixa Istómina (1799-1848), deixebla de Didelot. [Torna]



[15] Als teatres de l’època no hi havia guarda-roba i els criats s’esperaven amb els abrics. [Torna]



[16] Els perfums masculins eren novetat. [Torna]



[17] Friedrich Melchior Grimm (1723-1807), il·lustrat, col·laborador de l’Enciclopèdia. [Torna]



[18] Piotr Txadàiev (1794-1856), intel·lectual, dandi, amic de Puixkin. [Torna]



[19] El Diccionari de l’Acadèmia Russa (1794), normatiu i purista, evitava les paraules estrangeres. [Torna]



[20] El dia que una casa donava un ball posaven llums d’oli a les cornises. [Torna]



[21] Puixkin fa referència al seu exili. [Torna]



[22] Nom poètic per convenció, com d’altres que surten en l’obra (Armida, Fil·lis, Zizí), típics de l’estètica classicista i galant. [Torna]



[23] El primer toc de tambor, de matinada, a les casernes militars situades als afores de Petersburg. [Torna]



[24] Barri al nord-est de Petersburg que llavors era als afores de la ciutat. [Torna]



[25] Protagonista d’El pelegrinatge de Childe Harold (1812-1818), obra de Byron. [Torna]



[26] Jean-Baptiste Say (1767-1832), economista francès. Jeremy Bentham (1748-1832), filòsof anglès. [Torna]



[27] Carrer cèntric de Petersburg. [Torna]



[28] Torquato Tasso (1544-1595), poeta italià, autor de la Gerusalemme liberata i altres poemes escrits en octaves. [Torna]



[29] Riu que desemboca a prop de Venècia. [Torna]



[30] Els poetes. [Torna]



[31] Referències a obres anteriors de Puixkin, de rerefons oriental: El pres del Caucas (1821) i La font de Bakhtxisarai (1822). El Salguir és un riu de Crimea. [Torna]



[32] «Oh camp!». [Torna]



[33] Fins a l’any 1861 va existir el treball forçat en terres del senyor com a forma d’explotació dels serfs. [Torna]



[34] Mainadera, criada que s’ocupava dels nens d’una casa. Sovint, en les famílies nobles, els nens tenien més lligams sentimentals amb la nània que no amb els pares. [Torna]



[35] Samuel Richardson (1689-1761), escriptor anglès molt popular. [Torna]



[36] Els senyors s’encarregaven de triar els serfs que anirien al servei militar. [Torna]



[37] Per la Màslenitsa, la setmana abans de Quaresma, és típic menjar blins, una mena de creps. [Torna]



[38] Per Advent i Quaresma, els dos dejunis més importants dels quatre que tenen els ortodoxos. [Torna]



[39] Per Pentecosta, en algunes províncies, hi havia el costum, durant la missa, de vessar sobre un ram de coscoll una llàgrima per cada pecat comès. [Torna]



[40] Beguda fermentada a partir de farina o pa. [Torna]



[41] Medalla concedida a tots els oficials russos que van participar al setge contra els turcs a la fortalesa d’Otxàkov (1788), a l’actual Ucraïna. [Torna]



[42] Riu de l’oblit a l’Hades grec. [Torna]



[43] Muses. [Torna]



[44] «Era jove, estava enamorada». Del poema Narcisse dans l’île de Vénus de Jacques Clinchamps de Malfilâtre (1732-1767). [Torna]



[45] Personatge de «Svetlana» (1812), balada del poeta romàntic Vassili Jukovski (1783-1852). [Torna]



[46] Tània és el diminutiu de Tatiana. [Torna]



[47] Ippolit Bogdanóvitx (1743-1803), poeta menor, considerat un dels primers autors de «lírica lleugera» en rus. [Torna]



[48] Évariste de Parny (1753-1814), poeta francès, autor de versos galants. [Torna]



[49] Transcripcions per a piano d’El caçador furtiu (1821), òpera de Carl Maria von Weber. [Torna]



[50] «La moral és en la natura de les coses». Jacques Necker (1732-1804), banquer i economista suís, ministre de finances de Lluís XVI, pare de Madame de Staël. [Torna]



[51] Ólia i Ólenka són diminutius d’Olga. [Torna]



[52] Afrodita. [Torna]



[53] «¿Què escriureu en aquests fulls?», «La vostra Annette» (toute à vous). [Torna]



[54] Fiódor Tolstoi (1783-1873), pintor i il·lustrador. [Torna]



[55] Nikolai Iazíkov (1803-1847), poeta elegíac romàntic. [Torna]



[56] Referència a la polèmica amb Wilhelm Küchelbecker (1797-1846), amic de Puixkin dels anys d’estudi, poeta i crític, contrari al gènere de l’elegia i defensor de l’oda clàssica. [Torna]



[57] Ivan Dmítriev (1760-1837), en la seva sàtira «El parer d’altri» (1795), parodia la grandiloqüència dels autors d’odes (el «líric»), que tenen l’astúcia de lloar sempre qui convé. [Torna]



[58] Personatge d’El Corsari, de Byron. El 1810, Byron va creuar nedant els Dardanels, o Hel·lespont. [Torna]



[59] Dominique de Pradt (1759-1837), assagista polític francès. [Torna]



[60] Font de les Muses, a l’Helicó. [Torna]



[61] August Heinrich Julius Lafontaine (1758-1831), novel·lista alemany, sentimental i didàctic. [Torna]



[62] Durant les festes de Nadal, a partir del 6 de gener, se celebren tota mena de rituals d’endevinació. [Torna]



[63] Pronostiquen el futur segons les formes que pren la cera en l’aigua. [Torna]



[64] Posen els anells de cada noia en un plat ple d’aigua, tapat amb un mocador. Canten i, segons l’anell que treuen després, busquen un sentit profètic a la cançó. [Torna]



[65] En la lluna, reflectida al mirall, hi hauria de veure les faccions del futur espòs. [Torna]



[66] Ha respost un servent de nom rústec, que no podria ser el de cap casador noble. [Torna]



[67] Nova referència a la balada de Jukovski «Svetlana». A la protagonista, que ha parat taula amb dos coberts, un mirall i una espelma, se li apareix a mitjanit el promès mort. [Torna]



[68] Suposat déu de l’amor de l’Olimp eslau, creat artificialment al segle XVIII. [Torna]



[69] Novel·la de Sophie Cottin (1770-1807). [Torna]



[70] Poemes èpics que cantaven les gestes de Pere el Gran. [Torna]



[71] Obres completes de Jean-François Marmontel (1723-1799). [Torna]



[72] Protagonista d’«El veí perillós» (1811), un poema satíric de l’oncle de Puixkin, Vassili Puixkin (1766-1830), per això és «cosí germà». [Torna]



[73] Xampany de Tsimliànskaia, poblat cosac a ribes del Don. [Torna]



[74] Heroi troià, fill de Príam i segrestador d’Helena. [Torna]



[75] Francesco Albani (1578-1660), pintor bolonyès. [Torna]



[76] «Allà, sota els dies ennuvolats i breus, / neix una gent a qui no dol morir». Extret de la cançó de Petrarca «O aspectata in ciel beata et bella», Puixkin suprimeix un vers bel·licós d’entremig: «nemica naturalmente di pace». [Torna]



[77] Sense estar casat, ha tingut fills amb les criades. [Torna]



[78] Marc Atili Règul, cònsol romà del segle III aC a qui, segons la llegenda, els cartaginesos van fer presoner i van enviar anys després a Roma; ell, però, va tornar a Cartago, on l’esperaven el captiveri i la mort, perquè n’havia donat la paraula. [Torna]



[79] «Però són altres temps», en llatí. [Torna]



[80] Anton Délvig (1798-1830), poeta amic de Puixkin. [Torna]



[81] El criat Guillot no pot ser de cap manera padrí de duel. [Torna]



[82] Aleksandr Griboiédov (1795-1829), escriptor, dramaturg i diplomàtic amic de Puixkin. [Torna]



[83] Soldat de la cavalleria lleugera. [Torna]



[84] Napoleó. [Torna]



[85] Un altre cop, Byron. [Torna]



[86] Referència als càlculs dels economistes de l’època. [Torna]



[87] Els ferrers que, a les estacions, arreglen els cotxes després d’un viatge per mala carretera. [Torna]



[88] Automedont: auriga d’Aquil·les. [Torna]



[89] Palau construït entre el 1776 i el 1780, llavors als afores de Moscou. Napoleó s’hi va aturar durant l’incendi de la ciutat el 1812. [Torna]



[90] Un dels carrers principals de Moscou, que tenia a l’entrada un arc de triomf. [Torna]



[91] Venedors de productes de l’Àsia Central. [Torna]



[92] Club de l’alta noblesa moscovita fundat el 1770. [Torna]



[93] Cercle de joves literats que servien a l’Arxiu del Ministeri d’Assumptes Exteriors. [Torna]



[94] Melpòmene: musa de la tragèdia. Talia: musa de la comèdia. Terpsícore: musa de la dansa. [Torna]



[95] Assemblea de la Noblesa: lloc on l’alta noblesa elegia els seus representants, es feien espectacles i es donaven balls. [Torna]



[96] «Adéu! I si és per sempre, / llavors, per sempre adéu!» (Fare Thee Well, 1816). [Torna]



[97] Internat d’elit, situat a la vora del Palau d’Estiu de Caterina a Tsàrskoie Seló. Puixkin pertanyia a la primera generació d’alumnes, la de 1811. [Torna]



[98] Gavrila Derjavin (1743-1816), considerat el primer gran poeta rus, va assistir el 1815 a una examinació dels alumnes del Liceu on Puixkin va recitar un poema. [Torna]



[99] Puixkin fa un excurs on repassa les seves etapes poètiques, d’abans i durant l’escriptura de l’Oneguin. [Torna]



[100] Protagonista de la balada homònima de Gottfried August Bürger (1747-1794). [Torna]



[101] Nom que donaven els antics a la península de Crimea. Puixkin hi va viatjar l’any 1820. [Torna]



[102] «El dimoni» (1823), poema de Puixkin. [Torna]



[103] Protagonista de l’obra de Griboiédov El mal de ser llest (1822-1824). [Torna]



[104] Aleksandr Xixkov (1754-1841), representant principal del grup d’escriptors arcaïtzants, partidaris d’un rus ple d’eslavismes i net d’influència francesa. [Torna]



[105] En anglès a l’original, amb l’accent a la primera síl·laba. [Torna]



[106] Personatge inventat. [Torna]



[107] Nom de personatge de comèdia vuitcentista. [Torna]



[108] Emmanuel Saint-Priest (1806-1828), comte d’ascendència francesa, dibuixant. [Torna]



[109] Joc de cartes àgil, amb dues baralles. La imatge és la del banquer repartint les cartes ràpidament. [Torna]



[110] Poeta persa del segle XIII. [Torna]





