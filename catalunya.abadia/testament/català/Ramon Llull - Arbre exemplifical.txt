L’Arbre exemplifical és el quinzè dels setze arbres que formen l’Arbre de ciència (1296). Llull hi converteix en narracions literàries, amb una originalitat extraordinària, tot de conceptes científics que ha desenvolupat a les altres parts de l’enciclopèdia que constitueix l’Arbre de ciència. La seva funció és dotar la ciència d’una dimensió literària que la faci apta per a la divulgació, d’una manera amena i lúdica. Llull diu expressament que busca l’amistat de les gents que llegiran el seu llibre. També relaciona clarament aquí la divulgació amb la predicació: els sermons sobre la doctrina es podran enriquir profitosament de materials didàctics gràcies als exemples de l’Arbre. No estem davant d’un repertori tancat d’històries, proverbis, imatges i sentències, sinó d’un instrument intel·lectual que ens ha d’ensenyar a produir aquesta mena recursos a partir de les dades del saber universal. L’Arbre exemplifical consta de set parts (arrels, tronc, branques, rams, flors, fulles i fruits). L’última explica la finalitat de l’acumulació de saber: preparar l’esperit per a l’elevació a la contemplació de Déu. El tractament de les formes literàries breus a l’Arbre exemplifical és la proposta més innovadora, sorprenent i estimulant de la ‘nova’ literatura de Ramon Llull.





Ramon Llull





Arbre exemplifical


Versió de Jaume C. Pons Alorda

Tast de clàssics - 11



ePUB v2.0

BreivaX 22.01.18





Títol original: Arbre exemplifical

Ramon Llull, 1296

Versió i adaptació: Jaume C. Pons Alorda, 2012

Edició digital: BreivaX (v1.0)

Segona edició: EpubCat (v2.0)

ePUBCat base r1.3





RAMON LLULL, ARBRE DE PASSIÓ


Set-cents anys després de la seva mort, Ramon Llull segueix erigint-se com un personatge fascinant, possiblement perquè en cap cas no podem renunciar a l’oportuna incomoditat que ens planteja.

De fet, en el volum Caure amunt de Francesc Serés, Llull se’ns presenta com un fanàtic que només obeeix a la seva dogmàtica voluntat, però gràcies a aquesta el personatge aconsegueix interpel·lar-nos: pel seu fervor absolut. És molt possible que aquest mateix fervor, aquest creure en quelcom fins a les màximes conseqüències i portar-ho més enllà dels límits implantats pels poders, sobtarà els lectors del segle XXI, massa acostumats a la nostra època líquida, plena de cinisme i idees passatgeres.

Per molt que a Ramon Llull a vegades li perdonin la vida com a fill excessiu i antipàtic de la filosofia, el seu llegat és el d’una figura immensa, i pot ser llegit, per tant aprofitat, molt més enllà dels propòsits adoctrinadors que l’impulsaren. Així, amb aquesta necessària llibertat que ens hem d’imposar, podem enfrontar-nos a l’Arbre exemplifical a dia d’avui, potser per aconseguir que el nostre temps no sigui tan descregut, potser perquè la passió que desprèn ens contamini una mica.

Per facilitar-nos les coses a partir d’un ordre preestablert, l’autor de l’Arbre exemplifical fa servir una estructura arborescent: arrels, tronc, branques, rams, fulles, flors i fruits són les etapes. Es tracta d’un recurs emprat per Ramon Llull en altres treballs, com l’Arbre de ciència o l’Arbre de filosofia d’amor. En el fons no deixa de ser una plantilla idònia que ell ha d’omplir, talment l’escaleta d’un narrador perspicaç que ens atrapa perquè sap molt bé quins efectes vol produir en el lector, des de l’exposició inicial fins al súmmum conclusiu, passant pel creixement i l’ascesi. Un llibre de Ramon Llull, per tant, és com una escala vegetal que ens ajuda a elevar-nos.

Però no ens enganyem. Aquí no sols predominen raons estètiques. Si Ramon Llull escriu aquest volum, i tots els altres, és per fer entendre que la religió que defensa a ultrança és la millor de totes, i que si escriu és per generar materials que serveixin perquè tots els infidels s’hi sumin. Tanmateix, amb aquesta veritat innegable de fons, l’Arbre exemplifical conté escenes que mostren el cru xoc de cultures, de religions i de pensaments. La posició de Llull és ben clara, però al mateix temps el savi de Randa és prou lúcid perquè aquestes esmentades escenes no acabin amb una lliçó definida i predeterminada. Llull sempre deixa la porta oberta perquè cadascú arribi a les seves pròpies conclusions. Com a autor, confia en els seus lectors.

M’agrada entendre que l’Arbre exemplifical, amb els seus missatges simbòlicament encriptats i el seu esquelet intern, pot entendre’s com un magnífic compendi de l’art de Llull. L’Arbre exemplifical es podria incorporar a la nostra biblioteca mental, i íntima, com una espècie de biblioteca de Babel d’índole borgiana, allà on tot connecta amb tot i on tot comporta una significança major perquè esdevé metàfora d’una altra realitat recòndita, més bella i erudita. Així ens arriba aquesta obra enciclopèdica, com enciclopèdica és l’obra completa de Ramon Llull, llibres de llibres.

Per aquest motiu, les històries que aquí llegim i que serveixen per oferir exemple enganxen perfectament amb les d’altres autors imprescindibles com Geoffrey Chaucer i els Contes de Canterbury, com Giovanni Boccaccio i el Decameró, com Italo Calvino i Les ciutats invisibles, com Joan Perucho i el Discurs de l’Aquitània i altres refinades perversitats, com Álvaro Cunqueiro i Merlí i família, com Cristóbal Serra i Ars Quimérica, com Miquel de Palol i El jardí dels set crepuscles, com Antònia Vicens i l’ambiciosa totalitat dels seus contes. És clar que Ramon Llull va precedir aquesta corrua d’autoritats amb el seu esperit de fabulació extrema, en què tot té vida i s’humanitza a partir d’una personificació desenfrenada, encarnament vitenc que ens sembla dir que tot és fabulós perquè tot ens acosta al diví.

Així el cappare de la literatura catalana ha proliferat en tots els altres àmbits, talment una llavor primigènia que s’expandeix des del seu fonament filosòfic fins a impregnar totes les altres disciplines de l’art de la paraula. Aquesta és una de les tesis que mostra l’exposició i llibre La màquina de pensar. Ramon Llull i l’«ars combinatòria», comissariada per Amador Vega, i també ha estat un dels objectius de Joan Santanach en la coordinació de l’any Llull.

I en cap cas sense que Ramon Llull renunciï a desenvolupar les seves obres també des d’un vessant lúdic. Ja que en algunes de les pàgines de l’Arbre exemplifical podem contemplar com els elements que componen l’univers real, i l’univers moral, es fan la punyeta talment fossin criatures entremaliades. En el fons l’aigua, la terra, el foc, la nit, el dia, la llum, l’ombra, la virtut i l’etcètera estan jugant, i en el seu fer-se la guitza basteixen les vèrtebres d’una aventura sapiencial.

Si hi afegim que Llull en cap cas desaprofita l’oportunitat de fer servir divertidíssims moments escatològics, com quan veiem personatges que es pixen damunt dels altres, i que a partir d’aquest fet arribem a l’aprenentatge, es pot ben assegurar que el conjunt és una delícia que sorprendrà els que pensen que Ramon Llull és avorrit o inassolible. Ans al contrari, la seva ànima, ampla i juganera, s’emmiralla idòniament amb la d’un follet dansaire com, per exemple, podria ser Laurence Sterne, responsable d’un dels títols més humans, i per tant escabrosament jovials, de la història de la literatura universal com Vida i opinions de Tristram Shandy, un altre llibre de llibres.

Pels motius exposats, m’agrada entendre que l’Arbre exemplifical és una obra idònia per a aquell que vulgui descobrir Ramon Llull per primer cop. Funciona perfectament com a hipotètica guia de lectura de l’essència del pensament lul·lià, però també és un llibre sensacional per a la gent jove, que pot gaudir sense fissures amb la manera com es presenten els materials i les idees: amb la trampa d’un seguit de contes dins contes dins contes.

També és un llibre molt apropiat per a aquells que vulguin aprofundir en algunes de les columnes més importants de les tesis del savi medieval. I, sens dubte, és un breviari inevitable per als que tinguin dins seu el desig de dedicar-se amb devoció a l’escriptura, perquè l’Arbre exemplifical és, a més a més, un manual secret d’escriptura creativa. Mostra de quina manera Llull aguanta la tensió de forma magistral a través de les pauses, de les digressions i de les nines russes. Tot a partir d’una saviesa i d’una sensibilitat que s’avancen pel que tenen de primari, millor dit, de primordial. Perquè el mestre Barbaflorida va a l’arrel essencial de les coses, activa la nostra humanitat d’éssers que no poden escapar de la condició de criatures que adoren les històries perquè amb elles gaudeixen mentre aprenen. A través d’aquestes petites escenes que es presenten com a píndoles quintaessencials, els personatges viuen moments de descobriment. No hi ha ningú que no aprengui alguna cosa amb cadascun dels exemples.

Es pot percebre, en un nivell profund, que Llull fou un precursor en el terreny de la filosofia, així com de la poesia, però també de la narrativa, perquè dins de l’Arbre exemplifical som capaços de descobrir el pinyol fundacional del que acabaran essent les futures rondalles, una forma de coneixement popular transmès oralment que servia per entretenir però també per adoctrinar, o sigui, per avisar de certs perills i per mantenir els patrons de la societat. O potser ens trobem davant de la discussió de discernir què fou primer, si l’ou o la gallina, i en realitat Llull s’aprofita de les mateixes tècniques que fan servir les rondalles, i les seves formes predecessores, per poder transmetre un seguit de missatges.

Sigui com sigui, Ramon Llull ens torna a demostrar el poder curatiu i ideològic de l’escriptura, perquè el text celebra, ensenya, adoctrina, mostra, il·lumina, entenebreix, i perquè, com bé sap el savi i ens ho evidencia, una història ben explicada pot salvar les ànimes dels homes, o destruir-les, de la mateixa manera que un dels seus proverbis poètics pot oferir saviesa però també un plaer descomunal. És en aquesta convicció, i gràcies a ella, que aquí arribem a l’origen d’una escriptura pura, salvatge, alliberada, brutal i tanmateix redemptora, perquè esdevé un vehicle per a l’epifania. És en aquest espai de fe on la literatura torna a percebre’s com una mecànica del coneixement, un macrocervell computacional que es mou a partir de fórmules lògiques, evidents, i si anem fent encaixar totes les peces del trencaclosques arribarem a la veritat, i amb aquesta veritat sabrem encarar les millors decisions.

Entre aquests microcontes d’exposició sapiencial, interconnectats en una cadena gairebé tròfica per compondre una novel·la filosòfica, també trobem versos d’una delicadesa, senzillesa i sensibilitat delicioses, esclatants, que ens remeten a les fórmules de coneixement a partir de sentències inqüestionables, com passa en altres obres de Ramon Llull, talment el Llibre d’amic e amat, on aquesta metodologia a prova de bombes arriba possiblement al súmmum. Aquestes, doncs, són màximes definitives de veritat absoluta, joies carnals i místiques, d’una diminuta però perfecta grandesa que resplendeix i que ja en el seu moment varen inspirar Jacint Verdaguer en la composició de les seves Perles.

Aquesta explosió lírica cohabita amb una altra constància que s’alimenta del perill immanent, allò que queda en un intrigant suspens per culpa de la interrupció, com és el concepte de cliffhanger, molt utilitzat per Charles Dickens, que era un expert a mantenir la tensió en el punt culminant de la història. D’aquesta manera els seus lectors sentien l’avidesa de l’espera, volien seguir llegint per saber què passava. Així Llull també ens atrapa en aquests diàlegs interminables en què una anècdota porta a la següent. Aquest truc s’ha traslladat avui en dia al món de les sèries televisives, els responsables de les quals saben perfectament el que ja coneixia Xahrazad a Les mil i una nits: que per sobreviure davant la tirania hem de fer servir tots els nostres recursos de manteniment, i per això a partir d’una història podem seduir, convèncer, acostar-nos a l’altre. Molt d’això es troba, també, de forma intuïtiva, dins l’Arbre exemplifical.

I és que no podem oblidar en cap moment que Ramon Llull ens vol seduir en tot moment: en la seva recerca del millor llibre del món no només està creant bellesa sinó que l’expandeix i ens en fa partícips, com si nosaltres en fóssim els protagonistes, perquè al final nosaltres som els destinataris de les seves obres. Nosaltres som els que, a partir de l’inventari que ens proposa Ramon Llull, disposarem de la clau per arribar a la veritat suprema a partir de la lògica dels exemples, dels proverbis, de les fantasies extremes, de les personificacions i metàfores al·lucinades que ens ofereix amb un sentit humà però proporcional al sublim. Per això bona part del material de què consta l’Arbre exemplifical està format per aquests contes dins contes dins contes: l’objectiu és multiplicar les trames i fer-les viatjar en múltiples direccions, fer-nos entrar en un laberint en què la porta de sortida és l’aprenentatge, el desenvolupament de la nostra humanitat i del nostre, sí, fervor.

Després de llegir Ramon Llull podem entendre molt millor, perquè funciona com un prisma, l’obra de Joan Vinyoli, Blai Bonet o Andreu Vidal, posem per cas. De fet, si ens esforcem per abstreure’ns i anem una mica enrere, podem dir que després de llegir Ramon Llull entenem els altres autors amb una nova profunditat, amb una nova perspectiva. Només per això ja estem davant d’una justificació sòlida per tornar a aquesta criatura portentosa que algun dia haurà de ser protagonista d’una novel·la biogràfica al·lucinada com El mundo alucinante de l’escriptor cubà, i per tant també illenc, Reinaldo Arenas, que va convertir el frare Servando Teresa de Mier, cèlebre càndid, picaresc exaltat, en l’extraordinari superheroi d’una aventura psicodèlica. Mentre esperem, tornem a les fonts, tornem als textos de Llull per celebrar aquesta claredat de llum petrificada que encara ens arriba i ens aclareix.

En adaptar l’Arbre exemplifical de Ramon Llull al català actual he volgut que el text sigui tan llegidor com sigui possible. Les tries que aquí he dut a terme s’han anat fent amb aquest desig d’acostament. La meva intenció ha estat fer amb Ramon Llull el que, modestament, crec que vaig aconseguir amb Walt Whitman: que els lectors catalans del segle XXI tinguem l’oportunitat d’enfrontar-nos a un clàssic amb la certesa que la distància que ens en separa és residual, i que el que l’autor ens volia dir fa set-cents anys encara ara predomina amb força privilegiada. Així m’agrada entendre els clàssics: com a pilars que ens reforcen. I Llull és un dels nostres pilars més sòlids.

L’Arbre exemplifical de Ramon Llull es pot llegir com un llibre de llibres, com una infinita biblioteca combinatòria de faules, històries, rondalles, anècdotes, meravelles i epifanies que ens condueixen a la saviesa, sí, però també al gaudi. El gran escriptor català fundacional demostra la seva capacitat per dominar trames, personatges i coneixements a partir d’una escriptura alhora brillant i il·luminada que en cap cas renuncia al sentit de l’humor i, fins i tot, al blasme. Aquest volum és, sense cap mena de dubte, una magnífica porta d’entrada a un univers extraordinari que avui en dia encara té un pes indiscutible. Emocionarà per la seva fantasia desbordada i per la seva incomparable passió absoluta.

Jaume C. Pons Alorda





ARBRE EXEMPLIFICAL





DE L’ARBRE EXEMPLIFICAL


Aquest arbre es divideix en set parts, és a dir, en arrels, tronc, branques, rams, fulles, flors i fruits. Cadascuna d’aquestes parts es divideix en catorze parts. La primera és la de les arrels dels arbres elemental, vegetal, sensual, imaginal, humanal, moral, imperial, apostolical, celestial, angelical, eviternal, maternal, cristinal i divinal. I això mateix amb la segona part i totes les altres. Cadascuna de les set parts es divideix en catorze parts perquè puguem donar exemple de les natures i de les classes dels arbres segons les seves arrels, els seus troncs, les seves branques i les altres parts. I perquè tinguem matèria per donar exemple, ja que en els catorze arbres estan explicades, o implicades, totes les coses. Pels exemples que donarem tothom podrà trobar doctrina per conèixer els secrets naturals i sobrenaturals, i per predicar i per tenir moralitats bones i goig i amistat de la gent. I també tothom podrà trobar l’hàbit universal per entendre moltes coses agradables d’entendre i agradables de sentir.

Volem dividir els exemples que proposem donar en dues parts, és a dir, en contes i en proverbis seleccionats segons les natures dels arbres: aquest és el procés que ens proposem tenir en aquest arbre. I com que la matèria és gran, no podem procedir segons la seva grandesa, perquè estem molt ocupats per altres coses. A més a més, la gent esquiva la prolixitat, i per això volem parlar d’aquest arbre breument; però, segons el que direm, oferirem doctrina perquè tothom pugui arribar a trobar nous proverbis i nous contes i estendre el seu enteniment per la gran matèria d’aquest arbre.





I. De les arrels de l’Arbre exemplifical


1. El foc vol que la seva calor sigui bona en l’aigua perquè la seva bondat tingui gran virtut, i per això l’aigua va dir a l’aire que la recordés en la seva malaltia.

I llavors el monjo va pregar a Ramon que li exposés aquell proverbi.

—Senyor monjo —va dir en Ramon—, conten que l’aire jeia malalt per dues malalties: en tenia una d’amor i l’altra de dolor. Tenia malaltia d’amor perquè estava disgustat amb la terra, que tenia acció damunt del foc, a qui estimava, i per això desitjava que fos senyor de la terra, l’enemiga de l’aire. Tenia malaltia de dolor perquè sentia la sequedat que el foc ficava dins ell, sequedat que turmentava la seva humitat. I per això l’aigua va dir a l’aire que la recordés en la seva malaltia, que tenia perquè el foc ficava dins ell el seu contrari, i per aquesta raó l’aire havia de deixar d’estimar el foc. I això deia l’aigua perquè l’aire fos contrari al foc i tingués concordança amb ella. Però l’aire va respondre a l’aigua i li va dir que s’estimava més estar malalt i ser bon amic del foc, que li donava la seva semblança, que estar sa i fallar al seu amic i enganyar-lo, perquè no hi ha cap malaltia que sigui tan gran com la de traïció i d’ingratitud, que fa que hom no reconegui els beneficis que rep del seu senyor. I per això l’aire va dir que ell volia estar subjecte i sotmès al foc, el seu senyor, perquè tingués acció en l’aigua, damunt la qual s’estengués la seva senyoria amb grandesa de bondat i virtut. Perquè a la calor del foc li és gran virtut i gran bé que sigui senyora del seu amic per concordança d’amor, i del seu enemic per contrària senyoria.

2. L’aigua va plorar i va dir a l’aire que no sabia res de l’engany que el foc havia fet a la terra. L’aire va demanar a l’aigua quin era aquell engany. L’aigua va respondre i va dir que el foc i la terra s’havien aliat i s’havien promès l’un a l’altra que tot el que guanyessin ho repartirien a parts iguals. Va passar que la terra va guanyar el ferro i el foc va guanyar l’or. I quan varen haver de repartir, la terra va dir al foc que repartís, i va dir això amb la intenció que el foc li donés l’or, ja que ella li donava la seva sequedat. A més a més, qui repartia donava sempre a l’altre una part més gran que la que es quedava, i creia que el foc faria el mateix. El foc va repartir, i li va donar a la terra el ferro però es va quedar l’or. L’aire va respondre i va dir a l’aigua que el foc no havia fet cap engany en el repartiment, perquè la terra havia tingut mala intenció en l’elecció quan va dir al foc que repartís, i el foc va repartir justament per castigar la terra per la mala intenció que havia tingut.

3. L’aire va pregar a l’aigua que no anés més en companyia de la terra, ja que s’havia aliat amb ell, perquè ningú no pot durar gaire temps entre dos contraris, i ell i la terra estan en gran contrarietat. I l’aigua va respondre i va dir que la duració més gran és la que dura per acció i per passió en concordança. L’aire es va meravellar del que l’aigua deia, i li va demanar com podia durar l’associació d’acció i de passió en concordança, si l’acció i la passió són contràries. L’aigua va respondre i va dir aquestes paraules:

—Conten que el color del foc i el color de la terra es varen trobar en la flama, en la qual tingueren concordança per forma d’acció i de passió, perquè la terra va dir al foc que ella, a qui ell donava la seva sequedat, volia tenir el seu color en els súmmums de la flama i en el fum que sortia del foc, i també en les coses que el foc cremava, així com en el carbó i en la sutja i en el pebre. El foc li va respondre i li va dir que li agradava molt, perquè el seu color quedava enmig de la flama i en el ferro calent i en la brasa.

4. La terra va dir al foc que ella no li donaria la seva sequedat, perquè ell la donava a l’aire, que és el seu enemic. El foc va dir a la terra que no coneixia el poder de la llarguesa.

—Foc —va dir la terra—, i quin és el poder de la llarguesa?

—Conten —va dir el foc— que la llarguesa i l’avarícia es varen trobar, i la llarguesa havia donat tot quant tenia i més no podia donar, perquè no tenia res, i va pregar a l’avarícia, que era plena de moltes coses, que li donés el que tenia perquè ella pogués donar, ja que estava malalta per no poder donar. L’avarícia es va excusar i va dir que ella no li volia donar res, perquè ella no volia tenir la seva semblança. Llavors la llarguesa va recórrer a aquells a qui havia donat i a aquells a qui havia de donar, i llavors es varen ajuntar contra l’avarícia, i la varen despullar dels béns que posseïa, perquè la llarguesa tingués per poder donar. L’avarícia va romandre trista i malalta, i va dir aquestes paraules: «Ah, estic en dol i afligida, perquè el tresor en què durant tant de temps he treballat i pel qual tanta fam i set he sostingut amb tants deshonors i amb tantes pors, el veig donar als meus enemics, i el dóna la meva enemiga!».

5. El foc i l’aire es varen trobar en un gran boscatge on l’aire havia estat cercant durant molt de temps la terra per venjar-se d’una gran maldat que ella li havia fet. I en aquell temps en què el foc i l’aire es varen trobar, el sol es ponia. Per això l’aire va pregar al foc que li fes llum tota aquella nit perquè ell pogués trobar la terra, a qui molt desitjava trobar. Durant molt de temps el foc va pensar si faria llum a l’aire perquè trobés la terra, ja que tenia vergonya de dir que no als precs que li feia l’aire, i tenia consciència de descobrir la terra, que era la seva amiga, a qui l’aire volia destruir i matar. Mentre el foc així pensava, l’aire es va meravellar de com el foc no responia als precs que li feia, i va dir al foc que sabia molt bé que ell no l’estimava gaire perquè no responia als seus precs ni amb rapidesa ni com ell volia. El foc va dir a l’aire que ell no sabia el que la saviesa havia respost a la voluntat.

—I com va ser, això? —va dir l’aire.

—Conten —va dir el foc— que la voluntat desitjava molt trobar un home a qui estimava molt, i va pregar a la saviesa que li mostrés els camins pels quals pogués trobar aquell home, a qui desitjava molt trobar per tal que el pogués servir i honrar. La saviesa va dir a la voluntat que li feia una justa demanda i que amb molt de gust li mostraria els camins pels quals pogués trobar el seu amic, camins que no li mostraria si sabés que la voluntat volia matar o fer alguna maldat a aquell home, perquè aquell home li havia fet favors moltes vegades.

6. El foc va demanar a l’aire si ell l’estimava tant com estimava l’aigua, i l’aire va dir al foc que no feia una demanda justa i que poc sabia de la natura d’estimar.

—Aire —va dir el foc—, i què és la natura d’estimar?

Però l’aire va callar i no va voler donar cap resposta al foc. El foc es va meravellar molt perquè l’aire no li responia, i tantes vegades li va pregar que li respongués que l’aire va dir al foc aquestes paraules:

—Conten que la voluntat va trobar la saviesa mentre anava a una ciutat en la qual hi havia la memòria, i a ella es dirigia la voluntat perquè li recordés el seu amic. I com que la saviesa menava amb ella la ira, que és enemiga de la voluntat, la voluntat no va acollir bé la saviesa, encara que li hagués mostrat els camins per on trobar la memòria. I quan la voluntat va arribar on era la memòria, que li va recordar el seu amic, totes dues varen fer gran festa i varen tenir gran goig, tant que la saviesa va estar disgustada amb la voluntat, que en trobar-la no li havia fet tan bona cara com a la memòria. Així que la saviesa va reprendre la voluntat davant la memòria dient-li que poc li agraïa els favors que li havia fet. La voluntat es va excusar i va dir que sentia un plaer molt més gran en donar la seva semblança sense patiment que en prendre semblança d’altre amb treball.

7. L’aigua anava per una bella selva on va trobar la pedra i el ferro d’on surt el foc, els quals va insultar, i els va dir moltes maldats perquè eren la culpa de la seva malaltia, perquè quan ella era a l’olla el foc l’escalfava i li prenia la seva fredor, que ella estimava molt. I la pedra i el ferro varen respondre a l’aigua dient-li que el foc havia estat massa generós en donar-li la seva virtut. Però l’aigua es va meravellar molt d’aquelles paraules, dient-los que li semblava impossible que ningú pogués ser massa generós a donar virtut. Per això els pregava que li diguessin per què el foc era massa generós quan li donava la seva virtut.

—Conten —varen dir la pedra i el ferro— que en un prat hi havia una herba que tenia la virtut de guarir els leprosos de la seva malaltia. A un leprós es va mostrar aquella herba, de la qual va menjar i es va guarir de la seva lepra per la virtut d’aquella herba. Va passar que aquell home va anar a pixar en aquell prat, i amb aquella herba que l’havia guarit es torcà les anques. I per això l’herba va ser massa generosa en donar virtut a aquell qui tant l’havia deshonrada.

—Pedra i ferro —va dir l’aigua—, i quina virtut em dóna a mi el foc quan sóc a l’olla?

La pedra i el ferro varen respondre i varen dir que la farina i ella havien volgut fer pa perquè amb aquell pa poguessin donar virtut a l’home i que pogués viure, i varen fer aquell pa al forn amb la virtut del foc, sense el qual no l’haurien pogut fer ni haurien pogut donar virtut de vida a l’home.

8. En el foc es varen trobar dues veritats: l’una era de calor i l’altra de sequedat. Les dues veritats varen demanar al foc de quina d’elles dues se sentia millor guarnit contra la falsedat i contra l’aigua. El foc va dir a la seva claror que respongués a aquella demanda, però la veritat de la terra va dir al foc que ell no havia elegit jutge imparcial, perquè la claror té concordança amb la calor en el dia, que és clar i calent, i està en contra de la sequedat en la nit, que és freda i tenebrosa per culpa de l’ombra de la terra. El foc va respondre a la fredor de la terra i va dir que en una ciutat va passar que un home del poble va pensar la manera per la qual ell pogués ser rei d’aquella ciutat i matar el rei, que és el senyor natural. Al començament que aquell home va concebre aquell propòsit, va començar a imaginar la manera amb falsedat, perquè per acomplir el seu propòsit no podia actuar amb veritat. Aquell home va trobar la manera de tenir molt poder en aquella ciutat contra el poder del rei, amb la qual cosa el rei va pensar la manera per destruir aquell home. I al començament que va pensar la manera, la va pensar amb veritat. I per això en aquella ciutat la veritat i la falsedat varen tenir una batalla molt gran, i al final la falsedat va ser vençuda perquè es concorda amb no-ésser, mentre que la veritat té concordança amb ésser. Aquest ésser va elegir el rei perquè fos jutge de la seva consciència contra la falsedat, que està en contra de caritat i té concordança amb les tenebres.

9. L’aire es va clamar a l’aigua del foc, que gaudia quan el turmentava amb la terra, com ell gaudia en rebre la calor del foc i en ser-li obedient en rebre aquella calor. I perquè l’aigua és enemiga del foc, no volgué consolar l’aire, sinó que li va dir molt de mal del foc i, com més mal li deia, el foc més turmentava l’aire perquè obeïa l’aigua. Estant així l’aire turmentat, i cada dia es multiplicava el seu turment, va recórrer a la terra, que era la seva enemiga, i es va clamar a ella del foc, dient que li feia molt de mal. I la terra va respondre a l’aire excusant el foc i dient a l’aire moltes maldats, perquè l’aire patís més i ella fes servir la seva natura contra l’aire, que és el seu contrari. Estant així de turmentat l’aire, i quant més es clamava més turmentat se sentia, no va trobar altra sortida que pregar al foc que tingués pietat d’ell, i el foc li va dir aquestes paraules:

—Conten que un rei tenia un cavaller a qui estimava molt, i pel gran amor que li tenia li feia molts d’honraments i li donava diners i cavalls i tot el que havia de mester. Com més donava el rei al cavaller, més estimava el cavaller al rei i molt més s’esforçava per servir-lo. El rei va voler provar el cavaller, si li portava amor més gran perquè li donava o perquè era el seu senyor, i va estar molt de temps sense donar res al cavaller. Així, el cavaller no estava tan content del rei com solia ni el servia tan bé com de costum. I per provar millor la intenció del cavaller, el rei li va prendre un bon castell que li havia donat, i llavors el cavaller es va separar del rei molt irat i va anar a un comte que era enemic del rei, un comte a qui el cavaller havia matat el seu fill en una batalla, i va dir-li que ell volia ser el seu servidor per tal de venjar-se del rei. Aquell cavaller va anar en batalla contra el rei amb el comte, i va acabar pres, i llavors va clamar mercè al rei perquè el perdonés i li tornés el seu castell i el seu amor. I el rei va respondre i li va dir que ell demanaria consell a la justícia i a la misericòrdia: a la justícia li va demanar consell per saber si l’havia de castigar, i també a la misericòrdia per saber si l’havia de perdonar. La misericòrdia va pregar al rei que perdonés el cavaller perquè ella pogués ser gran amb el rei, i la justícia va aconsellar al rei que el castigués perquè ella pogués ser més gran amb ell que la misericòrdia, sobretot per ser el rei més rei per justícia que per misericòrdia. I, a més a més, aquell cavaller no tenia bona intenció de demanar perdó quan pregava que li tornés el castell. I llavors el rei, per allò que la justícia havia al·legat, va fer turmentar el cavaller i el va fer morir a mala mort.

10. La rosa i el pebre parlaven del foc i de l’aigua, i la rosa lloava l’aigua perquè multiplicava bondat de moltes parts ajuntant una part amb l’altra, perquè la bondat fos gran en l’aigua, i el pebre lloava el foc perquè repartia bondat en moltes parts, per tal que sota el seu gènere moltes substàncies fossin bones. Tant estigueren el pebre i la rosa en aquestes paraules, que hi va haver gran batalla entre ells. Perquè el pebre deia que més val aquella substància que es dóna a molts que aquella que es restreny i moltes coses ajusta en si mateixa, de les quals moltes substàncies tenen necessitat, mentre que la rosa deia el contrari. I sobre això la rosa i el pebre varen anar a judici davant de la sequedat, perquè era qualitat d’ambdós, però la sequedat es va excusar i va dir que no volia ser jutge, dient aquestes paraules:

—Conten que un rei va donar jutge a dos cavallers que discutien per un castell, i aquell cavaller que no tenia dret al castell va donar mil florins al jutge perquè jutgés a favor seu, i el cavaller que tenia bon dret al castell donà al jutge cent florins perquè jutgés a favor seu. I per això el jutge fou més de la part dels mil florins que dels cent, i falsament va adjudicar el castell a aquell de qui no havia de ser. I per això la sequedat, que era més de la part de la rosa que del pebre, no volia ser jutge. Va passar que el rei va saber que el jutge havia pres mil florins d’aquell cavaller a qui havia donat el castell, i cent d’aquell de qui havia de ser el castell. I llavors el rei va fer venir els cavallers al seu consell, al qual demanà si coneixia la natura de la raó per la qual un cavaller havia donat mil florins pel servei i l’altre cent tan sols, i això que els dos cavallers eren iguals en riquesa. En el consell del rei hi havia un vell savi, i va dir que era presumible que aquell cavaller que no havia donat més de cent florins tenia dret sobre el castell, i la raó estava en el fet que aquell qui té bon dret plany molt més la despesa que fa en el plet que aquell que no té bon dret, que despèn gustosament per poder guanyar allò que no és seu. I llavors el rei va fer un ordenament a la seva terra: que aquell que hagués donat més al jutge tingués menys credibilitat i que aquell que li hagués donat menys en tingués més.

11. El foc va voler enganyar l’aigua, i va dir que l’ajudés a fer el pebre, que és petit, i ell l’ajudaria a fer la carabassa, que és gran, i així estarien ambdós en concordança.

—Conten —va dir l’aigua— que un cavaller pobre tenia un fill, i un pagès ric tenia una filla, i de tots dos se’n va fer matrimoni per tal que el fill del cavaller fos ric, per la seva muller, i la filla del pagès fos honrada, pel seu marit: però aquest honrament de la muller va convertir-se en deshonra quan els diners varen ser gastats, i la tristor va romandre en tots els moments de la seva vida. I aquest exemple va contar l’aigua perquè conegué l’engany que el foc li volia fer, perquè el pebre dura més que la carabassa, i la fredor té passió més gran en el pebre que acció en la carabassa, encara que el pebre sigui petit i la carabassa sigui gran. I per això l’aigua va dir al foc que no volia tenir-hi concordança sota aquella semblança perquè no podia estar durant molt de temps amb el pebre en desgràcia.

12. El foc va pregar a l’aigua que anessin junts al Sol i que pel camí podrien tenir conversa parlant d’unes coses i d’altres. L’aigua va respondre i va dir que dos contraris no van bé per un mateix camí, i sobretot que el Sol és el seu enemic i és amic del foc. Però que si el foc volia anar amb ella a la Lluna, llavors amb molt de gust aniria amb ell per un camí i sota la condició que anessin a la Lluna de nit i no de dia.

13. Els quatre elements varen començar el pebre: el foc hi va posar quatre unces de lleugeresa i la terra n’hi va posar tres de feixuguesa, i l’aire hi va posar dues unces de lleugeresa i l’aigua una de feixuguesa. I quan el pebre estava començat i fet, sis unces varen voler pujar i quatre varen voler estar a baix a la terra. El pebre va consentir al desig de les quatre unces i no va voler consentir al desig de les sis, i per això les sis unces varen dir al pebre que ell actuava contra la seva natura perquè estava més en el lloc de baix que en el de dalt, per raó que ell és major pels desigs majors que pels menors. I llavors el pebre va respondre i va dir aquestes paraules:

—Conten que el vent va pujar un gra de raïm a una alta muntanya que era molt freda. Aquell gra va multiplicar tronc i branques, rams, fulles i flors, però no podia fer fruit pel gran fred que feia en aquella muntanya. I com que ell havia pres principi, natura i ésser al peu de la muntanya, desitjava més estar en els llocs baixos que en els alts, per tal que pogués fer fruit i multiplicar la seva espècie.

14. L’aire es va posar enmig del foc i de l’aigua perquè en fes concordança i que tots tres anessin contra la terra. Quan l’aire va haver fet concordança entre el foc i l’aigua contra la terra, la terra no va voler donar la seva sequedat al foc ni prendre la fredor de l’aigua com solia fer, i per això el foc i l’aigua varen anar contra l’aire amb la terra, la qual posaren enmig de tots dos. I llavors l’aire no va voler rebre la calor del foc ni donar la seva humitat a l’aigua fins que l’aigua i el foc tornessin a tenir concordança amb ell contra la terra, la qual no volgué donar la sequedat al foc ni rebre la fredor de l’aigua. I així passaven treballs el foc i l’aigua totes les vegades que volien tenir concordança, i per això es meravellaven molt de com no podien tenir concordança ni per la terra ni per l’aire. I llavors varen demanar a Saturn si ell sabia la raó i l’arrel per la qual no podien tenir concordança, i Saturn va dir aquestes paraules:

—Conten que un ermità, que era un home de vida molt santa, va dir a l’àngel que el guardava que molt es meravellava de com podia ser que quan ell contemplava Déu no tenia cap temptació de fer cap pecat, i tan bon punt deixava de pregar i contemplar Déu, immediatament i a pesar de la seva voluntat queia en temptacions i pensava en vanitats. L’àngel li va dir que no era cap meravella si l’home està temptat i pensa en vanitats, ja que entre ell i Déu no hi ha mitjà que els faci estar en concordança, i que ell simplement estava allunyat de tota natura de pecat i de vanitat i de contrarietat de Déu i d’home. Això —va dir Saturn— no ho té l’aire quan vosaltres voleu tenir concordança amb ell contra la terra, perquè no sou lluny de la contrarietat en què esteu, encara que vulgueu tenir concordança amb l’aire.

I doncs el foc i l’aigua varen conèixer, pel que ell havia dit del sant ermità i per la contrària natura en què estaven, la manera segons la qual els sants homes tenen temptacions i pensen en vanitats.

15. El foc i la terra varen fer una filla en el pebre, que tenia per nom majoritat, i l’aire i l’aigua varen fer en aquell mateix pebre una filla, que tenia per nom minoritat, i totes dues filles varen ser mullers del pebre i de totes dues en sortí un fill que va matar el seu pare. I per això el sastre va maleir les tisores i l’agulla.

I llavors el monjo va dir a Ramon que li exposés aquell exemple:

—Senyor monjo —va dir Ramon—, conten que a un sastre l’agulla va engendrar una filla que tenia per nom riquesa, i les tisores varen engendrar una filla que tenia per nom honrament. El sastre va prendre aquelles dues filles per mullers, de les quals el sastre va tenir un fill que a la seva mort no va voler donar un poc de roba perquè el cobrissin, i el varen posar tot nu sota la terra contra honrament i riquesa. I per això el sastre va maleir l’agulla i les tisores amb qui havia reunit riquesa i donat honrament al seu fill. Però les tisores i l’agulla es varen excusar d’aquella maledicció dient que no en tenien la culpa, perquè ell s’havia posat a ell mateix en minoritat de riquesa i honrament, i el seu fill en majoritat, i per això convenia que en la mort ell i el seu fill fossin contraris.

—Ramon —va dir el monjo—, i quin nom tenia el seu fill?

Ramon va respondre i va dir que el fill del sastre tenia per nom privació del fi d’honrament i riquesa.

16. En el pebre el foc està en majoritat i l’aigua en minoritat, i per això l’aigua va pregar a l’aire i a la terra que l’ajudessin contra el foc, perquè la seva minoritat no podia suportar la majoritat del foc. I llavors l’aire i la terra varen respondre a l’aigua que ella no sabia el que una bona dona havia respost al seu mal marit.

—I com va ser, això? —va dir l’aigua.

—Conten —varen dir l’aire i la terra— que un home que era molt ric tenia muller, a qui va dir aquestes paraules: «Jo vull que vós sigueu la meva dona i que de mi i de la riquesa feu la vostra voluntat, i això ho dic perquè sigueu bona i la vostra bondat sigui més gran que la meva». I la dona va respondre i va dir aquestes paraules: «És impossible que amb natures contràries es pugui guanyar una bondat més gran».

17. El foc va convidar l’aire i la terra en el pebre perquè l’ajudessin contra l’aigua, que igualment li era contrària per fredor i per feixuguesa en general, igualtat que ell desitjava destruir destruint la mateixa proporció que tenen en el pebre. Perquè un cop destruïda la igualtat de totes dues qualitats en el pebre, volia destruir l’aigua, així com l’enveja, que, tot destruint la igualtat especial d’amativitat i amabilitat, volia destruir la caritat de dos germans.

—I com va ser, això? —varen dir l’aire i la terra.

—Conten —va dir el foc— que un mercader era molt ric i tenia dos fills, als quals, en la seva vida, va donar muller a tots dos i, en la seva mort, va ordenar en el seu testament que tots dos posseïssin els béns amb igualtat, en tant que mentre fossin vius no poguessin repartir-los fins a la mort del que morís primer. I això va fer el mercader perquè tinguessin igual caritat. I llavors l’enveja va pensar com podria destruir aquella caritat, i per això va dir al fill més gran que no era convenient que ell fos igual al seu germà en riquesa i en honrament, perquè Déu l’havia fet néixer primer. I per això havia de tractar amb la cort que ell hagués de repartir amb el seu germà i obtenir la part més gran de la riquesa. I llavors aquell va respondre a l’enveja i va dir que ella no sabia la intenció per la qual el seu pare havia fet aquell testament. «I quina intenció va tenir el teu pare —digué l’enveja— quan va fer el testament?». «Enveja —va dir el primogènit—, el nostre pare va matar un home d’aquesta ciutat que va tenir un fill que té tanta riquesa com la que tenim nosaltres, i va voler que nosaltres no repartíssim la riquesa perquè tinguéssim gran caritat l’un amb l’altre. I si ell m’hagués deixat a mi la major part i al meu germà la menor, no hi hauria caritat en igualtat, i el nostre enemic podria matar primer el meu germà, que tindria minoritat de poder, i després a mi. I mai més, enveja, em parleu amb tals paraules».

18. Conten que el foc anà en romeria i l’aigua també, i ambdós es trobaren pel camí, i el foc digué a l’aigua aquestes paraules: «En aquesta terra hi ha molts cavallers que són els meus amics i que farien qualsevol cosa que jo volgués, perquè jo els he fet favors moltes vegades». Mentre el foc parlava així, l’aigua conegué, segons les paraules que deia, que el foc tenia por d’ella; i per això conegué que ell tenia menor virtut i menor poder que ella, perquè si ella tingués menor poder i menor virtut que el foc en aquella terra on es trobaren, hauria tingut por abans que el foc, por que començà a tenir quan el foc hagué dit aquelles paraules. I com que considerà que el foc havia començat a tenir por abans que ella, sentí virtut i força contra el foc, i llavors combaté i vencé el foc, que deia que en aquella terra tenia cavallers amics seus perquè l’aigua tingués por, la qual digué al foc que no tenia por del que no veia per això que oïa.

Hem dit de les arrels i hem donat exemple segons el qual tothom les sàpiga aplicar a les moralitats, tal com nosaltres les hem aplicat. I com que evitem la prolixitat, passem als troncs dels arbres.





II. Del tronc de l’Arbre exemplifical


1. Dels proverbis del tronc elemental

1. L’aire va pregar al foc que no l’escalfés massa, perquè si l’escalfava massa l’aigua no voldria prendre-li humitat.

2. La terra va tenir enveja del foc i de l’aire, que s’havien concordat en les figues, i va pregar al foc que es concordés amb ella en el pebre.

3. L’aigua va dir al foc que més valia la seva fredor a l’estiu contra les febres que tenen els homes malalts que la seva calor a l’hivern contra la fredor que tenen els homes sans.

4. El foc deia mal de la terra pel fet que és negra i en deia bé pel fet que és seca.

5. L’aigua plorava perquè l’aire prenia calor del foc, que és el seu enemic.

6. La primavera reptava el sol, que les belles obres que ell feia a l’abril i al maig les destruïa a l’estiu.

7. El foc va pregar al sol que no donés la seva semblança a la lluna, que prenia semblança de l’aigua.

8. El foc es lloava perquè estava en moltes coses, i l’aigua en deia mal perquè ell les cremava.

9. El foc deia que ell era més fort que l’aigua en el fonoll, i l’aire va respondre que l’aigua era més forta que el foc en la lletuga, i per això el foc va saber que l’aire l’estimava poc.

10. L’aire va reptar el foc, perquè ell era tan clar i tan lluent, i feia mal fet quan participava amb la terra, que és negra, i per això el foc va saber que l’aire li tenia enveja.

11. La matèria de l’aigua no es cansaria de la forma de l’aire si anés a ella amb concordança i sense contrarietat.

12. La terra va tocar la contrarietat del foc i de l’aigua, que es va enfadar contra la terra, que va dir a la contrarietat que li feia mal en tocar-la.

13. L’aire va dir al foc que ell era tan feixuc que no el podia portar, i el foc va respondre que ell no era feixuc per si mateix, sinó per la terra.

14. L’aigua va voler alegrar-se que el foc s’hagués recordat d’ella a l’estiu, fins que va pensar que el foc se’n recordava per destruir-la.

15. L’aigua va plorar perquè el foc l’escalfava a l’estiu, i se’n va clamar al sol. I la lluna va reprendre l’aigua, que es clamava a l’enemic.

16. L’aigua va dir al foc que ella era dona en la neu, i el foc va dir a l’aigua que el sol era el seu amic.

17. L’aigua va dir al foc que a l’infern ella era molt desitjada pels damnats, i el foc va dir a l’aigua que la justícia és la seva muller.

18. L’aigua va dir al foc que ella era forta en la nit, i el foc va dir que ell era fort en el dia.

19. La tardor tenia frontera amb l’hivern contra l’estiu, i la primavera tenia frontera amb l’estiu contra l’hivern.

20. Amb por i treball l’aigua va pujar a l’esfera del foc a prendre virtut de la lluna, i amb audàcia i plaer se’n va tornar.

21. L’aigua va dir al foc que ell no tenia la calor natural en la bèstia morta, i el foc va dir a l’aigua que ella feia pudor en aquella bèstia.

22. L’aigua va dir al foc que amb ella les dones es rentaven la cara per ser belles i blanques, i el foc va dir a l’aigua que per ell les dones desitgen els seus marits.

23. L’aigua va dir que ella omplia les fonts on venien a beure les bèsties, i el foc va dir a l’aigua que ell omplia bótes de vi on venien a beure els homes.

24. L’hivern va dir a l’estiu que ell era buit de fredor, i l’estiu va dir a l’hivern que ell era buit de calor.

25. L’aigua va dir que ella era més grassa que el foc, i el foc va dir que ell era més sa que l’aigua.

26. L’aigua va dir que ella era més grossa que el foc, i el foc va dir que ell corria més que l’aigua.

27. L’aigua va dir que ella era sàvia perquè sabia reunir moltes coses, i el foc va dir que ell era liberal perquè sabia donar moltes coses.

28. L’aigua va dir que ella coronava el rei perquè ella era senyora en el cervell, i el foc va dir que el rei era un arbre capgirat.

29. L’aigua va dir que el rei havia fet fer una bella copa d’argent, i el foc va dir que el rei portava corona d’or.

30. L’aigua va dir que gràcies a ella la reina tenia les dents blanques, i el foc va dir que gràcies a ell la reina tenia els cabells rossos.

31. L’aigua va dir que l’all es vesteix de la blancor que es troba sobre la calor del foc, i el foc va dir que l’oli, que és de la seva natura, es troba en la llàntia sobre l’aigua.

32. L’aigua va dir que ella era més gran en el mar que el foc en la pedra i el ferro, i el foc va dir que si tenia a bastament de llenya, ell consumiria tota l’aigua del mar.

33. L’aigua va dir que ella regava les plantes, i el foc va dir que ell a l’estiu collia els fruits de les plantes.

34. L’aigua va dir que ella movia el molí, i el foc va dir que ell escalfava el forn.

35. El foc va dir que ell fa blana la carn, i l’aigua va dir que ella fa durs els ossos.

36. El foc va dir que ell cavalca sobre l’aigua en el pebre, i l’aigua va dir que ella cavalca sobre el foc en la càmfora.

37. L’aigua va dir que ella és llarga en la carabassa, i el foc va dir que la seva llargària era dreta en el datiler.

38. L’aigua va dir que ella refreda el foc en el ferro escalfat i en la pedra marbre, i el foc va dir que ell escalfa l’aigua en l’olla i en el sofre.

39. L’aigua va dir que dins d’ella vivien els peixos, i el foc va dir que gràcies a ell els homes s’hi veien de nit.

40. L’aigua va dir que el vi feia parlar els homes en va, i el foc va dir que les bèsties pixaven aigua.

2. Dels proverbis del tronc vegetal

1. Les cireres varen dir a les figues que elles anaven primeres, i les figues varen dir que elles eren més desitjades que les cireres.

2. La cirera va dir a la garrofa que era torta i negra, i la garrofa va dir a la cirera que es podria de pressa.

3. La lletuga va dir que ella guaria els homes que estaven malalts, i el vi va dir que ell alegrava els homes.

4. La poma va dir als fems que feien pudor, i els fems varen dir a la poma que eren parents seus.

5. La canyella va dir que ella estava en l’escudella del rei, i les faves varen dir que elles estaven en les escudelles dels sants homes religiosos.

6. El blat va dir que el pagès es menjava l’ordi, i l’ordi va dir que el pagès es venia el blat.

7. El blat va dir que l’ordi es tornava avena, i l’ordi digué que el blat es tornava jull, que feia mal als que en menjaven.

8. El pebre va dir que ell costava més que el blat, i el blat va dir que ell feia més servei que el pebre.

9. El rei collia la rosa, el pagès collia el blat.

10. El rei no volia menjar figues perquè els porcs també en menjaven.

3. Dels proverbis del tronc sensual

1. El cavall va dir al cavaller que no calia que portés esperons, que ell caminaria de bon grat, i el cavaller va dir que la por feia córrer les dones.

2. El cavall va dir al cavaller que gràcies a ell era honrat, i el cavaller va dir al cavall que ell li donava menjar.

3. El mul va dir al cavall que ell era el seu germà, i el cavall va dir al mul que ell s’assemblava a l’ase.

4. L’ase va dir al seu senyor que ell sabia cantar, i el seu senyor va dir que ell sabia plorar.

5. L’ase va dir que ell volia dormir, i el seu senyor va dir que ell volia caminar.

6. L’ase va dir que anava massa carregat, i el seu senyor va dir que ell tenia molts infants.

7. El gos va dir al gat que es menjava les rates, i el gat va dir que quan dormia no tenia el nas davall la cua.

8. La somera va dir a l’ase que no discutís amb el seu senyor, perquè el poder i l’art vencen totes les coses.

9. El llop va demanar al moltó per què s’estava amb l’home, que menja carn i fa sabates de cuir i gonella de llana, i el moltó va dir al llop que ell no vivia de pedres.

10. El llop va demanar al ca per què li volia mal, i el ca va dir al llop que ell estimava les ovelles del seu senyor perquè estimava el seu senyor.

4. Dels proverbis del tronc imaginal

1. La carn es va queixar de la imaginació, que l’escalfava i la feia créixer quan imaginava la luxúria, i la imaginació es va queixar de la memòria, que li feia excitar la carn quan es recordava de la luxúria, i la memòria es queixà de la voluntat, que no li deixava oblidar la luxúria.

2. La cabra va veure el llop, a qui mai no havia vist, i va tenir por, i un home va veure la seva muller que es pintava i va sentir gelosia.

3. La traïció va tocar la imaginació, i la imaginació va imaginar les forques.

4. Els ulls varen veure una bella dona que vestia bells vestiments, i la imaginació va imaginar la camisa de la dona.

5. Un home va voler comprar un cavall, i la imaginació va imaginar la civada.

6. Un home va pregar al rei que el fes jutge d’una ciutat, i el rei va imaginar la injúria.

7. La por fa imaginar mort, i l’audàcia honrament.

8. La vergonya fa imaginar defalliment, i la lleialtat compliment.

9. La bona fama de l’ermità li fa imaginar hipocresia.

10. La imaginació imagina en la nit el que no troba en el dia.

5. Dels proverbis del tronc humanal

1. La voluntat va demanar als ulls per què miraven les dones belles més que les lletges. —I vós, voluntat —varen dir els ulls—, si la bellesa i la lletjor de les dones no és de la vostra natura, per què estimeu més les dones belles que les lletges?

2. —Orelles —va dir l’enteniment—, per què us plau sentir vanitats?

—I vós, enteniment —varen dir les orelles—, per què no repreneu els homes que les diuen?

3. —Nas —va dir la memòria—, per què sents plaer en olorar la rosa?

—I vós, memòria —va dir el nas—, per què recordeu la luxúria per culpa de la rosa?

4. —Boca —va dir la voluntat—, per què mengeu massa?

—Voluntat —va dir la boca—, i per què vós no em tanqueu?

5. —Carn —va dir la voluntat—, quan la dona us toca, per què us escalfeu?

—Voluntat —va dir la carn—, per què no estimeu la castedat?

6. —Boca —va dir l’enteniment—, per què mentiu?

—Enteniment —va dir la boca—, i per què vós m’ho aconselleu?

7. —Cos —va dir l’ànima—, per què dormiu tant?

—Ànima —va dir el cos—, quan jo vetllo, per què vós esteu ociosa?

8. —Cos —va dir l’ànima—, quan teniu fred, per què tremoleu?

—I vós, ànima —va dir el cos—, quan heu pecat, per què teniu consciència?

9. —Cos —va dir l’ànima—, per què esteu malalt?

—I vós, ànima —va dir el cos—, per què no estimeu la temprança?

10. —Cos —va dir l’ànima—, per què moriu?

—I vós, ànima —va dir el cos—, per què fugiu de mi?

6. Dels proverbis del tronc moral

1. —Vici —va dir la virtut—, i qui és ton pare?

—Virtut —va dir el vici—, la vostra privació és la meva mare.

2. —Vici —va dir la virtut—, i per què t’estimen tant els homes?

—Virtut —va dir el vici—, perquè vós esteu ociosa.

3. —Vici —va dir la virtut—, i per què em sou contrari?

—Virtut —va dir el vici—, us sóc contrari perquè sigueu gran.

4. —Vici —va dir la virtut—, i on sou?

—Virtut —va dir el vici—, sóc al lloc on vós no hi sou.

5. —Vici —va dir la virtut—, jo t’acusaré el dia del judici.

—Virtut —va dir el vici—, el vostre franc arbitri m’excusarà davant del jutge.

6. —Vici —va dir la virtut—, i per què no tens por?

—Virtut —va dir el vici—, i per què vós no teniu consciència?

7. —Vici —va dir la virtut—, i per què estimeu les tenebres?

—Virtut —va dir el vici—, i per què vós no camineu de dia?

8. —Vici —va dir la virtut—, tens germà?

—Virtut —va dir el vici—, la pena que tindreu serà la meva germana.

9. La virtut va dir que ella estava en l’anell del rei, i el vici va dir que ell estava en la voluntat del rei.

10. La virtut va dir al vici que ella el colpia en l’home pobre, i el vici va dir que ell se’n queixaria a l’home ric.

7. Dels proverbis del tronc imperial

1. La bondat va dir al mal príncep que ell li havia matat el seu fill, que tenia per nom bonificar.

2. —Mal príncep —va dir la grandesa—, i per què em teniu ociosa en bondat?

3. —Mal príncep —va dir la duració—, la bondat em reprèn perquè et faig durar.

4. La grandesa va desitjar que el poder del mal príncep estigués en poquesa.

5. La follia del mal príncep va prendre i va engarjolar la saviesa del seu poble.

6. La voluntat del mal príncep va fer exiliar l’amor de la voluntat del seu poble.

7. La virtut del poble del mal príncep portava vici en el seu coll.

8. La boca del mal príncep no patirà vergonya de mentir.

9. La vanaglòria del príncep sembra treballs en el seu regne.

10. El mal príncep fa confusa la consciència del seu poble.

11. Cap mal príncep té concordança amb el seu poble.

12. Cap contrarietat és pitjor que contrarietat de príncep i del seu poble.

13. Començà el príncep a fer mal, i el seu poble el seguí.

14. El príncep bo és aquell que està enmig del seu poble.

15. En el mal príncep s’han perdut el fi i el compliment del seu poble.

16. El príncep té una senyoria més gran per poble petit i bo que per poble gran i dolent.

17. Al príncep li convé igualtat de justícia, saviesa i caritat.

18. El príncep que deshonra el seu poble té un honor menor.

8. Dels proverbis del tronc apostolical

1. —Voluntat —va dir la bondat—, per què has elegit un mal prelat?

—Bondat —va dir la voluntat—, i per què vós no em feu bona?

2. La grandesa desitjava que el prelat fos de gran llinatge, i la saviesa va dir que més val ella en judici que grandesa en llinatge.

3. Sense caritat ni saviesa, el judici del prelat no pot durar.

4. El poder del bon prelat es troba de bon grat en el cercle i no en l’angle.

5. La voluntat es va penedir i va plorar perquè havia elegit un prelat sense saviesa.

6. La saviesa i la voluntat varen córrer a elegir prelat, i la voluntat va arribar a l’elecció abans que la saviesa.

7. La virtut del prelat és millor que la virtut del sol.

8. La mentida del prelat mata la veritat del seu poble.

9. El prelat que no mostra els camins de la glòria és un arbre capgirat.

10. Cap prelat ha de confondre ni minvar el seu ofici.

11. Un prelat és bo si dins seu devoció i saviesa tenen concordança.

12. La contrarietat del prelat i del príncep és massa dolenta i perillosa.

13. La santedat del prelat és el començament de la lleialtat del seu poble.

14. El llit del prelat ha d’estar entre la devoció i la saviesa.

15. Cap home és més ple d’honrament que el bon prelat.

16. Cap home té ofici més gran que el prelat.

17. En igualtat de caritat i saviesa s’elegeix el prelat.

18. Cap home es troba en menor bondat que el mal prelat.

9. Dels proverbis del tronc celestial

1. De les moltes formes incorruptibles neix el cos incorruptible.

2. De les formes que són primeres en moviment neix el primer movible.

3. El primer moviment no dóna natura de cessament.

4. Les formes del cel són capdavanteres tant per la llum com pel moviment.

5. Les formes del cel es deuen tant al primer cercle com al primer moviment.

6. Les formes del cel es deuen tant al moviment major com al cercle major.

7. De la rodonesa major neix la mobilitat major.

8. De les formes rodones en natura neix el cos rodó.

9. El simple moviment circular no passa per cap mitjà.

10. Cap moviment circular és feixuc ni lleuger.

10. Dels proverbis del tronc angelical

1. Cap bon àngel té necessitat.

2. El mal àngel no ateny cap fi.

3. Cap àngel té principi ni final.

4. En cap àngel hi ha dubte.

5. Cap àngel és lleuger ni feixuc.

6. Cap àngel és d’un altre àngel.

7. Cap àngel té extensió en un lloc.

8. Cap àngel és ociós.

9. Cap àngel bo pot ser pres.

10. Cap mal àngel és lliure.

11. Dels proverbis del tronc eviternal

1. En l’eviternitat no hi ha fi.

2. El cap de l’eviternitat es troba en el temps, i la cua en l’eternitat.

3. L’eviternitat no té mitjà.

4. En l’eviternitat no hi ha moviment extens.

5. En l’eviternitat no es multiplica el nombre.

6. De l’eviternitat ningú en pot sortir.

7. L’eviternitat és el mirall de l’eternitat.

8. Cap criatura pot ser major que l’eviternitat.

9. Tant durarà l’eviternitat com l’eternitat.

10. L’eternitat i l’eviternitat han fet aliança.

12. Dels proverbis del tronc maternal

1. Com que nostra Senyora és igual a la pietat, que no estigui ningú d’ella desesperat.

2. Si algú està ple de consciència i de plor, nostra Senyora està plena de pietat i d’amor.

3. Nostra Senyora té tal virtut que pot alçar tot home caigut.

4. Qui es dirigeix a nostra Senyora amb mercè clamar, ella li respon amb perdonar.

5. A qui de nostra Senyora té el favor, cap dimoni li pot fer dany.

6. Nostra Senyora té gran desig que l’home la invoqui penedit.

7. Mai nostra Senyora no ha fallat a l’home que bé s’ha penedit.

8. Qui per nostra Senyora vulgui ser amat, que procuri que el seu Fill sigui honrat.

9. Nostra Senyora té maternal amor a tot penitent pecador.

10. De nostra Senyora té abundor qui al seu fill dóna llaor.

13. Dels proverbis del tronc cristinal

1. La natura humana toca la divina amb la pietat del seu poble, i la divina natura recorda la seva criatura.

2. L’amor humà toca el diví amb la pietat del seu poble, i l’amor diví recorda la passió que Jesucrist va patir en la creu per honrar la natura divina.

3. La natura humana prega a la divina pel seu poble en presència de nostra Senyora.

4. La natura humana estima el seu poble, i la natura divina estima la humana.

5. Cap criatura és tan bona en si mateixa com en Déu.

6. Més pot Déu en la criatura dintre seu que fora.

7. Més pot Déu estimar criatura per encarnació que per creació.

8. Més pot Déu participar amb criatura per encarnació que per enteniment.

9. Sense encarnació no hi podria haver concordança més gran de natura divina i humana.

10. La unitat més gran de criatura es va fer per la unitat de la natura divina.

14. Dels proverbis del tronc divinal

1. La bondat divina va dir que ella volia bondat de si mateixa i volia ser aquella bondat, i la voluntat així ho volia i el poder així ho complia.

2. La bondat divina va dir que ella volia estar en bondat i volia ser aquella bondat, i la saviesa així ho sabia i el poder així ho complia.

3. La bondat va dir que ella volia existir per bondat i volia ser aquella bondat, i la grandesa hi consentia i el poder així ho complia.

4. La bondat va dir que ella volia bonificar, i la voluntat va dir que ella el volia estimar, i la saviesa va dir que ella el volia saber, i l’eternitat va dir que ella el volia eternar i la grandesa va dir que ella el volia infinir.

5. La bondat va dir que ella volia un bonificar que fos Déu, i el poder va dir que ell l’hi podia donar, i la voluntat va dir que ella el volia estimar, i la saviesa va dir que ella el podia saber, i l’eternitat va dir que ella el podia eternar.

6. En la substància està substanciat el bonificar de la bondat.

7. En la substància està substanciat l’infinir de la infinitat.

8. En la substància està substanciat l’eternar de l’eternitat.

9. La divina voluntat vol que la seva substància sigui caritat.

10. La divina voluntat no vol que en la seva substància hi hagi ociositat.





III. De les branques de l’Arbre exemplifical


1. De l’exemple de la branca elemental

El foc, l’aire, l’aigua i la terra es varen trobar en la diferència, la concordança i la contrarietat, i per això el començament va dir a la diferència que li havia passat com li va passar a una dona amb el seu marit:

—Començament —va dir la diferència—, com va ser això?

—Conten —va dir el començament— que una dona tenia un marit que estimava molt per raó del seu matrimoni i dels fills que tenien, que també estimava molt. Aquella dona era molt sàvia i de bons costums, però el marit era un home luxuriós i pròdig, i destruïa els seus béns. I per això la dona no podia estar sense estimar ni sense desamar ni trobava repòs, perquè no podia estimar perfectament el seu marit per culpa dels falliments que li veia, però tampoc no el podia desamar del tot perquè l’estimava pel matrimoni i pels seus infants. I per això vós, diferència —va dir el començament—, no podreu tenir repòs en concordança ni en contrarietat, perquè cada element s’ha trobat amb l’altre en concordança i en contrarietat. De manera que no es podran separar de concordança ni de contrarietat, ni trobo jo mitjà pel qual pugui arribar al final sense treballs. I al final em passa com li va passar a una dona.

—I com va anar això? —va dir la diferència.

—Conten —va dir el començament— que un cavaller i la seva muller i el seu fill varen ser fets presoners pels sarraïns. El rei dels sarraïns va dir a la dona que se’n podria anar lliure o bé amb el seu marit o bé amb el seu fill. I no sabent la dona triar quin dels dos prendria, no es decidia a anar-se’n ni a romandre, perquè el dolor i la caritat li impedien triar, de manera que no sabia usar de la llibertat que el rei li donava. I així estava i plorava, i la seva voluntat de romandre o d’anar-se’n no començava res ni reposava. Llavors la diferència va saber que per la trobada que havien fet els elements en ella, li convenia suportar grans penalitats.

2. De l’exemple de la branca vegetal

La potència apetitiva, la retentiva, la digestiva i l’expulsiva es varen trobar en la temprança, i per això la mort va reptar el dia.

I llavors el monjo va dir a Ramon que li exposés aquella semblança.

—Conten —va dir Ramon— que la mort i la nit varen decidir combatre amb el dia i la vida. La mort va voler aliar-se amb el dia per destruir millor la vida, però gràcies a l’instint natural que la vida i el dia tenen en concordança, el dia va conèixer la falsedat de la mort, i va consentir a les paraules de la mort per poder enganyar-la i anar millor contra la nit. I va dir que volia tenir la seva amistat en temprança que es trobés a les branques de l’Arbre vegetal, i la mort va consentir a aquella amistat i varen ser amics en aparença i no en lleialtat. I quan va arribar la nit, la vida i el dia varen matar la mort en temprança, i la mort, mentre moria, reptava el dia, que s’havia aliat amb la vida, perquè no li estava agraït per no haver estat contrària a la temprança, a qui havia deixat allotjar-se de dia. El dia li va respondre que ell volia ser lleial a la vida perquè havia fet aliança amb lleialtat. I llavors la nit va reprendre la mort, a qui va dir que així com ella sap més en gola que en temprança, la vida sap més en temprança que en gola, i per això no era cap meravella si el dia l’havia enganyat en temprança.

3. De l’exemple de la branca sensual

Conten que una rata estava amb la seva filla dins d’un forat, i prop d’aquell forat hi havia un gatet que jugava amb una ploma. I llavors la rata va dir a la seva mare que ella volia jugar amb aquell gatet que no tenia discreció, perquè si tingués discreció no jugaria amb aquella ploma, i com que no tenia discreció no coneixeria la contrarietat natural que hi ha entre els gats i les rates; i que també seria bo si podia fer amistat amb ell, perquè gràcies a la seva amistat podria ser que el gatet, quan fos gran, no li fes mal i li deixés menjar-se el blat, aliment que el gat no menja. La rata va respondre a la seva filla i li va dir que no sabia el que una dona havia dit al seu marit:

­—I com va ser, això? —va dir la filla de la rata a la seva mare.

—Filla —va dir la rata—, conten que un burgès va matar un cavaller que tenia un infant petit, i el burgès tenia una filla petita. Es va dur a terme un acord per concordar el matrimoni entre el fill del cavaller i la filla del burgès, perquè els amics del cavaller i del burgès fessin les paus. I quan el burgès va voler donar la seva filla a aquell fill del cavaller, la muller del burgès digué al seu marit aquestes paraules: «Conten que el cavall i el lleó varen fer aliança i varen decidir anar en romeria. El cavall va demanar si pel camí trobaria herbes que pogués menjar, perquè sense menjar no podia caminar. El lleó va dir que anessin en nom de Déu, que no li calia demanar vianda, perquè Déu en donaria. I llavors, com que el cavall va pensar que el lleó no tenia ànsia de vianda, va pensar que el lleó, que no menjava herba, si no trobava què menjar mataria i es menjaria el seu companyó, perquè les bèsties tenen més necessitat de menjar que de servar aliances. I llavors el cavall no va voler anar en romeria amb el lleó ni estar en la seva companyia, encara que entre els dos no hi hagués enuig». I llavors el burgès no va voler fer el matrimoni, perquè els cavallers són orgullosos i viuen d’honrament i no perdonen la maldat, de manera que l’aliança no val res.

4. De l’exemple de la branca imaginal

Conten que una ovella tenia dos anyells. Un dia va passar que, mentre l’ovella estava en un prat amb els seus dos fills, un llop li va prendre un dels dos fills i davant d’ella el va matar i se’l va menjar, sense que l’ovella fugís del llop, sinó que li pregava que no li matés el seu fill i que l’hi tornés, i plorava i cridava molt fort pel dolor que tenia de com veia que el seu fill era menjat i que cridava a la seva mare que l’anés a ajudar. Mentre el llop es menjava l’anyell, un corb i un colom estaven en un arbre, i varen sentir les paraules que l’ovella havia dit al llop, que ells van veure matar i menjar-se l’anyell. Després que el llop se n’anés, un home va venir i va agafar l’altre anyell, el va matar davant l’ovella i se’l va menjar amb altres homes a qui havia convidat. I llavors l’ovella es va agenollar i va alçar els ulls al cel i va lloar i beneir Déu, que li havia donat fruit per servir l’home, perquè l’home és creat per servir Déu, i llavors l’ovella va estar alegre i va oblidar la ira que havia tingut pel seu fill mort i menjat pel llop. I llavors el colom va dir al corb que es meravellava molt de l’ovella, que no havia tingut discreció en pregar al llop, el seu enemic, ni havia imaginat l’enemistat que hi ha entre els llops i les ovelles, ni per què no s’havia enfadat per l’anyell que l’home s’havia menjat. El corb va respondre i va dir aquestes paraules:

—Conten que un pastor tenia un fill i un lleó li va prendre el seu fill, i mentre el matava i se’l menjava, el fill del pastor cridava el seu pare perquè l’ajudés. El pastor, que tenia discreció, va anar al lleó i li va prendre el seu fill sense portar cap arma. Aquest pastor no va fer cas de la imaginació de la por que havia de tenir del lleó, ni tampoc de la discreció, perquè no anava armat contra ell, sinó que estava lliurat a la caritat que sentia pel fill. Per això l’ovella no va tenir por del llop, perquè l’amor que tenia pel seu fill li va fer oblidar la por i no li va deixar imaginar el perill ni l’enemistat que hi ha entre els llops i les ovelles, sinó que li va donar esperança en el seu enemic, en tant que pregava al llop que li tornés el seu fill i que no li fes mal.

I llavors el colom va saber que la caritat és una gran cosa, que en el pastor va destruir la discreció i en l’ovella la imaginació. I llavors va demanar al corb que li expliqués per què l’ovella no s’havia enfadat amb l’home que s’havia menjat el seu fill.

—Conten —va dir el corb— que un cavaller tenia un gran llebrer a qui estimava molt, i amb ell anava a agafar cérvols i cabirols. Un dia va passar que el cavaller va anar a caçar tot sol amb el seu cavall i amb el llebrer en un gran boscatge lluny del seu castell. Va passar que quan va ser en aquell boscatge va trobar un cavaller que era el seu enemic, que anava ben guarnit, i aquest va matar el cavaller i va agafar el seu cavall, i el llebrer va romandre devora del seu senyor tot aquell dia i tota la nit. L’endemà va arribar un llop, que es va voler menjar el cavaller mort, però el llebrer el defensava, i va tenir una gran batalla amb el llop, però al final el llop va haver de fugir. El llebrer va tenir molta fam, segons el seu instint natural, i la voluntat li va demanar que abandonés el seu senyor i que anés al castell a cercar pa, però tenia por que el llop no tornés i es mengés el seu senyor, i per això no es volia separar del seu senyor. Així va estar tant de temps tan a prop seu que es va morir de set i de fam.

I per això el colom va entendre que aquest segon llop representava el primer llop que s’havia menjat l’anyell, i que el ca que es va deixar morir pel seu senyor sense discreció imaginava que ell estava obligat a morir pel seu senyor per servir-lo i protegir-lo del deshonor, ja que Déu l’havia creat per servir el cavaller, i al cavaller li havia promès que el serviria tant com pogués. Com l’ovella, que va voler servir Déu en servir l’home amb el seu fill, i per això va sentir un gran plaer per aquell home que es va menjar el seu fill, perquè era just i amic de Déu, i si hagués estat injust i hagués estat en pecat, l’ovella s’hauria aïrat tant contra ell com contra el llop que s’havia menjat el seu fill.

5. De l’exemple de la branca corporal humanal

Conten que un lleó va convocar parlament i va demanar al seu poble si tenia necessitat de res en el seu regne i si en el seu regne hi havia cap bèstia que li fos desobedient. El cérvol va dir que en el seu regne no hi havia pau, perquè l’home i el cavall feien guerra contra les bèsties, assassinades per l’home amb sagetes, i el lleó va demanar consell a la guineu, que és una bèstia molt sàvia i que li va dir al lleó aquestes paraules:

—Senyor, l’home és una bèstia que fa servir l’art per vèncer i matar les altres bèsties, perquè ell cavalca en el cavall que corre molt, i porta un arc i sagetes amb què mata les bèsties. I per això seria bo que vós féssiu la pau amb l’home, perquè ell fa servir la discreció i sap cavalcar en cavall i disparar amb la ballesta amb què de lluny mata les bèsties. És més fort que vós perquè quan li manca la força ho compensa amb la destresa. I per això seria bo que vós li trametéssiu missatgers que parlessin de pau entre vós i ell, i que homes que formessin part de la seva cort i fossin amics vostres li diguessin bé de vós i us fessin saber la seva intenció i el seu estat, per tal que les vostres bèsties es poguessin defensar d’ell quan ell els volgués fer mal.

El lleó va donar per bo el que la guineu li havia dit, i ella va afegir que aniria gustosament en aquella missatgeria, però el ca va dir al lleó que no era bo que la guineu fos missatgera, perquè ella menjava gallines, que estan amb l’home, i encara més perquè s’havia ofert a fer la missatgeria. El lleó va saber que deia la veritat, i va elegir el ca com a missatger, però el llop va dir al lleó que el ca cercava les bèsties que l’home matava i que en realitat el ca volia anar cap a l’home perquè volia menjar pa, i això va dir el llop perquè el ca no anés cap a l’home a guardar les ovelles. El lleó va consentir al consell del llop i va demanar al ca si era bo que el llop anés a fer la missatgeria, i el ca va consentir que el llop hi anés per tal que l’home el matés, ja que el llop menja ovelles. I com que el llop tenia gran voluntat de menjar ovelles, va anar amb la missatgeria, i no va pensar en el perill que corria per culpa de l’enemistat que hi ha entre ell i l’home, i llavors va demanar llicència per partir en la missatgeria. I quan va arribar on era l’home, abans que el llop pogués dir les seves paraules i mostrar les lletres, l’home va disparar una sageta al llop i el va matar, i així es va perdre la missatgeria.

6. De l’exemple de la branca espiritual humanal

Conten que la memòria, l’enteniment i la voluntat varen voler pujar al cel i veure Déu i tenir la seva amistat, i llavors hi va haver una disputa entre elles, perquè cadascuna volia anar primer per tal de veure, abans que l’altra, la bondat de Déu i la seva grandesa. La memòria al·legava que ella havia d’anar primer perquè ella recordava primerament els objectes que l’enteniment i la voluntat prenien, i quan els havien abandonat ella els estotjava, i per això havia d’anar primer. L’enteniment al·legava que ell havia d’anar primer perquè ell mostrava a la voluntat els objectes, i ell feia la llum en la memòria amb la qual la voluntat els trobava. I la voluntat al·legava i deia que ella havia d’anar primer perquè ella tenia una virtut més gran que l’enteniment i que la memòria, perquè podia estimar el que l’enteniment no pot entendre ni la memòria pot recordar quan els homes volen recordar i entendre algunes coses que han estat recordades i enteses en el temps passat, i en el temps present no es poden recordar ni entendre, i la voluntat les vol amar. Mentre totes tres estaven en aquesta disputa, un rossinyol va arribar fins aquell arbre a l’ombra del qual es trobaven les tres dones, i quan va entendre la disputa en què elles estaven els va dir que no sabien el que el gentil havia dit al cristià, al jueu i al sarraí en un llibre, que havia escrit Ramon, Del gentil i dels tres savis.

—I com va ser, això? —varen dir les dones.

—Conten que un cristià, un jueu i un sarraí discutien davant d’un gentil que els pregà que no discutissin per autoritats, que són recordades i estimades i suposades, però segons la natura de l’enteniment no són enteses quan són cregudes, sinó que discutissin segons la natura de l’argument i i amb demostracions.

I llavors l’enteniment va anar primer i va fer llum a la memòria i a la voluntat sobre si les suposicions que havien fet eren veritables o falses. I llavors les tres dones varen ordenar que la intel·ligència anés primer, però hi va haver una disputa entre la voluntat i la memòria per qui aniria després de l’enteniment. Però el rossinyol va acabar aquella disputa i la voluntat va anar primer i la memòria darrere, perquè va dir aquestes paraules:

—Conten que el temps esdevenidor i el temps pretèrit es varen anar a albergar en un hostal que pertanyia a un prohom que tenia per nom moviment, i varen menar un ase que portava vianda. Aquell prohom va dir que no obriria la porta de l’hostal a l’ase fins que ells s’haguessin avingut sobre què havia d’entrar primer, el cap de l’ase o la cua, i llavors amb facilitat el temps esdevenidor i el temps pretèrit varen acordar que el cap de l’ase havia d’entrar primer segons la natura del seu moviment, i llavors entrà l’ase el cap primer. I després el prohom de l’hostal va demanar quin d’ells havia d’entrar primer, i ells varen dir que això ja s’havia determinat amb l’entrada de l’ase i per això el temps esdevenidor va entrar primer i des-prés el pretèrit.

Conegué, doncs, la memòria, que té concordança més gran amb les coses passades que amb les esdevenidores, que la voluntat havia d’anar després de l’enteniment i la memòria darrere.

Les tres dones varen començar a pujar al cel i, quan varen haver caminat molt i es varen haver acostat al sol, l’enteniment es va trobar cansat i no va poder sofrir la gran calor del sol, i llavors va dir a la voluntat que anés primer perquè ella no tenia por de la calor del sol. La voluntat va anar primer i la memòria després, i l’enteniment darrer, encara que no entenia res, però suposava que era veritat el que la voluntat i la memòria afirmaven sobre Déu i sobre la seva gran bondat.

7. De l’exemple de la branca moral

Conten que un rei va voler trametre un missatge a l’emperador, i va dir al seu consell, format per les quatre virtuts cardinals i les tres teologals, que volia enviar-n’hi dues com a missatgeres, i que per decidir-ho s’havien d’avenir. Però no podien avenir-se, perquè totes eren imprescindibles en la missatgeria. I per això el rei va elegir com a missatger un cavaller en qui es concentraven totes les virtuts, i aquell cavaller va demanar al rei si sabia si l’emperador era just, perquè si no era un rei just no hi valdria cap mena de justícia, i si no era savi no hi valdria cap mena de prudència, però tant si fos fort com si no ho fos, bona seria en la missatgeria la fortitud si en l’emperador hi havia caritat, perquè si dins seu no hi havia cap mena de caritat ni cap mena de justícia, no podria dur amb ell l’esperança, perquè un emperador té un poder més gran que un rei.

I llavors el rei va dir al cavaller que ell volia vèncer l’emperador amb la seva prudència, si en l’emperador no hi havia prudència ni justícia, ja que justícia i prudència tenen amb l’art i amb la destresa una concordança més gran que el poder i la ignorància, i per això podia menar l’esperança en la seva companyia. I llavors el rei va donar certs capítols escrits al cavaller, amb els quals havia de fer la missatgeria sense ampliar-los ni modificar-los i sense cap altre canvi. I llavors el cavaller es va excusar i va dir que no aniria en la missatgeria perquè no podria dur amb ell la prudència i l’esperança. I llavors el rei va donar llicència al cavaller perquè en la missatgeria pogués fer servir la prudència amb tota llibertat per tal d’actuar amb enginy, i va tenir esperança en el cavaller gràcies a la prudència i a la caritat que tenia.

8. De l’exemple de la branca imperial

Conten que en la cort d’un rei molt savi hi havia un baró que era un home molt luxuriós i de mals costums, i un oficial de justícia que era cast i de bons costums. Aquell rei va reunir un gran parlament i va fer vestir molts cavallers de seda i també va fer vestir, amb roba vil, aquell baró luxuriós i l’oficial de justícia. Un gran impacte varen sentir tots els homes d’aquell parlament perquè el rei havia vestit el baró i l’oficial de justícia amb la mateixa roba. El baró es va sentir molt afrontat i l’oficial de justícia, honrat, i tots dos varen demanar al rei que els exposés aquell exemple. El rei va dir aquestes paraules:

—Hi havia un cavaller que tenia una muller molt bella que era molt luxuriosa i es posava a la cara blanquet i colors per semblar bella. Un dia va passar que el cavaller va demanar a la seva muller que li digués la veritat, perquè si no la hi deia la mataria, i ella va dir que li diria la veritat amb la condició que no la matés si la veritat li deia. I llavors el cavaller va demanar a la seva muller on era més blanca i més neta la bellesa, en la seva cara o en la intenció per la qual s’hi posava colors. La dona va respondre que la bellesa era blanca i clara a la seva cara, i que en la seva intenció era el contrari, perquè tenia pensaments lletjos, amb els quals vestia la intenció, i per això ornava i pintava la seva cara. I llavors el cavaller va demanar a la seva muller on era més bella la bellesa, en la cara o en la voluntat. La muller va dir que com que l’ànima val més que el cos, la bellesa pot ser més bella en la voluntat que en la cara. I llavors el cavaller va vestir la seva muller amb roba vil perquè la seva intenció era lletja.

I llavors el baró que era luxuriós i els altres que estaven en el parlament varen entendre que el rei havia vestit el baró amb roba vil perquè la seva ànima era lletja. Però l’oficial de justícia no va estar satisfet amb aquell exemple, i el rei li va dir aquestes paraules:

—Conten que un àcar es va clamar a Déu perquè l’havia fet criatura petita i poca cosa, i en canvi havia fet l’home gran i honrat. I llavors Déu va posar l’àcar en l’home, cosa que l’honrà perquè l’havia posat en companyia de l’home, i que l’àcar se’l mengés i l’home no fos orgullós pel seu honrament, i perquè l’àcar oblidés la seva poquesa i viltat gràcies a la companyia de l’home i fos en ell honrat.

Després, quan el rei va haver dit aquest exemple, l’oficial de justícia li va dir que ell no sabia el que li havia dit la garsa al colom.

—I com va ser, això? —va dir el rei.

—Conten —va dir l’oficial de justícia— que dos simis havien posat llenya sobre una cuca de llum pensant que allò era foc, perquè tenien fred i volien encendre foc i escalfar-se. El colom va dir als simis moltes vegades que la lluerna no era foc i que bé es veia que els simis, que havien estat homes, tenien tan lletja figura en semblança amb els homes. I la garsa va dir al colom que no volgués corregir l’home errat i obstinat perquè li podria comportar dany, ja que l’errat i obstinat no es deixa corregir i fa mal a aquells que el corregeixen. El colom no va voler creure la garsa ni el consell que li donava, i es va pensar que els simis no l’havien sentit dalt de l’arbre alt on ell era. I llavors va davallar a terra a prop dels simis, i els va dir que la lluerna no era foc, i llavors els simis varen agafar el colom i el varen matar i se’l varen menjar. I la garsa va dir que ella havia perdut les seves paraules en el colom, però les havia trobat en si mateixa, perquè del que havia dit en treia experiència.

9. De l’exemple de la branca apostolical

Conten que l’honrament i la saviesa varen anar en pelegrinatge i, quan es varen albergar a un hostal, la saviesa va adobar de menjar i parà taula, i va posar pa negre sobre tovalles blanques, i les tovalles es varen sentir deshonrades, perquè el pa negre estava sobre seu. El pa va dir que elles no serien blanques ni netes si ell fos blanc. I llavors l’honrament va saber que el pa era amic de la saviesa i no va voler menjar-ne, i va dir a la saviesa que li donés pa blanc. Ella va respondre i va dir que no volia donar pa blanc si no estava sobre tovalles negres i brutes. Tot aquell dia i la nit va insistir l’honrament a no voler menjar, i l’endemà es varen posar en camí. Mentre caminaven varen trobar dos llops que combatien amb dos cans. Mentre combatien, va venir un llebrer que era germà d’un dels dos cans i va voler ajudar el seu germà, i aquell li va dir que ajudés l’altre ca primer. El llebrer el va ajudar i tots dos varen vèncer i varen matar el primer llop, i després varen anar a matar l’altre llop. I quan els dos llops van ser morts, el llebrer va demanar al seu germà per què havia volgut que ell ajudés abans l’altre ca que a ell, i ell li va dir que si l’hagués ajudat a ell primer i s’hagués cansat, després no hauria volgut ajudar l’altre ca, que no era germà seu, i potser el llop l’hauria matat, però com que confiava en la seva fraternitat, va pensar que, per cansat que estigués, ell aniria a ajudar-lo, perquè l’amor que li tenia li donaria virtut i força.

I llavors la saviesa va dir a l’honrament que la caritat era bona en companyia, i per això ella no volia anar amb ell en companyia, perquè ell no estimava cap cosa sinó a si mateix, i volia que totes les coses el servissin i ell no volia servir ni ajudar ningú. I llavors la saviesa es va separar de l’honrament, i l’honrament va anar tot sol aquell dia. I quan va arribar a una ciutat no va saber demanar on era l’hostal del bisbe, i va haver d’entrar a la casa d’un pagès. I aquell pagès menjava amb la seva muller i amb els seus infants, i a prop de la taula hi havia un ase i un porc i un bou, i l’honrament va menjar d’aquell pa negre que el pagès menjava, i es va asseure amb el pagès a la taula on hi havia tovalles negres i rompudes, i no es podia abstenir ni deixar de menjar per culpa de la gran fam que tenia, encara que el pa i les tovalles fossin negres. Quan el pagès va haver menjat, li va dir a l’honrament que l’ajudés a menar el bou i l’ase fins a l’abeurador, i l’honrament va respondre que a ell no l’havien educat per anar darrere dels bous i dels ases, sinó per cavalcar en cavall, i es va aixecar de la taula i va dir al pagès que li fes un bon llit en què pogués dormir, i que enge-gués el porc fora de la casa.

10. De l’exemple de la branca celestial

L’astròleg va maleir el seu mestre.

—Ramon —digué el monjo—, i com va ser això?

—Conten —va dir Ramon— que a una ciutat vingué un astròleg que tenia molta fama. El rei d’aquella ciutat va demanar a l’astròleg que mirés quan havia de morir, i l’astròleg li va dir que havia de morir aquell any. El rei va creure que l’astròleg deia la veritat, i per la por de la mort no podia menjar ni dormir, perquè de por s’estava morint. El rei estava amb l’astròleg i amb un seu deixeble tot el dia a la cambra, i feia mirar a l’astròleg si per ventura havia errat en els seus comptes o en l’art de l’astrologia, perquè desitjava que l’astròleg trobés que ell podia viure molt, i l’astròleg insistia tothora que ell no podia passar d’aquell any. Mentre el rei estava així de trist i adolorit, va passar que un altre rei li va enviar una donzella que era alimentada amb verí i que no menjava res sense verí. I l’astròleg va dir al rei que ell no podia creure que aquella donzella visqués amb verí, perquè no ho podia sostenir la seva ciència, i encara més perquè ella havia nascut sota la senyoria d’Àries, de complexió humida i calenta, cosa que va contra la complexió del verí, seca i freda. Els missatgers que havien portat la donzella en presència del rei i de l’astròleg varen donar verí per menjar i beure a la donzella, i és veritat que la donzella no tenia mal pel que menjava ni bevia. I llavors el rei va sentir un poc de plaer de creure que l’art de l’astrologia no donava sempre judici veritable, però per la gran por que tenia de la mort, l’experiència de la donzella no va expulsar del seu cor la por de la mort, perquè l’havia imaginat massa.

I així estant el rei, en por i en tristor, un savi cavaller que era molt amic del rei va anar a veure’l i li va demanar què tenia. El rei li va dir secretament que ell havia de morir aquell any, segons el que aquell astròleg que tenia davant havia dit per la seva ciència. I llavors el cavaller va saber que l’astròleg confabulava la mort del rei amb algun home d’aquella ciutat, perquè l’astròleg deia que el rei havia de morir aquell any per tal que el rei morís de por. I llavors el cavaller va demanar a l’astròleg si sabia quant havia de viure ell mateix, i l’astròleg va dir al cavaller que la seva vida no duraria més que uns deu anys. El cavaller va demanar a l’astròleg si ho sabia bé i verdaderament, això que deia, i l’astròleg va dir que tenia ell per ben cert el terme de la seva mort. I llavors el cavaller va tallar el cap a l’astròleg amb una espasa que portava per tal que el rei s’alegrés i que descobrís que l’astròleg mentia i que la seva ciència fallava. I llavors el deixeble d’aquell astròleg va maleir el seu mestre, i va dir que mai més no tindria confiança en el judici de l’astrologia.

11. De l’exemple de la branca angelical

Conten que un home avar que era molt ric es meravellava de no poder-se sadollar de riquesa, perquè com més creixia en riquesa, més desitjava tenir els béns dels seus veïns. Un dia va passar que, mentre cavalcava en el seu palafrè, va trobar a prop d’un castell seu en el camí tres pobres que menjaven d’un pa gran i d’una petita peça de carn, i que es convidaven a menjar l’un a l’altre. I llavors va pensar que en els pobres hi havia caritat en les coses grans i en les petites, i en ell crueltat i avarícia, perquè dels seus béns, que eren grans, no convidava els pobres del seu castell i tenia enveja d’aquells petits béns seus. I llavors va maleir la seva riquesa i va desitjar ser pobre com aquells tres pobres, a qui va pregar que l’acollissin en la seva companyia per tal que la seva voluntat fos sadollada i el deixés dormir, perquè en els béns grans i en els petits el turmentava tan fort que no podia tenir cap repòs.

—Conten —varen dir els tres pobres— que sant Miquel i sant Gabriel varen trobar Déu en un verger i amb ell s’esbargien, i com més cadascú estimava Déu, molt més s’estimaven l’un a l’altre. Mentre estaven així, va arribar Llucifer i va dir que ell volia estar en la seva companyia, amb la condició que ell volia tenir tot Déu i que ells no en tinguessin gens. I llavors varen saber que ell no era bon àngel, perquè volia tenir tot Déu per a ell només, de tal manera que no bastés a tots els altres que també el volien tenir. I per això varen dir a Llucifer que ell era un mal àngel perquè volia tenir tot el bé general necessari a molts béns particulars.

I llavors l’home avar va entendre que els pobres no volien tenir la seva companyia, perquè tenien por que no es mengés tot el pa i la carn i que no els convidés.

12. De l’exemple de la branca eviternal

Llucifer va maleir el seu enteniment.

—I com va ser això, Ramon? —va dir el monjo.

—Conten —va dir Ramon— que Llucifer va enviar el seu enteniment a Déu perquè li portés esperança. I quan l’enteniment va ser davant Déu, va veure la veritat que llegia en un llibre i deia que Llucifer no tenia voluntat d’estimar l’esperança, i perquè no l’estimava, va dir que mai no la tindria, i per això l’enteniment tornà a Llucifer sense esperança. I llavors Llucifer va maleir l’enteniment, perquè no havia portat esperança de la misericòrdia de Déu, i l’enteniment es va excusar i va dir aquestes paraules:

«Conten que hi havia un rei molt just que entenia la voluntat dels homes. En la terra d’aquell rei hi havia un cavaller que li volia molt de mal i que tramava la mort del rei amb un fill que tenia. Va pregar al rei que el seu fill formés part de la seva cort i que el servís a taula. Això li deia el cavaller per tal que el seu fill emmetzinés el rei i que morís, i va dir al seu fill que després de la mort del rei s’encarregaria que ell fos rei. I per la gran voluntat que el fill va tenir de ser rei, va consentir a la voluntat del seu pare i no va considerar el seu perill, perquè el consell del seu pare i el desig que tenia de ser rei van fer que l’oblidés, i el pare tampoc no protegia el seu fill del perill per la gran mala voluntat que tenia contra el rei. I llavors el rei, que tot ho sabia, va dir que voluntats contràries varen fer una filla que tenia per nom desesperança. El rei va donar aquella filla per muller al fill del cavaller, que la va deixar prenyada. El rei va demanar al cavaller si ell creia que de la muller del seu fill en naixeria esperança o desesperança, i llavors el cavaller va saber que el rei coneixia la voluntat dels homes, i va saber que hauria de morir i no va tenir esperança en el rei, perquè la mala voluntat que tenia cap al rei era tan gran que no la podia convertir en amor cap al rei, i s’estimava més morir desamant el rei i en desesperança de vida i perdó que estimar el rei i tenir esperança en la seva misericòrdia». I així va ser irat en la seva mort com un home que en vida va maleir el seu ésser.

—Ramon —va dir el monjo—, com va ser això?

—Conten —va dir Ramon— que hi havia un home pecador que estimava molt les vanitats d’aquest món, i per això havia causat a Déu molts desplaers. Va passar que Déu va voler fer ús de gran misericòrdia en aquell home, i li va donar la gràcia de conèixer les seves faltes, i ell va estar molt de temps procurant l’honor de Déu amb tot el seu poder. Va passar que aquell home va caure malalt molt de temps per culpa d’una malaltia molt greu, i per tal que Déu el casti-gués brutalment en aquesta vida, va sofrir que el dimoni el posés en desesperança, de manera que aquell home es va desesperar de la misericòrdia de Déu tot recordant els seus grans pecats i la gran justícia de Déu més que la seva gran misericòrdia. I per això va perdre el gran amor que solia tenir a Déu i, com que estava desesperat, va deixar d’estimar-se a si mateix, i cada dia es pensava que moria per culpa de la gran malaltia que tenia, i imaginava les penes de l’infern, en les quals creia estar eviternalment, i afirmava la seva damnació amb més certesa que l’home que té el pa a la mà i creu que menja. Però tenia alguna llum d’esperança en nostra Senyora gràcies a un llibre que havia fet pel seu amor, i en aquell llibre la lloava molt. Aquell home va imaginar durant tant de temps les penes de l’infern que quan es va guarir li va semblar que hi havia estat, i moltes condicions i secrets de l’infern li varen ser revelats en la seva malaltia. Mentre estava malalt i desesperat, un dia va passar que un gat davant d’ell va agafar una rata, a qui va matar i es va menjar davant seu, i aquell home, per la gran tristor en què estava i per la por que tenia de les penes infernals i eviternals, va desitjar ser aquella rata que el gat es menjava, dient que fos maleït el seu ésser humà, a qui esperaven penes tan grans i tan durables.

13. De l’exemple de la branca maternal

El savi va beneir les dignitats de Déu.

—Ramon —va dir el monjo—, i com va ser això?

—Conten —va dir Ramon— que bondat, grandesa, eternitat i les altres divines dignitats varen pregar al Fill de Déu que ell, que era per elles tan bo, tan gran, tan eternal, tan poderós, tan savi, tan amorós, tan virtuós, tan veritable i tan gloriós, que per amor cap a elles fes un fill en les criatures tan bo com ho requerís la seva bondat i tan gran com ho requerís la seva grandesa, i així amb les altres virtuts. I llavors el Fill de Déu va respondre a les dignitats que el pregaven, i va dir que ell no podia fer aquell fill tan bo i tan gran com elles volien sense una mare que fos així de bona i gran tal com corresponia a aquell fill. I llavors les dignitats varen pregar al Fill de Déu que ell fes aquella mare i que hi posés les seves semblances a voluntat, perquè com més n’hi posés, més alegres estarien. I a més a més, totes volien ser mare d’aquella mare del fill, que es faria de les seves semblances. I llavors el Fill de Déu va procurar i ordenar el concebiment de nostra Senyora i la seva nativitat en gran grandesa de bondat i de les altres semblances creades, i per això el món va dir a Déu que ell estava sadoll.

—Ramon —digué el monjo—, com va ser això?

—Conten —va dir Ramon— que quan Déu va haver creat el món, el món va demanar a Déu per què l’havia creat, i Déu va dir al món que ell l’havia creat per tal que d’ell fes un fill que fos el germà del Fill de Déu, i que del món se’n fes una dona que fos mare de Déu. I llavors el món va riure i va estar molt content, i va dir que per a ell era un gran honrament que d’ell nasqués una part que fos Déu i una altra part que fos mare de Déu. I llavors va dir que ell no tenia por de la desesperança.

—Ramon —va dir el monjo—, i per què el món va dir això?

—Conten —va dir Ramon— que a Anglaterra hi havia una dona que durant molt de temps havia amat nostra Senyora, i el seu marit havia matat un cavaller. El marit d’aquella dona va morir i li va deixar un fill, que va pregar a la seva mare que el deixés anar en romeria a una ciutat on hi havia un altar de nostra Senyora, que en aquella ciutat feia molts de miracles. I la dona, per por que tenia pel seu fill, no el va deixar anar en romeria, perquè temia que els parents del cavaller que el seu marit havia matat matessin el seu fill pel camí. El fill va demanar a la seva mare quina era la cosa que ella estimava més, i la seva mare li va dir que no n’hi havia cap altra que ella estimés tant com nostra Senyora. I llavors el seu fill la va reprendre i li va dir que ella no estimava nostra Senyora més que a ell, ja que no volia que ell anés a fer honrament a nostra Senyora i a veure els miracles que ella feia, ni tenia esperança que nostra Senyora el defensés dels seus enemics. I llavors la dona va deixar anar el seu fill en romeria i el va comanar a la seva mare santa Maria, dient que ella, que és Mare de Déu, senyor dels camins, guardés i salvés el seu fill, perquè ella l’hi comanava. Va passar que, quan el seu fill va estar a una jornada d’aquella ciutat cap on anava, els seus enemics el varen agafar pel camí i li varen tallar les mans i li varen treure els ulls, i el fill, així com va poder, va anar a l’església i va dir a nostra Senyora que la seva mare havia estat decebuda en la seva esperança. La bona dona va saber que el seu fill havia estat mutilat, i va dir que ella no s’ho podia creure, i va anar a l’església i va trobar el seu fill guarit, cap mal no tenia. I llavors va dir que ella sabia molt bé que nostra Senyora era tan bona mare que a l’esperança, la seva filla, no podia fallar.

14. De l’exemple de la branca cristinal

En la sortida del sol l’ermità va beneir Déu.

—Com fou això, Ramon? —va dir el monjo.

—Conten —va dir Ramon— que un ermità estava en una alta muntanya on lloava i contemplava Déu. Aquell ermità era un home simple i no tenia moltes lletres. Va passar que un jueu va anar a disputar de la fe amb aquell ermità, i va demanar a l’ermità que li mostrés la manera per la qual la natura divina i la natura humana podien ser la persona de Jesucrist sense conversió d’ambdues natures, perquè si ell li pogués mostrar la manera, ell voldria ser cristià. I llavors l’ermità li va respondre i li va dir que ell era un home simple i que no sabia de moltes lletres, i que aquella qüestió que ell li feia pertanyia a homes que tinguessin moltes lletres, però ell pregaria Déu aquella nit que li revelés la manera de l’encarnació, i va pregar al jueu que hi tornés l’endemà, perquè ell li diria el que li semblés i que Déu li hauria revelat, perquè en ell tenia esperança. I llavors el jueu va deixar l’ermità, i l’ermità va pregar a Déu que li revelés la manera de l’encarnació, que no podia entendre per res, i per això va començar a dubtar en la fe, i va dir que encara que ell no entenia la manera, la volia creure. Però pel dubte que havia tingut de la fe, va multiplicar tant la dubitació de la fe en la seva consideració que tota aquella nit va estar en passió i temptació molt grans, tant que no va poder dormir, i creia que la fe dels cristians no era veritat. I llavors clamava a Déu, perquè no l’ajudava en la temptació que tenia i perquè Déu no li reconeixia les moltes afliccions i els molts treballs que havia suportat pel seu amor. Mentre l’ermità estava així en tristor, el sol va sortir molt lluent i molt clar, i ell beneí Déu, que havia creat una criatura tan bella, i perquè beneí Déu en la seva tribulació, aquella benedicció davallà la humilitat, la saviesa i la pietat del cel, que mostraren a l’ermità la manera de l’encarnació, i ell lloà i beneí Déu, que l’havia recordat en els seus treballs i en els seus grans perills. I quan el jueu va tornar, l’ermità li va dir aquestes paraules:

«Conten que la saviesa, la voluntat i el poder es varen trobar en un bell verger que estava plantat amb molts arbres bons, grans i virtuosos. Tots tres van acordar que en aquell verger farien una bella obra. En aquell verger hi havia un petit arbre, i la voluntat va demanar a la saviesa si ella sabia que el poder tingués la virtut de poder, d’aquell arbre petit, donar natura a tots aquells altres arbres del verger que eren molt grans, en tant que tots fossin vestits amb la natura d’aquell arbre petit. La saviesa va respondre a la voluntat i va dir que ella sabia que el poder tenia virtut de vestir tots aquells arbres amb l’arbre petit segons la natura dels grans arbres i no segons la natura del petit. I llavors la voluntat va pregar al poder que ell fos tan gran en aquells arbres, que són bondat, grandesa, eternitat i les altres divines dignitats, com ho eren el saber de la saviesa i el voler, que desitjava aquell vestiment. I per això la manera de l’encarnació va estar en la igualtat del poder, de la saviesa i de la voluntat, que tingueren en aquells grans arbres i en l’arbre petit». I llavors el jueu va entendre la manera de l’encarnació, i va lloar i va beneir Déu, i va desitjar ser cristià i procurar sempre l’honrament de Déu tant com pogués.

15. De l’exemple de la branca divinal

El fi va dir que res no valia sense ell.

—Ramon —va dir el monjo—, i com va ser això?

—Conten —va dir Ramon— que en una ciutat hi havia una gran església. En aquella església s’hi acostaren moltes dones que eren molt nobles i de llinatge antic en la seva noblesa. Aquelles dones estaven ocioses en l’església, perquè cap d’elles no feia ni deia allò per què havia anat a l’església, fins que el fi va arribar i es va presentar a elles, i els va dir que sense ell no valien res, perquè sense ell no feien cap bé. I llavors bondat, que era una d’aquelles dones, va dir aquestes paraules:

«Quan considero la meva essència i natura, desitjo que de mi fos fet un gran bé perquè fos tan gran per obrar com per estar, perquè gran defalliment és, per a tota forma, ser debades i estar ociosa, i si no pot ser tan gran en obrar com en estar i no ho és, és per culpa de la grandesa, que defalleix en la grandesa d’obrar i d’estar, i si la forma no dura tant per obrar com per estar, és culpa de l’eternitat, que no fa durar tant l’obrar com l’estar». I això mateix va dir del poder, que no es pot excusar de culpa si ell no és tan gran per obrar com per estar, perquè ho pot ser, i a més a més, la voluntat li ho prega, i la saviesa, que sap que ell ho pot ser, i el fi, que ho requereix. I així de les altres formes, que digueren a la bondat que en la presència del fi, així com home —i molt millor encara— que en presència del foc del qual està a prop sent calor, sentia cadascuna d’elles aquella natura i propietat que ella sentia en presència del fi.





IV. Dels rams de l’Arbre exemplifical


1. De l’exemple del ram elemental

Conten que el pebre i la carabassa disputaven perquè el pebre deia que el foc valia més que l’aigua i la carabassa deia que l’aigua valia més que el foc. La raó per la qual el pebre deia que el foc valia més que l’aigua era perquè s’assemblava més a Déu que l’aigua, perquè si el foc tenia a bastament de llenya, una espira multiplicaria tant que cremaria tot el món, i aquesta natura té la forma del foc, i representa la producció que es troba en les persones divines, i es troba en infinir i en magnificar i eternar. Aquesta propietat tan gran de multiplicar no la té cap altre element, sols el foc, i per això és més semblant a Déu que cap altre element.

La carabassa al·legava i deia que l’aigua valia més que el foc, perquè l’aigua multiplicava les plantes i en ella vivien els peixos, i la flama del foc destrueix i consumeix totes aquelles coses que participen amb ella. I a més a més, cap criatura no és tan ociosa com el foc, perquè la natura que el foc té de multiplicar la seva flama si té llenya, és ociosa en tant que no es troba en multiplicar, i perquè en Déu no hi ha cap ociositat, és el foc més dissemblant a Déu que cap altre element perquè és més ociós que cap altre. I per això l’ovella va reprendre el pastor.

—I com va ser, això? —va dir el pebre a la carabassa.

—Conten —va dir la carabassa— que en un prat hi havia ovelles, i prop d’aquell prat hi havia un gran boscatge on hi havia molts llops que es menjaven les ovelles, i per això les ovelles, per la gran por que tenien dels llops, estaven magres en el prat, perquè no gosaven menjar a la seva voluntat, i això que menjaven no els feia bé. Va passar que un pastor va reptar una ovella que tenia un anyell molt magre, i li va dir que la faria castigar perquè podia menjar molta herba en el prat i tenir molta llet amb què engreixar el seu fill, i l’ovella va reprendre el pastor i li va dir que ell era la causa de la magresa del seu fill i de l’amargor que sentia en l’herba, perquè dormia tots els dies i no vetllava gaire a les nits, i perquè no cremava el bosc i els llops.

2. Dels proverbis del ram vegetal

Conten que en el pomer es varen trobar la generació i la corrupció, la privació i la renovació. La corrupció davallava dels cims i la generació hi pujava, i es trobaren amb la privació i la renovació en el mig, que parlaven de la roda de la fortuna, i compartiren aquestes paraules:

—Conten —va dir la privació— que una dona era molt bella i es pintava la cara i guarnia les seves vestidures i portava al cap una corona de perles i de pedres precioses. Un dia va passar que aquella dona es mirava en un mirall i es va veure molt bella i ben ornada, i va demanar a la seva bellesa on seria ella quan fos morta, i la bellesa va respondre que ella ja havia pres hostal en els cucs que se li menjarien els ulls i la cara. I llavors la dona va dir aquestes paraules:

«1. Ah Déu, que tens bellesa en virtut de produent i de producte: tu ets bellesa de la nostra salut.

2. Està amar bell en bonificar i està bell bonificar en amar, i aquest estar està bell en durar.

3. Molt més val bondat que està, que bellesa que a corrupció va.

4. Més bella és bondat en pensar, que en colors ni en ornar.

5. Bellesa que ànima mata, no té natura de res viu.

6. Foll és qui bellesa serveix en cap cos que prest es podreix.

7. Aquella bellesa res no val que s’alberga en mal hostal.

8. Bellesa que viu i que no mor, val més que del món el seu tresor.

9. Bellesa d’amic i d’amat no mor si està en bondat.

10. Més bella és bondat en humilitat que garlanda en cap pentinat».

»Després que la dona hagué dit aquestes paraules, va trencar el mirall de vidre i va dir que mai més no s’hi miraria, perquè tenia una natura que feia recordar a moltes dones belles l’orgull i la luxúria. I llavors la dona va fer un mirall de bondat en el qual sovint es mirava, i com que ella es veia bona en el mirall, lloava Déu i el beneïa, i quan es veia viciosa en el mirall confessava els seus pecats, plorava i se’n penedia.

3. Dels proverbis del ram sensual

Conten que els ulls varen anar en pelegrinatge a veure una bella dona, i a aquests ulls la llengua va manifestar que aquella dona era bona i casta, i llavors les orelles varen sentir plaer en escoltar tals paraules, i per això hi va haver una gran concordança i una gran amistat entre els ulls, les paraules i les orelles. Mentre tots estaven en concordança i en amistat, les orelles varen pregar a la llengua que digués algunes paraules plaents per escoltar-les, perquè quan sentien paraules lletges se’n cansaven aviat, i els ulls varen pregar a la llengua que digués belles paraules, perquè les paraules lletges li feien vergonya. I llavors la llengua va dir aquestes paraules:

—1. Oh Jesús, en Natzaret nat, tu ets humà deï-ficat i ets Déu homenificat.

2. Jesús és home deïtat per tal que Déu participat estigui amb tot quant ha creat.

3. Jesús, per l’Esperit Sant concebut, tu has, per mort en la creu, redimit el gènere humà que estava perdut.

4. Jesús, tu ets ressuscitat i en el cel te n’has pujat i jutjaràs tot home nat.

5. Jesús, en la teva sensualitat tindrà glòria l’home salvat veient el teu cos deïficat.

6. Jesús, per tu principalment és el món creat del no-res, perquè et pertany l’honrament.

7. Jesús, que estàs personat d’home i de deïtat, tingues de nosaltres gran pietat.

8. Jesús, pren-nos el dolor, perquè tots estem en aquest error i exiliats del bon amor.

9. Jesús, no ens condemnis al teu oblit, perquè tu tindries plaer si tots et poguéssim veure.

10. Jesús, tu ets bo a anomenar, a entendre i a recordar, i ets bo a enamorar.

Quan la llengua va haver dit aquestes paraules, va demanar a les orelles i als ulls si havia estat obedient als seus precs. I les orelles varen dir:

—I quines paraules em són tan dolces com les paraules de Jesús?

I els ulls varen dir:

—I quines paraules són tan belles com les paraules de Jesucrist?

4. De l’exemple del ram imaginal

Conten que la vista i el gust es varen trobar en la imaginativa, i el gust va dir a la vista que en mala hora havia vist la casa bella.

—I com va ser això, Ramon? —va dir el monjo.

—Conten —va dir Ramon— que un mercader era molt ric, i quan va arribar a la mort va dir al seu fill que si volia fer cases no hi fes bell portal, perquè la bellesa del portal no descobrís la seva riquesa. El mercader va morir i el fill no va entendre el seu pare, i les cases on ell vivia tenien un portal lleig encara que fossin belles per dedins. El fill del mercader va imaginar un bell portal, i molt gran, i el va fer a les cases on vivia, i quan el va haver acabat va veure que no estava en correspondència amb les cases, que eren massa petites, i llavors va enderrocar aquelles cases i va fer grans cases en correspondència amb el portal en bellesa i quantitat. Aquelles cases li varen costar la meitat de tot quant tenia, i el varen desviar de l’art de la mercaderia, i va imaginar que el senyor de cases tan belles havia de ser cavaller i tenir cavall i falcó i molt bona companyia perquè les cambres no estiguessin buides, i així va fer una gran despesa. Un dia va passar que el rei passava per aquell carrer on hi havia aquelles cases, i per la bellesa del portal va voler entrar-hi i, quan va ser dins, la bellesa de les cases i la multitud li varen fer imaginar un tresor, perquè va pensar que aquell mercader devia tenir moltes monedes de plata, i llavors va dir al mercader que ell li pregava que li prestés mil monedes, que va haver de prestar a desgrat. I per la gran despesa que havia fet, i pel que havia prestat, en molt poc temps no va tenir per menjar. I per això va dir el gust als ulls, que viuen per menjar, que en mala hora havien vist la bellesa de les cases, i llavors els ulls digueren al gust que en mala hora havia vist l’avarícia.

—I com va ser, això? —va dir el monjo.

—Conten que un príncep era home molt avar, i imaginava tothora moltes copes d’or i d’argent i anells i pedres precioses i corretges i robes de seda i d’or i d’argent, i per la gran imaginació que tenia en aquelles coses, en va reunir moltes i va aplegar moltes monedes. Va passar que un rei va tenir guerra amb aquell príncep, i el príncep, per la gran avarícia que tenia i pel temps que feia que havia concentrat tota la seva imaginació a reunir el seu gran tresor, no podia imaginar el dany que el rei li podia fer, i tampoc no tenia cavallers que defensessin la ciutat en què el príncep estava. I llavors va venir el rei i va prendre aquella ciutat i va prendre el príncep i el seu tresor, i va dir al príncep que ell, amb aquell tresor, hauria pogut restaurar la ciutat, i el rei va fer fondre l’or i el va fer ficar a la boca del príncep, i li va dir que be-gués l’or, ja que tant se l’estimava. I llavors el príncep va morir, i mentre moria els ulls varen dir al gust que en mala hora havia vist l’avarícia.

5. De l’exemple del ram humanal

Conten que l’oració va voler pujar al cel, i el cos va dir a l’oració que el portés amb ell. I llavors l’oració va dir al cos que era massa feixuc i que amb ell no podia pujar, però d’ell en prendria solament la imaginació, amb què imaginaria la glòria del paradís. I llavors l’oració va pujar al cel amb la imaginació, i mentre pujava va trobar la intenció pel camí, que va demanar a l’oració on anava, i l’oració va dir que ella pujava al cel, on volia pregar Déu que li donés paradís, i portava la imaginació perquè imaginés la glòria del paradís, ja que no volia estar a la terra, que és a prop de l’infern, que la imaginació ha imaginat, «i per la por que ha tingut m’ha pregat que la meni amb mi per anar al cel».

—Conten —va dir la intenció— que un cavaller era molt ric i honrat i bo d’armes, i estimava molt la vanaglòria del món. Aquell cavaller tenia un fill, i quan va arribar a la mort va dir al seu fill que seguís els seus camins, que havien estat de riquesa i d’honrament, d’audàcia, de magnificència i de fama. Després de la mort del cavaller, el seu fill va fer posar el seu pare davall la terra, i en poc temps el va mudar d’un lloc a un altre, i el seu cos feia molta pudor, tanta que ell no podia estar-li a prop mentre el mudaven. I llavors va imaginar com el seu pare havia passat de gran honrament a gran viltat i pobresa d’amics, perquè ningú no li volia estar a prop, i havia perdut la victòria que solia tenir en les batalles, i la gent no parlava d’ell perquè l’havia oblidat, i cap d’aquelles coses que el seu pare havia estimat en ell no havia perdurat, perquè totes les va perdre el dia de la mort. I llavors el fill del cavaller es va proposar de deixar el món i va vendre tot el que tenia, i va dir a Déu que ell volia donar tot quant tenia als seus pobres, per tal que ell li donés paradís i que el protegís de les penes d’infern. I després, quan va haver donat tot el que tenia, va dir que volia donar-se a si mateix a Déu perquè Déu li donés paradís. I doncs va entrar en religió, en la qual va ser molt obedient durant molt de temps al seu superior, i va cantar moltes misses, i va tenir moltes afliccions i tribulacions i malalties, i en totes va ser pacient perquè Déu li donés paradís, i quan va arribar a la mort es va confessar i va combregar i va plorar els seus pecats i va demanar perdó a Déu perquè no tingués infern i que tingués glòria. L’ànima d’aquell religiós va anar a l’infern, on estava eviternalment, i tenia les grans penes que es troben a l’Arbre eviternal.

Molt es varen meravellar l’oració i la imaginació d’això que havia dit la intenció, sobretot perquè Déu és just, i llavors la intenció va dir a l’oració i a la imaginació que Déu havia jutjat rectament en la damnació del religiós, perquè el bé que feia el feia més per por de l’infern i per tenir glòria que no pas per la bondat i l’amor de Déu.

—I per això vosaltres, oració i imaginació —va dir la intenció—, no sabeu què va dir la fi al començament.

—I com va ser, això? —varen dir l’oració i la imaginació.

—Conten —va dir intenció— que una fi blanca va dir a un començament que es vestís de color blanc i que anés a estar amb ella, i el començament es va vestir de color negre i va voler anar a la fi i estar amb ella, i llavors la fi va dir que dos contraris no estaven bé en un mateix lloc, com no estan bé dos déus en un mateix cel.

I llavors l’oració va saber que qui té intenció de fer bé per tal de no tenir damnació, però sí tenir salvació, desitja ser déu, perquè vol estar en el cel més pel seu propi amor que per l’amor de Déu, i per la seva bondat més que per la bondat de Déu, i per la glòria pròpia més que per la glòria de Déu. I llavors l’oració va dir a la imaginació que se’n tornés a la terra, perquè massa sovint imaginava les penes de l’infern i la glòria del paradís, i que ella volia pujar tota sola al cel sense cap natura del cos, per pregar a Déu principalment perquè li donés la gràcia de poder retre-li honrament, tal com li és degut per la seva bondat, grandesa, eternitat, poder, saviesa i voluntat, glòria, virtut i veritat.

6. De l’exemple del ram moral

Conten que la potència, l’objecte i l’acte varen anar en romeria a una església que era de virtut, a la porta de la qual es trobava majoritat, i en una altra porta es trobava minoritat. Majoritat es trobava a la porta d’aquella església perquè aquells que hi volguessin entrar amb la seva voluntat tinguessin major virtut, i minoritat es trobava a l’altra perquè aquells que hi volguessin entrar amb la seva voluntat tinguessin menor virtut. Quan la potència, l’objecte i l’acte varen arribar a l’entrada d’aquella església i varen saber les condicions de majoritat i minoritat, varen demanar a la llibertat que les aconsellés si havien d’entrar per la porta de majoritat o per la porta de minoritat. I la llibertat va dir que ella no tenia ofici d’aconsellar ningú, perquè ella era comuna a cadascuna de les portes i, mentre s’excusava, una dona que tenia per nom gràcia va dir aquestes paraules:

—Conten que un home va treballar llargament a procurar l’honrament de Déu, honrament que no podia portar a bona fi. Un dia va passar que ell pensava i es meravellava molt i es preguntava per quina raó Déu no l’ajudava a acomplir aquell negoci que ell tractava pel seu amor, però va considerar que per ventura tenia dins seu algun vici, per raó del qual Déu no li donava virtut que aquell negoci portés a bona fi. I mentre així pensava i cercava dins seu aquell vici, ell es va adormir i en somnis li va semblar que davant seu hi havia una dona vestida de meitats: una meitat era de color blanc i l’altra era negra. Aquell home va demanar a la dona què significaven aquells colors dels seus vestiments, i la dona va dir que el color blanc significava la voluntat d’aquells homes que estimen tant l’honrament de Déu que ells no volen tenir-ne gens, sinó que desitgen que tot l’honrament sigui de Déu. I, a més a més, el color blanc significa la voluntat dels homes que no tenen por del seu deshonor ni tenen vergonya de procurar l’honor de Déu. I el color negre significava la voluntat d’aquells homes que honren Déu perquè ells siguin honrats i tenen por de la vergonya per tal de no tenir deshonor. I llavors aquell home es va despertar i va entrar a veure el sant que estava en aquesta església, per la porta de majoritat, i va dir que en endavant no desitjaria cap honrament per a si mateix ni tindria por ni vergonya de deshonor ni tindria por de morir per procurar l’honor de Déu. I llavors el sant li va donar unes vestidures blanques i ens va pregar a mi i a majoritat que fóssim amigues seves en totes les coses bones i que el protegíssim de les coses dolentes i no tan bones, i per això aquell home va aportar a bona fi i compliment el sant negoci en què havia treballat durant molt de temps per tal que Déu trobés honrament en aquest món.

I quan la potència, l’objecte i l’acte varen haver sentit aquestes paraules, varen entrar per la porta de majoritat i varen pregar al sant dient aquestes paraules:

—Senyor sant —va dir l’amativitat—, si a vós us plagués, jo voldria amar-vos amb la major majoritat del meu poder, de la meva saviesa i del meu voler, ja que vós sou amable amb majoritat de possibilitat, d’intel·lectivitat i d’amabilitat, perquè entre mi i vós hi hagi amar vestit de majoritat estesa en grandesa de bondat, duració, poder, saviesa i voluntat, glòria, virtut i veritat.

I llavors el sant va donar a tots tres això que li demanaven, i va dir a gràcia i a majoritat que els acompanyessin i que per la porta de minoritat no passessin.

7. Dels proverbis del ram imperial

Conten que un rei, el dia que va prendre la seva corona, va demanar al seu consell quines eren les condicions que un rei havia de tenir per regnar, i el seu consell va respondre i va dir que entre les altres condicions que un rei havia de tenir, havia de tenir set condicions principals, és a saber: justícia, saviesa, caritat, poder, temor, honor, llibertat. I llavors el rei, en presència del seu poble, va demanar si consentien i atorgaven que el rei hagués de tenir aquelles condicions, i tots plegats varen suplicar al rei que tingués aquelles set condicions, perquè sense elles cap rei no podria regnar bé sobre el seu poble. I llavors el rei va respondre i va dir que ell volia tenir aquelles condicions, i va pregar al seu poble que fos enemic de tothom qui li aconsellés cap cosa que no estigués a favor d’aquelles condicions. El poble ho va atorgar, i es va fer una carta entre el rei i el poble d’aquell propòsit. I per això el rei va prendre aquelles condicions del Llibre dels cent noms de Déu i les va fer escriure a la porta del seu palau per tal que, si algú el volgués allunyar d’aquelles condicions, tingués por del rei i del seu poble. I d’aquesta manera el rei va tenir llibertat per regnar i per ser bo i amic del seu poble, i quan algú el volia allunyar d’aquelles condicions, ell les hi feia llegir, escrites a les portes del palau, i els feia penedir dels precs que li feien o morir a mala mort. Aquelles condicions són les següents:

a) De justícia

1. Oh Déu, que ets veritable jutjament, quan em recordo del meu falliment estic preocupat i tement.

2. És Déu just del seu poder a la seva voluntat i saber, que en tenen tant com en volen haver.

3. Tant dóna Déu a bondat de bonificar bonificat, com fa d’amar a voluntat.

4. Si Déu fos en si ociós no seria just a gloriós ni a poder de poderós.

5. Just és Déu en jutjar i just és en perdonar i just en ambdós igualar.

6. Si Déu no s’hagués en home encarnat, no seria just a gran generositat de creador en ens creat.

7. Justícia aporta humilitat, misericòrdia i pietat, i fa home enamorat.

8. Aquell que a si mateix es vol jutjar, molt a prop està de perdonar i està en via de salvar.

9. Més val a hom just remembrament, just amar, just pensament, que no pas or ni honrament.

10. A justícia em dono i em comano que de mi faci el que vulgui, i a ella perdó demano.

11. De justícia i pietat han fet gran societat mercè i bona voluntat.

b) De saviesa

1. Oh Déu, que ets saviesa i saber, a tu et voldria estimar i prear tant com la meva voluntat pot voler.

2. Déu és tot el seu pur enteniment, i per això tot quant és entén tant com és el seu estament.

3. Perquè Déu entén la grandesa en la seva bondat, per això entén la bonificabilitat, que és bé i gran intel·ligibilitat.

4. Entén Déu que per si és entès, i entén que l’entès personat és per tal que en ell el seu entendre sigui entès.

5. En entendre no hi pot haver intenció si entre entenent i entès no hi ha distinció, per tal que el fi d’entendre sigui amb perfecció.

6. Si per entendre no se seguís res de res, no hi hauria bondat d’entenent i d’entès, i bé en ignorància seria mes.

7. Cal que entendre sigui per distinció, per tal que hi pugui haver concordança que s’allunyi de la contrarietat.

8. Aquell home que és deïficat té del bé més intel·ligibilitat que tot el romanent que és creat.

9. Per tal que Déu per home fos molt entès, la natura humana per això pres; entenguem-lo, doncs, més que res.

10. Tan gran és Déu en intel·ligibilitat com és gran la seva intel·lectivitat, perquè tenen la mateixa grandesa i bondat.

c) D’amor

1. Oh Déu, que estàs en voluntat i amor, sigues recordat pel teu servidor, que procura tant com pot el teu honor.

2. Tanta grandesa té Déu en voluntat d’amant, amable i amat com en magnificant, magnificar, magnificat.

3. Perquè la voluntat val més per amar que no pel seu desamar, en Déu desamar no pot estar.

4. És grandesa de veritat que en ella sigui amat verificant, verificar, verificat.

5. Així com la saviesa té compliment en saber la bondat, la grandesa, l’eternitat i el poder, té el compliment la voluntat quan els pot voler.

6. Tant ha volgut Déu l’home amar per tal que ens pogués enamorar que per l’home s’ha volgut donar.

7. Qui en voluntat sap concordar natura d’amant, amable i amar, de tot vici sap si mateix guardar.

8. Més vol bon amar en voluntat i bon recordar per amistat que tot el bé que és copsat.

9. Aquell qui bé sap de voluntat usar, res no el pot enganyar ni de cap bé pot freturar.

10. Ningú no pot més donar que aquell qui dóna el seu amar sens intenció de pecar.

d) De poder

1. Oh Déu, que ets poder poderós, ja no series Déu gloriós si el poder en tu fos ociós.

2. Poder que pugui de bondat, d’infinitat i d’eternitat no té terme ni quantitat.

3. Poder que no pot començar de començament bonificar, no pot a la bondat bastar.

4. El poder, el saber i la voluntat són en Déu una deïtat on s’ha pogut deïficar.

5. Com en el poder hi ha possificar, si en deïtat no hi hagués deïficar, el poder no podria en Déu estar.

6. El poder espiritual pot sobre el poder sensual, perquè ell pot sobre el natural.

7. Més val el poder d’amar que de veure i imaginar, i per això l’home l’ha de tenir més car.

8. El poder val més en nodriment de bon voler i remembrament que no pas en l’or i en l’argent.

9. Déu tant com va poder es va voler donar al nostre entendre i amar, i per això es volgué encarnar.

10. El poder que Déu ha volgut donar pel sagrament de l’altar, qui el podria estimar?

e) De temor

1. Perquè Déu és tot amor no pot haver-hi en ell temor, perquè de res no té por.

2. No pot ser senyor major aquell que té cap por, perquè la por és pròpia d’ens menor.

3. El temor és conseqüència de l’amor, com el temor és propi de bon i ver servidor que tem el falliment del seu honrat senyor.

4. Més val que hom tingui temor de mancar al seu senyor que témer pena o dolor.

5. Home que temi que Déu sigui deshonrat té temor de gran felicitat i està tot ple de lleialtat.

6. No tem Déu qui no li fa honor, i qui no el tem no li porta honor, sinó que tot és ple de gran deshonor.

7. Tant val temor per bondat com fa per possibilitat, perquè iguals estan en l’amat.

8. Tant deu l’home témer jutjar com amar perdonar, perquè iguals estan en amar.

9. Temor fa l’home sapient i multiplica l’estimació i guarda hom de falliment.

10. Temor val més en sanitat que no fa en malaltia, car més hi ha de llibertat.

f) D’honrament

1. Déu és honrable amb honrament, i no amb viltat i amb falliment amb què es pensa honrar-lo molta gent.

2. Hom ha d’honrar Déu en el seu pensar, amb virtut d’entendre i d’amar, d’humilitat i de recordar.

3. No honra Déu aquell qui, cantant, l’anomena i va pensant en vils fets que està desitjant.

4. Qui per poca cosa vol Déu jurar, i jurant vol perjurar, no sap el nom de Déu honrar.

5. Ai las! Tants homes ha Déu honrat en aquest món que el tenen deshonrat en el seu saber i voluntat!

6. A Déu pertany un tal honor que de tots sigui el major: que hom mori pel seu amor.

7. Fa a Déu gran viltat qui no l’estima més que el pecat que no té cap bondat.

8. Més val de Déu un honrament que l’honrament de tota la gent que retornarà a no-res.

9. Qui volgués molt Déu honrar sovint hauria de recordar l’honor que ens va fer quan es va encarnar.

10. Aquell qui podria per tot el món Déu fer honrar i no ho fa, en gran por hauria d’estar perquè al judici no es podrà excusar.

g) De llibertat

1. Lliure és Déu en el seu estar, i és lliure en el seu obrar amb possificant, possificable, possificar.

2. Poder lliure té Déu en la seva bondat de bonificant, bonificar i bonificat, i això mateix en infinitat i eternitat.

3. Déu és més lliure en el seu poder que no pas l’home en el seu voler: la seva llibertat, qui la podria saber?

4. Déu és lliure en infinir, en eternar i en acomplir: a Déu res no el pot contradir.

5. Més val llibertat en voler, en recordar i en saber que en regnat ni en haver.

6. Va crear Déu l’home lliure en virtut, però l’home va caure en esclavitud perquè desconeix Déu.

7. Tothom pot trobar llibertat estimant Déu i preant-lo, perquè Déu no força cap voler.

8. L’home que és esclau del pecat no és lliure en voluntat, perquè la justícia l’ha empresonat.

9. No és esclau l’home amb virtut ni és lliure l’home caigut en pecat fins que s’ha reconegut.

10. Més val servitud amb turment, sempre que hom hi estigui justament, que llibertat en honrament.

8. De l’exemple del ram apostolical

Conten que la voluntat i l’enteniment estaven en un verger i parlaven de Déu i de les seves obres, i l’enteniment va dir a la voluntat que ell valia més que ella, perquè ell feia passar l’entendre sobre la sensitiva i la imaginativa:

—Sobre la sensitiva, quan el gust malalt sent amargor en la poma dolça i jutja que la poma és amarga, i jo entenc que és dolça. Sobre la imaginativa, quan ella imagina que l’àngel en moure’s d’un lloc a un altre passa per mitjà, i jo entenc sobre el seu imaginar en tant que entenc que no passa per mitjà l’àngel segons la seva natura i passa per mitjà segons la natura del lloc que la imaginació imagina.

Va respondre la voluntat i va dir que ella pujava en semblant manera sobre la sensitiva i la imaginativa, i encara sobre si mateixa:

—Sobre la sensitiva, així com l’home que sent fam, i jo vull que dejuni; sobre la imaginativa, així com l’home que imagina delit carnal, i jo faig a la imaginativa imaginar el contrari; pujo sobre mi mateixa en tant que estimo més Déu que a mi mateixa i més treballo pel seu honrament que pel meu.

I llavors va respondre l’enteniment i va dir que ell pujava sobre si mateix a Déu en tant que es mortificava a si mateix, creient de Déu això que no entenia, per honrar Déu, i que en aquell grau valia tant com ella.

9. De l’exemple del ram celestial

Conten que Saturn i Júpiter varen pregar al Sol que digués a Déu que ells el pregaven que posés mitjà entre ells, perquè complexions contràries no podien tenir repòs. El Sol va dir que ells no sabien el que Déu va respondre a l’ermità:

—I com va ser, això? —varen dir Saturn i Júpiter.

—Conten —va dir el Sol— que un ermità estava en una muntanya, i tenia moltes temptacions i pregava a Déu tot el dia perquè aquelles temptacions li tragués, ja que l’afligien molt. I Déu li va dir que aquelles temptacions li eren bones, perquè quan era temptat per la luxúria ell recordava i estimava la castedat, i quan era temptat pel menjar ell recordava i estimava el dejuni, i quan era temptat pel dormir ell recordava i estimava l’oració, i quan era temptat per l’orgull ell recordava la seva viltat, els molts falliments que havia comès i el vil lloc on havia nascut, el vil hostal on hauria d’estar el seu cos davall la terra, on se’l menjarien els cucs. I per això les temptacions que tenia excitaven aquell ermità, el movien a fer el bé i a no estar ociós, i que fes tot el temps el contrari d’aquelles temptacions. I per això aquell ermità era un home just i guanyava contínuament grans mèrits per les bones obres que feia i perquè vencia moltes males temptacions.

10. De l’exemple del ram angelical

Conten que en una església catedral hi havia un bisbe que era un home neci, i no sabia predicar bé ni reprendre els canonges del mal que feien, perquè no coneixia els seus falliments. Els canonges desitjaven que aquell bisbe morís i tenir un bisbe savi que sabés predicar bé i que conegués les seves bondats. Va passar que aquell bisbe va morir, i varen tenir un bisbe savi que predicava bé i, els defalliments que tenien, els coneixia i els reprenia, de manera que els tenia constantment en treballs. Un dia va passar que els canonges varen demanar consell a un canonge vell sobre què havien de fer d’aquell bisbe, perquè no podien sofrir els treballs que els donava. El canonge va dir que fessin el que fa el bon àngel:

—I com fa el bon àngel? —varen dir els canonges.

Va respondre el canonge:

—El bon àngel mescla els uns amb els altres els seus rams i els mescla en concordança. I per això si vosaltres mescleu el desig que teníeu quan l’altre bisbe era viu amb això que coneixeu d’aquest bisbe, i feu el mesclament en concordança, amb ell tindreu repòs, perquè ell és bo, i sabrà que vosaltres sou bons i us estimarà com a bons. Però si ell és bo i savi, i vosaltres sou dolents i voleu que ell sigui savi, vosaltres mateixos sou la culpa del vostre malestar.

11. De l’exemple del ram eviternal

Conten que un prelat havia fet un pecat mortal molt vergonyós de confessar, i un príncep estava en pecat de luxúria. Va passar que tots dos, el príncep i el prelat, es varen posar a parlar de confessió, i el prelat va demanar al príncep si ell es confessava. El príncep va dir que ell desitjava confessió veritable, però no la podia tenir perquè quan li venia en voluntat confessar-se considerava que ell no deixaria aquell pecat per la confessió, i per això no es volia confessar, perquè deia que confessió no val res sense contrició i satisfacció. El prelat va dir al príncep que per tot això no deixés de confessar-se, perquè encara que aquella confessió no valgués quant a salvació, valia quant al cos i quant a l’ànima, perquè el cos sofria, i l’ànima tenia vergonya i feia servir la confessió. I, a més a més, l’ànima recordava les penes de l’infern, de les quals li feia venir por el seu confessor, i per això la seva confessió era causa de bé. Va passar que el príncep va creure el consell que el prelat li havia donat, i per la freqüentació que el príncep feia de la confessió es va acostumar a tenir contrició i a imaginar les penes eviternals, i un dia el príncep va voler vèncer les seves pors confessant-se veritablement, ja que massa vegades s’havia confessat falsament. I llavors va confessar-se amb intenció que el pecat de luxúria no tornés, i després de la confessió es va sentir confirmat en el camí de la castedat, i llavors va lloar i beneir la misericòrdia de Déu, que s’havia recordat d’ell. Va passar que un temps després el prelat va demanar al príncep si s’havia confessat i el príncep li contà això que li havia passat gràcies al seu consell, i llavors el prelat va sentir un gran plaer que el príncep li hagués fet cas. Va passar que el prelat es meravellà molt de com podia ser que ell sabia aconsellar l’altre però no a si mateix, i estimava més el bé del príncep que el bé seu, perquè estimava el bé del príncep, i en canvi no s’entristia del pecat mortal en què es trobava. I llavors va voler vèncer les seves pors i, ja que sabia aconsellar un altre, aconsellar-se a si mateix. I llavors va demanar al príncep què era pitjor: estar eviternalment en foc o tenir un dia vergonya. El príncep va dir que no era gran la qüestió, i que no calia resposta. I llavors el prelat va dir-se a si mateix que ell volia creure el príncep, perquè el príncep l’havia cregut, i vèncer les seves pors amb el seu consell, ja que amb el seu consell l’altre les havia vençut, i volia alegrar-se tant del seu bé com del bé del seu proïsme. I llavors el prelat es va confessar d’aquell pecat molt vergonyós en el qual durant molt de temps s’havia trobat i que mai no havia confessat. I després de la confessió va plorar el seu pecat i va ser un home just i de santa vida.

12. De l’exemple del ram maternal

Conten que la misericòrdia, l’esperança, la pietat, l’advocació, la humilitat i la virginitat es varen trobar en la voluntat, que els digué que molt feliç estava de la seva companyia, i els va pregar que d’ella no se separessin. I les sis dones varen respondre a la voluntat que elles estarien amb ella mentre no les tingués ocioses ni estimés el seu contrari, perquè per l’ociositat de la misericòrdia es causa molt de mal, i això mateix passa amb l’ociositat de l’esperança, la pietat, l’advocació i la humilitat. I, a més a més, la virginitat és el mirall de les donzelles verges esposes de Jesucrist, on veuen les faiçons i les beutats de nostra Senyora i les seves vestidures blanques. Va respondre la voluntat que ella es volia donar tota sencera a les seves obres per l’amor de nostra Senyora, i no volia ser com el poder d’un príncep.

—I com va ser, això? —varen dir les sis dones.

—Conten —va dir la voluntat— que un príncep molt poderós, per fer el bé i esquivar el mal, després de la mort del seu pare es va proposar delitar el seu cos tant com pogués, caçant, esbargint-se i menjant, i en els altres delits que el cos requeria. I mentre així feia servir el seu gran poder, estava ociós i es feia molt de mal al regne per culpa de la seva ociositat. I llavors el poder va dir al rei que, com que ell el tenia ociós en el bé, no volia ser ociós en el mal. I llavors el rei, amb tot el poder del seu regne i de la seva persona, va fer guerra contra un altre rei, i li va prendre la terra i va matar moltes persones i va fer molt de mal, i d’aquest mal tot el seu poder n’haurà de retre comptes el dia del judici, poder que tenia per fer el bé i per esquivar el mal.

13. De l’exemple del ram cristinal

Conten que un home pecador imaginava sovint els seus grans pecats i la gran justícia de Déu, i per això tenia gran por de les penes infernals. Aquell pecador va demanar consell a la misericòrdia de Déu, perquè a causa de la gran por que tenia de les penes d’infern, i perquè sovint recordava la gran justícia de Déu, la seva ànima estava trista tot el dia i no es podia alegrar en la bondat de Déu ni a servir-lo, ni podia tenir caritat a Déu ni al seu proïsme, i així estava quasi desesperat de Déu. I llavors la misericòrdia va dir a aquell pecador que ell la recordés tant com recordava la justícia de Déu en grandesa de bondat, poder, saviesa i voluntat, i que estimés més Déu que a si mateix, per tal com Déu era més amable que ell en la mesura que Déu és més bo que l’home, i també que considerés que ell seria condemnat perquè havia pecat mortalment. I això aconsellava la misericòrdia de Déu per tal que la justícia no condemnés el pecador ni li fes injustícia, la qual li faria si ell mateix es jutjava. I llavors el pecador va dir a la misericòrdia que ell havia fet el que ella li aconsellava moltes vegades, però no podia trobar dins seu la natura per la qual pogués estimar la damnació de si mateix i amar el judici de Déu en ell. I així pensava que aquell judici que feia de si mateix res no valia perquè no l’estimava verdaderament sinó fingidament. I llavors la misericòrdia va dir que ell estava enganyat i temptat pel dimoni, i no coneixia el punt transcendent al qual puja la voluntat de l’home just, lliurat al sofriment i al treball, quan estima Déu més que a si mateixa, i estima el que Déu d’ella voldrà jutjar, i en aquest estimar la voluntat té sofriment en tant que estima la condemnació si Déu la hi vol donar.

—I per això tal amor en mi no es pot fatigar, ni li cal tenir por de la meva germana justícia, perquè ella no fa res contra jutjar ni contra el punt transcendent d’estimar. I tu, pecador —va dir la misericòrdia de Déu—, has de prendre exemple en la natura humana de Jesucrist, que es va condemnar a ser a la creu crucificat i mort per honrar la natura divina. Estima, per tant, tot el que Déu de tu vulgui obrar i ordenar i després deixa estar el teu fet entre mi i Déu i tramet-me la teva esperança, que de tu em faci recordança, i estigues en bon conhort i no tinguis por que Déu et faci mal, perquè si te’n fes me’n faria a mi i a esperança, i faria allò que mai no ha fet fins ara.

14. De l’exemple del ram divinal

Conten que donar i prendre es varen trobar en bondat, i bondat els va demanar què volien. I va respondre donar que ell era un missatger de llarguesa, i havia vingut per anunciar als homes que llarguesa volia donar bondat si ells la volien prendre. I prendre va dir a bondat que ell era missatger de necessitat, i havia vingut per anunciar als homes que ells prenguessin bondat si llarguesa la volia donar. I llavors els homes varen respondre que ells volien prendre bondat si llarguesa la volia donar. I llavors bondat va dir que a ella li plaïa la vinguda dels missatgers i la voluntat dels homes, sota tal condició que llarguesa en pogués donar tanta com els homes en poguessin prendre, i que els homes en prenguessin tanta com poguessin. Llavors llarguesa va donar bondat de bondat a bondat, perquè bondat fos satisfeta i que amb ella romanguessin donar i prendre. I bondat va estar alegre de donar i de prendre. I va dir a llarguesa aquestes paraules:

—Qui em volgués donar a qui no em pogués prendre, no sabria fer ús de mi en donar ni en prendre, i ens farien estar ociosos a mi i al poder, germà meu, que pot donar tant com prendre en estimar i en entendre.





V. De les fulles de l’Arbre exemplifical


1. De l’exemple de quantitat elemental

Conten que la saviesa i la justícia de Déu es varen trobar en un home. La saviesa volia predestinar aquell home i la justícia el volia jutjar, i la quantitat d’aquell home digué a la saviesa i a la justícia que ella volia ser igualment de totes dues, perquè totes dues igualment són Déu, el seu creador. Però no podia entendre que el seu voler es pogués acomplir, perquè si aquell home era predestinat, no podia entendre que la justícia tingués sobre aquell home tanta influència com la saviesa, i si l’home era jutjat, no podia entendre que la saviesa tingués tanta influència en aquell home com la justícia. Llavors la saviesa i la justícia varen respondre a la quantitat d’aquell home que ella havia d’estar sotmesa a totes dues igualment, però no podia saber la manera segons la qual estava igualment sotmesa a totes dues sinó pel punt transcendent al qual pugessin l’humà enteniment i la voluntat sobre la seva natura, i que entenguessin i que estimessin aquella manera segons la natura divina i la influència equivalent que tenen en les criatures, sense fer-se cap greuge l’una a l’altra, sinó tenint concordança en igual possessió, en tant que la saviesa pot predestinar aquell home i la justícia el pot jutjar, i el poder pot acomplir el predestinar i el jutjar. Llavors la quantitat, segons la seva natura, es va meravellar del que la justícia i la saviesa deien, i en la seva natura i concordança suposava que deien la veritat, i creia i estimava aquella veritat. I quan passava que en dubtava, entenia que injuriava l’una o l’altra i que volia ser més de l’una que de l’altra, i llavors es penedia d’aquella injúria i demanava mercè.

2. De l’exemple de la qualitat vegetal

Conten que un home va anar a pixar davall d’un ametller. Aquell ametller havia tret una flor que era bella i blanca en un lloc lleig i brut i que feia pudor, i per això la flor es va clamar a aquell home de l’ametller, perquè l’havia enderrocat del lloc alt al baix, i ella, que era bella i blanca i que feia bona olor, havia nascut en un lloc negre i pudent. I l’home va dir que ella no sabia el que havia dit el porc a la poma.

—I com va ser, això? —va dir la flor.

—Conten que un pomer havia fet una bella poma a la qual havia donat molt bell color i bon sabor i bona olor. Va passar que quan la poma va ser madura el pomer va deixar caure la poma a terra perquè ella volia estar-hi, i quan va ser a terra va arribar un porc que era lleig i negre i feia pudor, perquè havia sortit d’una gran soll, i va prendre la poma i, mentre la menjava, la poma es clamava del pomer i del porc que se la menjava, i per això el porc va dir a la poma aquestes paraules:

«Conten que la calor, la humitat, la fredor i la sequedat es varen trobar en les cireres, i varen dir que en elles volien estar perquè eren belles i estaven en els grans arbres. Mentre estaven en aquelles cireres varen veure que no podien treure’n més profit ni pujar en grandesa de bondat i virtut, i varen acordar entre elles que deixarien les cireres que estaven a l’arbre i se n’anirien a estar-se en les cireres que havien caigut a terra, cireres que una truja i els seus fills es menjaven, perquè més valien en les substàncies animades, si bé no són tan belles, que en les substàncies que són vegetades solament. I per raó d’aquesta major bondat, tu, poma, tenies apetit i desig de davallar dels llocs alts als baixos, per això ni de mi ni del pomer no et pots queixar».

3. De l’exemple de relació sensual

Conten que la relació de la potència i de l’objecte i de l’acte va cercar una gran bondat en els ulls i no la hi va poder trobar, perquè els ulls no hi veuen de nit i veuen moltes males coses. I com que desitjava trobar una gran bondat i no la va trobar en els ulls, la va cercar en les orelles, on no la va trobar, perquè les orelles no hi senten de nit mentre els homes dormen, i a vegades senten moltes males coses. I després va anar a cercar una gran bondat en el nas, on no la va trobar, perquè ell sent les pudors i per ell passen les pudors de dins i surten a fora. Al gust se’n va anar la relació i va intentar trobar-hi una gran bondat, però no la hi va trobar, perquè el gust es cansa de menjar. Després se’n va anar al tacte pensant que hi trobaria una gran bondat, però no la hi va trobar, perquè sent el dolor, la calor i la fredor, que fan mal als homes. Se’n va anar al llenguatge per trobar-hi una gran bondat, però no la hi trobà, perquè el llenguatge moltes vegades mentia i les mentides que deia eren dolentes. Molt es va meravellar la relació perquè no podia trobar una gran bondat en el cos, i va arribar a un bell hostal per continuar cercant, on no la trobà, perquè el senyor d’aquell hostal havia mort aquell dia. I va cercar una gran bondat en les riqueses d’aquell home, però no la hi trobà, perquè el senyor de l’hostal les havia perdut. I va anar a cercar una gran bondat en els amics d’aquell home mort, però no la hi trobà, perquè havien oblidat aquell home que molt els havia estimat i per qui gran bé havien tingut. Mentre així la relació anava a cercar una gran bondat d’un lloc a l’altre, va trobar un home que fugia de l’honor, a qui va demanar on podria trobar una gran bondat. I aquell home li va dir que ell no sabia on la podia trobar, perquè ell no l’havia trobat en l’honor d’aquest món, que per tants homes és estimat.

—I com va ser, això? —va dir la relació.

—Relació —va dir l’home—, moltes vegades havia desitjat trobar una gran bondat i amb ella poder estar i participar, i vaig pensar que la podria trobar en aquelles coses que els homes més desitgen tenir i per les quals més treballen, que és l’honor d’aquest món. I quan vaig arribar a l’honor i vaig pensar trobar-hi una gran bondat i una gran utilitat, vaig trobar en ell una gran tribulació que dóna la gent a tots aquells qui l’honor d’aquest món estimen i tenen, i aquella tribulació tan gran no em deixava dormir ni reposar ni tenir cap bé, sinó que tan fort m’ha carregat l’honor d’aquest món, de culpes i de pecats, que a penes els puc portar, i en enemistat de molts homes m’ha posat, que vagi on vagi vaig en perill de mort, perquè volia ser més honrat que ells. I per això fujo de l’honor i no en vull tenir gens, i que sigui de qui el vulgui, perquè no té el bé que tothom es pensa.

I llavors la relació no va cercar una gran bondat en aquest món i la va cercar en l’altre, en les substàncies espirituals i en Déu, on complidament la va trobar i amb ella va estar i va romandre.

4. De l’exemple d’acció i passió imaginal

Conten que un home pecador que durant molt de temps havia estat en pecat mortal caçava i sobtosament va prendre una llebre amb el llaç, i llavors ell va imaginar el sofriment que aquella llebre va tenir en la mort, perquè sentia que la llebre es queixava molt mentre el llebrer li trencava i li feia cruixir els ossos sense que la llebre pogués defensar-se del llebrer. I per aquella imaginació que va tenir del sofriment de la llebre, va imaginar el sofriment que tenen els pecadors a l’infern i l’acció que els dimonis tenen sobre ells per fer-los mal. I llavors li va venir voluntat de sortir del pecat mortal en què durant molt de temps havia estat, i com que va voler prendre penitència, va imaginar que la misericòrdia de Déu era gran, i va pensar que al final, en la seva mort, es confessaria i escaparia d’aquell pecat. I llavors va continuar en el pecat. Però la consciència se’l menjava constantment per la imaginació que de la llebre havia tingut. I com que la consciència li donava un gran desassossec, volia deixar el pecat, i quan volia anar a fer confessió, recordava la gran misericòrdia de Déu i estava obstinat així com solia estar. Per això aquell home es va proposar de totes passades triar una de les dues coses, perquè no podia sofrir el patiment en què es trobava, i es va proposar de no imaginar les penes que els pecadors tenen a l’infern o de no tenir esperança en la misericòrdia de Déu. I llavors va anar a un savi religiós a qui va demanar consell i a qui va explicar el patiment en què es trobava. El savi va dir a aquell home que pugés a una torre molt alta i que es posés dret damunt d’un peu sobre el mur. Aquell home pecador va pujar a la torre i va voler fer allò que aquell savi li havia aconsellat, però per la imaginació, que imaginava el perill de la mort, no va gosar fer el que el savi li aconsellava. I llavors el savi li va demanar quin era el perill més gran: caure de la torre a terra o caure d’aquesta vida a l’infern? I llavors el pecador va multiplicar tant la imaginació a imaginar les penes de l’infern que per la gran por que va tenir dels sofriments de l’infern es va confessar i va esperar la misericòrdia de Déu, i del pecat en què es trobava va escapar i va fer satisfacció i santa vida per la gràcia de Déu.

5. De l’exemple de l’hàbit humanal

Conten que la bellesa i la bondat varen anar a estar-se en una dona, i la bellesa estava en el cos i la bondat en l’ànima, i per aquests dos hàbits amb què la dona es vestia, tenia una gran fama aquella dona en la ciutat, perquè sovint parlaven de la seva bellesa i de la seva bondat. Aquella dona tenia un marit que era lleig i un home de mals costums, i per això la bellesa de la dona es va clamar a la bondat de la dona de la lletjor del marit, perquè no li agradava participar amb el seu contrari. I la bondat de la dona va dir a la bellesa que ella no sabia els retrets que s’havien fet la flama i l’oli en la llàntia.

—I com va ser, això? —va dir la bellesa.

—Conten —va dir la bondat— que en una cambra hi havia una llàntia que cremava totes les nits, i la flama il·luminava aquella cambra en què estaven pintats un home i un dimoni. L’home estava vestit amb blanques vestidures i tenia una figura molt bella, el dimoni estava vestit amb negres vestidures i estava fet d’una figura molt lletja. I llavors la flama sentia un gran plaer a mostrar aquelles dues figures, perquè per la lletja figura del dimoni i les negres vestidures la gent lloava la bellesa de la figura de l’home i la blancor de les seves vestidures. Mentre la flama es gloriejava de la bona obra que feia, l’oli es va clamar de la flama que el consumia, i va dir que ell no volia tenir sofriment perquè la flama tingués delectació, i la flama va dir a l’oli que ell sense passió i treballs no podia participar en la bona obra que ella feia.

I llavors la bellesa es va tenir per contenta del bon exemple que la bondat li havia contat.

6. De l’exemple de situació moral

Conten que en una festa un príncep seia al tron i anava vestit d’or i de seda, i al cap hi duia una corona d’or i de pedres precioses, i a la mà un ceptre d’or, i davant d’aquell rei hi havia moltes persones que deien que el rei seia molt noblement al tron i que la seva posició representava molt bé la seva noblesa de rei. Però dins de l’ànima d’aquelles persones estava molt mal parat, perquè ningú no l’estimava, sinó que desitjaven la seva mort per les males obres que feia, perquè era un home molt viciós i tenia molt mals costums i era enemic de les virtuts. Mentre el rei així seia, el seu cos va dir a l’ànima del rei:

—Ànima amiga, alegra’t del meu honrament.

I l’ànima va respondre i va dir als ulls d’aquell cos que s’alegressin d’aquell honrament del cos, i que les orelles ploressin pel deshonor que el rei tenia en les paraules de les persones que deien molt de mal d’ell, perquè estava més deshonrat en aquelles paraules que honrat en el tron. I llavors els ulls varen riure i les orelles varen plorar, i l’ànima va pensar que aquell cos no podia viure durant gaire temps.

7. De l’exemple del temps imperial

Conten que un príncep tenia una filla que estimava molt, perquè no tenia cap més fill ni filla sinó ella, i no creia que mai en tingués cap més. El rei va dir a la seva filla que ell li volia donar marit i, després de la seva mort, volia que el seu marit fos rei. La donzella va dir al seu pare que ella no volia marit, sinó que desitjava ser verge per sempre en glòria i en presència de nostra Senyora, a qui es volia assemblar en alguna cosa, per tal que nostra Senyora l’estimés més per aquella semblança. El pare va reprendre la seva filla i li va dir que ell volia que del seu llinatge en nasqués un rei en aquell regne, un rei que fos fill de la seva filla, i així successivament de rei a rei fins a la fi del món. I llavors la donzella va pregar al seu pare que li digués la veritat d’una demanda que ella li volia fer, i el rei va dir que així ho faria. I llavors la donzella va demanar al seu pare si creia que hi havia més mals reis que bons. El rei va dir que creia que, en el seu temps, hi havia més mals reis que bons i, fins i tot en temps passats, segons la fama, hi havia hagut més mals reis que bons.

—Encara us demano —va dir la donzella— si vós creieu que en el vostre poble hi ha més mals homes que bons.

El rei va dir que més mals homes hi havia en el seu regne que bons.

—A més, us demano, senyor rei —va dir la donzella—, si creieu que heu fet a Déu més pesars que plaers.

El rei va dir a la seva filla que ell havia fet més mal que bé. I llavors la donzella va dir que, segons la resposta que li havia fet, ell no havia de voler que del seu cos sortissin homes que fossin més mals homes que bons, homes que fessin pesars a Déu i anessin a estar en el foc perdurable i dins seu blasfemar Déu i aquell llinatge d’on provenien. I llavors el rei, que era un home pecador, per les paraules que li va haver dit la seva filla, va sentir contrició dels seus pecats, dels quals va fer satisfacció, i a partir de llavors va ser un home sant i de bona vida.

8. De l’exemple del lloc apostolical

Conten que el poder, la saviesa i la voluntat varen pregar a la igualtat que anés amb elles en companyia, perquè elles volien anar a un lloc on poguessin tenir iguals obres, i la igualtat va consentir als seus precs. I mentre anaven cercant el lloc on poguessin tenir iguals obres, varen trobar la bondat, en la qual es posaren, i la voluntat va dir que ella volia estimar la bondat amb tot el seu ésser, i la saviesa va dir que ella volia conèixer la bondat amb tot el seu ésser, i el poder va dir que ell volia possificar la bondat amb tot el seu ésser, i la igualtat va dir que igualment volia que la bondat fos estimada, sabuda i possificada, amb la condició que la bondat igualment bonificàs el poder, la saviesa i la voluntat. I la bondat va dir que ella es tenia per satisfeta.

I llavors va dir el monjo a Ramon que contés la manera, i Ramon va dir que la manera estava en el fet que totes les cinc dones fossin per una manera un agent, que fos el poder, la saviesa, la voluntat, la igualtat i la bondat, i que per altra manera fossin un agible, i que de tots dos en sortís un obrar que fos totes les dones. I per això el monjo va entendre la manera, sustentada en la igualtat de bonificar, possificar, entendre, estimar i igualar, però no podia entendre que aquella manera pogués estar sense lloc de continent ni de contingut, que en aquella manera no podia estar. I llavors Ramon va dir al monjo aquestes paraules:

—Conten que el foc, l’aire, l’aigua i la terra varen voler fer romeria i anar a un lloc en el qual signifiquessin l’obra que no està en el lloc de continent ni de contingut. I llavors varen entrar dins la poma, que és de tots quatre sense que ella hi sigui continguda i ells siguin a fora, ni ella sigui a fora i ells siguin a dins. I mentre ells feien aquesta significació, varen trobar la memòria i l’enteniment i la voluntat, que estaven a l’ànima, on la significació es feia molt més evident.

I per això va dir Ramon al monjo que, així com l’ànima significa molt més la interioritat que les formes divines tenen en les altres sense terminació de continent ni contingut que no pas els quatre elements en la poma, quant més aquella natura que està més amunt que l’ànima i més lluny que el lloc significa molt més la interioritat d’una forma en una altra sense existència de continent ni contingut.

9. De l’exemple de quantitat celestial

Conten que el cercle i el quadrangle i el triangle es varen trobar en la quantitat, que era la seva mare, la qual tenia un pom d’or, i va demanar als seus fills si ells sabien a qui havia de donar aquell pom d’or. I el cercle va dir que ell l’havia de tenir perquè havia nascut primer i era més gran i corria més que els seus germans. El quadrangle va dir que ell havia de tenir el pom d’or perquè ell estava més a prop de l’home que el cercle i era més gran que el triangle. El triangle va dir que ell havia de tenir el pom perquè ell estava més a prop de l’home que el cercle i era més semblant a Déu que el quadrangle. I llavors la quantitat va donar el pom al seu fill el triangle. Però Àries i els seus germans i Saturn i els seus germans varen reprendre la quantitat i varen dir que no havia jutjat bé, perquè ella no tenia cap semblança amb Déu en lloc ample ni pregon, i tenia amb Déu semblança en el cercle, que no té començament ni final. I el quadrangle va reprendre la quantitat i va dir que no havia jutjat bé, perquè ella era més semblant a Déu en els quatre elements que en el triangle, perquè sense els quatre elements no hi poden haver homes, que existeixen per estimar i conèixer Déu. El triangle va excusar la seva mare la quantitat i va dir que ella havia jutjat bé en tant que ell era més semblant a l’ànima de l’home i a la Trinitat de Déu, per nombre ternari, que els seus germans el cercle i el quadrangle, però havia errat molt quan li havia donat el pom rodó, que no era de la seva figura.

10. De l’exemple de qualitat angelical

Conten que un ermità va anar a la font per beure aigua, i allà hi va trobar un dimoni que plorava perquè havia fet pecar un monjo amb una monja. I l’ermità va demanar al dimoni per què plorava, vist que havia acomplert la seva voluntat de fer mal. El dimoni va respondre que ell plorava perquè tenia una pena més gran que no la que tenia abans, perquè aquell mal que havia fet li havia multiplicat la pena. I l’ermità va demanar al dimoni per què feia fer mal als homes si això li augmentava la pena.

—Conten —va dir el dimoni— que un corb va demanar als quatre elements de què vivien. El foc va dir que ell vivia de la terra en tant que en prenia la sequedat, i l’aire va dir que ell vivia del foc en tant que en prenia la calor, i l’aigua va dir que ella vivia de l’aire en tant que en prenia la humitat, i la terra va dir que ella vivia de l’aigua en tant que en prenia la fredor. El corb va demanar als quatre elements, si la seva vida es convertís en el seu contrari, què seria d’ells en les substàncies elementades? Els elements varen dir al corb que si ells es veien alterats, les substàncies elementades serien semblants a les febres.

I llavors l’ermità va entendre que el dimoni té les qualitats alterades de bé en mal, i que ell fa mal així conscientment perquè hi hagi mal, com l’home just que conscientment fa bé perquè hi hagi bé.

11. De l’exemple de relació eviternal

Conten que el paradís va escarnir l’infern perquè era negre, i l’infern va escarnir el paradís perquè en ell hi havia tan pocs homes, perquè els homes que estaven dins la seva negror són més que aquells que estaven en la blancor del paradís. I llavors el paradís va dir a nostra Senyora que ell s’havia disgustat molt de l’escarni que li havia fet l’infern, i per això li pregava que ella pregués al seu fill Jesucrist que en endavant no deixés anar cap home a l’infern, per tal que tots els homes anessin al paradís i que en ell hi hagués més homes que en infern.

—Perquè no és raonable que l’infern, que és tan dolent, tingui en ell cap cosa per la qual sigui més gran que jo que sóc tan bo, com sigui que ha d’haver-hi relació més gran entre gloriant i gloriable que entre turmentant i turmentable.

I llavors nostra Senyora va respondre al paradís i va dir aquestes paraules:

—Conten que un rei que estimava molt la justícia va tenir un fill de la reina, la seva esposa, que era molt bona dona. Un dia va passar que la reina va portar el seu fill a un verger per tal que s’hi esbargís. En aquell verger hi havia un llop que va anar cap a la reina, a la qual va ferir greument, i li va prendre el fill que portava al braç i se l’emportà a la lloba, la seva muller, i als seus fills perquè se’l mengessin. Però la lloba no se’l va voler menjar i el va nodrir com als seus fills, que jugaven amb ell. I quan ell va ser gran i els fills de la lloba varen ser grans, anaven junts per aquell gran boscatge on hi havia moltes males bèsties, i el fill del rei es va acostumar als costums dels llops, i menjava la carn crua i matava els homes i robava les ovelles dels pastors.

I llavors el paradís va entendre, pel que nostra Senyora deia, que pels mals costums dels homes que mengen ovelles crues i que en les seves obres no s’assemblen als seus pares i mares que en aquest món tenien bons costums, anaven a l’infern tants homes i al paradís tan pocs. I llavors va maleir el llop que robà a la reina el seu fill, a qui va ensenyar a menjar ovelles crues, i va maleir els patges de la reina, que no varen anar a cercar el seu fill i tampoc no el varen acompanyar quan va entrar al verger.

12. De l’exemple d’acció i passió maternal

Conten que l’acció i la passió es varen trobar en Jesucrist, i quan hagueren estat durant molt de temps en ell, Jesucrist les va trametre a sant Pere, i va dir a l’acció que estigués en l’ànima de sant Pere i a la passió, en el cos de sant Pere; i va dir a la fe, a l’esperança i a la caritat, a la justícia, a la prudència, a la fortitud i a la temprança, a la humilitat, a la castedat, a la misericòrdia i a la pietat, que les acompanyessin fins a sant Pere, i que mentre estiguessin en sant Pere no se’n separessin. Però si l’acció volia estar en el cos i la passió en l’ànima, que abandonessin la seva companyia i deixessin que els llops es mengessin les ovelles; i va dir a la justícia que castigués els pastors que no guardessin bé les ovelles. Però a aquestes paraules va respondre nostra Senyora i va dir que els pecadors tenien acció en ella, perquè ella era la seva mare i la font on bevien l’esperança i on trobaven la misericòrdia, i per això no convenia que les virtuts se separessin del tot de sant Pere, perquè sant Pere no podria tenir esperança en ella. I llavors va dir Jesucrist a les virtuts que es fes el que la seva mare volia, perquè ella tenia acció en ell, perquè era el seu fill i ella l’havia nodrit.

13. De l’exemple de l’hàbit cristinal

Conten que necessitat i contingència es varen trobar en diferència, que les va vestir amb la seva roba i les va anomenar idees, i elles varen demanar a diferència, si eren diferents, per què les havia vestit d’una mateixa roba. I diferència va respondre i va dir que elles eren diferents en les criatures i no en el creador, perquè en el creador són totes dues una sola idea, i per raó de la unitat les havia vestit amb una mateixa roba, i per aquesta roba les anomenà idees; però, com que els hàbits tenien aspectes diferents, la roba presentava aspectes diferents en les diverses criatures.

I llavors el monjo va dir a Ramon que li expli-qués aquell exemple, perquè era tan subtil que no el podia entendre. I Ramon va dir al monjo que aquell exemple estava escrit, i que el llegís tantes vegades fins que l’entengués, ja que l’hàbit de ciència viu de moltes repeticions; però que, si no l’entenia a les tres vegades de llegir-lo, que anés a llegir a les fulles de l’Arbre divinal, en el capítol de l’hàbit, perquè en aquell passatge hi havia el significat del que ell havia dit de les idees. I aquest ordre mateix va aconsellar Ramon al monjo que tingués en els altres llocs d’aquest llibre, en què hom entén unes coses per les altres.

14. De l’exemple de situació divinal

Conten que un home considerava com devia ser Déu abans que el món existís, i va dir que, com que Déu no té cos, no estava circularment, quadrangularment ni triangularment, i com que no el podia imaginar segons les tres dimensions corporals, va suposar que Déu no era res, perquè si existís, hauria d’estar sota alguna d’aquelles dimensions. I llavors, quan va suposar que Déu no era res, va sentir un dolor molt gran a la seva ànima i va dir que havia perdut tots els dejunis que havia fet i tots els parenostres que havia dit per l’amor de Déu, perquè va suposar que no hi havia altra vida més que aquesta en què som. I llavors va deixar de dejunar i va deixar de fer oració i va decidir anar a una ciutat a prendre muller i obtenir tot el que pogués dels delits corporals. Mentre l’ermità davallava de la muntanya per anar a la ciutat, es va trobar un colom que estava en un arbre i va demanar a l’ermità on anava, i l’ermità va contar-li el que li havia passat. I llavors el colom va dir a l’ermità aquestes paraules:

—Conten que un cristià i un sarraí disputaven i parlaven de Déu. El cristià va demanar això al sarraí: «Abans que el món fos creat, on era la voluntat de Déu?». El sarraí va respondre i va dir que estava en amant, amable i amar. El cristià va demanar al sarraí si entre aquells tres hi havia distinció, i el sarraí va dir que no. I llavors el cristià va dir que, com que no hi havia distinció, no podia estar en ells la voluntat, i com que no hi havia lloc on pogués estar, no podia ser res. I llavors el sarraí va dir que ella estava en si mateixa. I llavors el cristià va demanar si estava en si ma-teixa sense tots tres, perquè si existia sense ells, estaria ociosa. El sarraí va dir que estava amb tots tres. El cristià va dir que no podien estar en ella sense distinció de tots tres, perquè sense distinció no serien tres, ni dos, ni existirien en nombre de tres, sinó la voluntat tan solament, que estaria buida d’ells. I a això el sarraí no va poder respondre. «Això mateix et dic», va dir el cristià, «de la bondat de Déu: abans que el món existís, on era?». El sarraí no va gosar dir que estigués en bonificant, bonificable i bonificar, perquè això seria acceptar la producció de persones divines, i va dir que estava en si mateixa sense bonificant, bonificable i bonificar. I llavors el cristià li va dir que ella estava ociosa i buida de grandesa, de poder i de fi: de grandesa, perquè grandesa de bondat és que sigui tan gran en obrant com existint; buida estava de poder, perquè en si mateixa ni en altre no tenia poder ni ningú tenia poder en ella ni per ella; buida estava de fi, perquè d’ella cap bé no se’n seguia. I llavors el sarraí va ser vençut per raó de la producció divinal que el cristià li havia demostrat.

I l’ermità va entendre que la situació de Déu no estava en el subjecte corporal, sinó en l’espiritual, així com la voluntat, que està en amant, amable i amar, i bondat en bonificant, bonificable i bonificar espiritualment i no corporalment. I llavors l’ermità va tornar al seu ermitatge i es va adonar de la temptació que el dimoni li havia procurat, i va ser un bon home i de santa vida. I va dir que bondat virtuosa i guanyada no estava en cercle, quadrat ni triangle, sinó en les bones obres, que són del gènere de la virtut guanyada, virtut que és bona.





VI. De les flors de l’Arbre exemplifical


1. Dels proverbis de les flors de l’Arbre elemental

1. Més val or en home pobre que en ric.

2. És bon foc el que crema els heretges.

3. Més val el foc en la calor del cor, que l’aigua en la blancor de la cara.

4. Més val negror en el ferro que blancor en l’argent.

5. El foc que està en la pedra té pres aquell qui no l’en treu.

6. La lluor del foc venç la nit.

7. El foc que davalla és semblant al llop que davalla de la muntanya a les planes on estan les ovelles.

8. Cap foc és fred per la seva natura, i cap mal missatge procura pau.

9. El foc davalla amb humilitat i puja amb orgull.

10. Si no hi hagués el ferro al peu del cavall, no hi hauria l’or al cap del rei.

2. Dels proverbis de les flors de l’Arbre vegetal

1. La carabassa que servia al pebre deia mal de l’aigua i de si mateixa.

2. Orgullosa seria la rosa si no fos nascuda entre espines.

3. Tot seguit que la flor de l’ametller va ser buida, va caure del cimall a terra.

4. El foc que és invisible en l’oli apareix en la flama.

5. El pebre va reprendre l’all perquè vestia blanques vestidures.

6. El pebre no neix en totes les terres.

7. El cavall va reprendre el rei que deia mal de l’ordi.

8. El vi conforta el cor amb calor i destrueix el cervell amb sequedat.

9. El vi és més fort en la bóta que en la copa, i és més a prop de la seva fi en la copa que en la bóta.

10. Mal fa l’escarabat que neix amb color negre de la farina blanca.

3. Dels proverbis de la flor sensual

1. Els ulls varen dir a l’enteniment que entengués Déu en la seva infinitat, i l’enteniment va dir als ulls que esguardessin el sol al migdia.

2. El mul va pregar l’egua, la seva mare, que no digués que era fill de l’ase, i ella va dir al mul que ell ho significava en la seva figura, i per això ella no ho podia amagar.

3. El mul va trobar-se el cavall i l’ase, va saludar el cavall i no va voler saludar l’ase.

4. L’home va veure un lloc on havia tingut por i es va recordar dels seus enemics.

5. L’ànima va recordar el seu pecat, i els ulls varen plorar i la boca va fer dejunis.

6. Quan l’home amb el coltell tallava la carn sentia mollesa i quan tallava els ossos sentia duresa.

7. L’home va sentir amargor en la poma dolça perquè l’enteniment entengués la malaltia i la voluntat estimés la sanitat.

8. Cap aigua sent calor ni cap visibilitat és vista.

9. Els ulls desitgen veure la visibilitat i veuen el color, que no és de l’essència de la visibilitat.

10. Cap home és visible.

4. Dels proverbis de la flor imaginal

1. Cap imaginació és vista.

2. L’ànima racional dorm quan sense la imaginació mou la sensitiva.

3. La imaginació pot imaginar al mateix temps tot el cercle de la mola i no tot el cercle del firmament.

4. En aquest món val més imaginar la mort que la vida.

5. Dolenta és la imaginació que imagina bellesa sense bondat.

6. Abans un príncep ha d’imaginar forques que corona.

7. La imaginació té major concordança amb enteniment que amb voluntat.

8. Sense multiplicament de l’espècie, la imaginació no es podria estendre en grandesa.

9. Tota imaginació és instrument d’imaginant i d’imaginable.

10. Per excés d’imaginar està la memòria malalta.

5. Dels proverbis de la flor humanal corporal

1. La vida de l’home està en la concordança de les seves parts.

2. Un home pecador no té dret a cap cosa que sigui de Déu.

3. Del dimoni és l’home que s’estima més a si mateix que a Déu.

4. Qui estima més Déu que a si mateix més tracta l’honor de Déu que el seu i que el del seu fill.

5. Molt més útil és per a un home un bon pensar que un bon sentir.

6. A penes hi ha cap home que faci allò per què és creat.

7. Tots els homes que tenen bona fama no són bons.

8. La bona fama en un mal home és hàbit d’hipocresia.

9. Val menys que l’ase l’home que vol més valer pel cos que per l’ànima.

10. L’home que imagina sovint d’on ha vingut coneix els camins del dia i de la nit.

6. Dels proverbis de la flor humanal espiritual

1. La voluntat va pregar a l’enteniment que digués al seu amat que ella l’amava més que a si mateixa, i per això l’enteniment va voler entendre Déu més que a si mateix i la memòria recordar més Déu que a si ma­teixa.

2. Si la voluntat hagués amat molt son amat, ja la memòria no l’hauria oblidat.

3. En una mà de l’amat va veure l’enteniment una espasa i en l’altra una flor, i per això va dir a la voluntat que tingués por i que trametés l’esperança a la misericòrdia.

4. Tant amava la voluntat al seu amat que no li bastava el temps per amar-se a si mateixa.

5. La memòria va recordar l’amat i l’enteniment el va entendre, i la voluntat va desitjar que fos honrat per tothom.

6. La voluntat va trametre a l’amat l’esperança per tal que dels pecadors tingués pietat i remembrança.

7. Malalta jeia la voluntat per amar massa, i la guaria major recordar i entendre amb la bondat del seu amat.

8. La memòria, l’enteniment i la voluntat ploraven els seus pecats, i l’amat els va trametre la caritat i l’esperança.

9. La voluntat que bé ama cull flors blanques i la voluntat que mal ama les cull negres.

10. La voluntat va pujar a l’amat i li va dir que el món, que és seu, és destruït pels mals homes.

7. Dels proverbis de la flor moral virtual

1. La justícia, la prudència, la fortitud i la temprança varen collir mèrits blancs per tal que amb blanques vestidures servissin l’amat.

2. La fe plora i demana ajuda als seus homes, i a penes hi ha ningú que li respongui.

3. La caritat es clama a la justícia dels mals homes que no la volen amar, i l’esperança recorda la misericòrdia.

4. L’home que té por de la justícia té manca de caritat.

5. Gran justícia no és tan temible com privació de gran esperança.

6. L’home savi és aquell que abans de parlar recorda la veritat i la prudència.

7. Cap home és just si de la justícia no té esperança.

8. Més val força en prudència que en fusta o ferro.

9. Qui és vestit de virtuts no té necessitat de res.

10. Si Déu fallés a home virtuós, aniria contra la justícia, la caritat i l’esperança.

8. Dels proverbis de la flor vicional

1. La temprança es va clamar de la gola, i la justícia va castigar la fortitud.

2. Qui en amar cull culpes, cull penes.

3. Com que l’orgull és viciós, quan pensa pujar a dalt va a baix.

4. El fill que neix en luxúria té pena per la culpa del seu pare.

5. Cap home avar té esperança.

6. Un home irat és més lluny de la prudència que cap altre home.

7. Com que entre el vici i Déu no hi ha cap semblança, el vici no pot ser criatura.

8. Cap vici té concordança amb ésser.

9. Entre vici i culpa no hi ha cap diferència.

10. Pitjor és un vici en l’ànima que mil en el cos.

9. Dels proverbis de la flor imperial

1. En la justícia del rei hi ha la pau del seu poble.

2. Més bella és la justícia del rei que la seva corona.

3. En el deshonor del rei es deshonra el seu poble.

4. Cap gran servitud és durable.

5. Cap home sol es pot defensar d’un mal príncep.

6. Cap home està segur en amistat d’un príncep.

7. El mal príncep i el dimoni major han fet aliança.

8. El poder del mal príncep és la presó de la saviesa i de la voluntat.

9. Cosa difícil és que un príncep guarnit sigui humil.

10. En cap home la humilitat és tan bella com en un príncep.

10. Dels proverbis de la flor apostolical: dels articles de la deïtat

1. Com que tot el que existeix és perquè hi ha Déu, si no hi hagués Déu no existiria res.

2. Si hi hagués molts déus, la infinitat no seria res.

3. Impossible és que dos pares siguin infinits.

4. Pel contacte de les divines raons neix Fill Déu de Déu Pare.

5. De la trobada entre el Pare i el Fill neix l’Esperit Sant.

6. Si el món pogués ser etern, hi podria haver possibilitat sense possitivitat.

7. La recreació del món ha doblat la servitud dels homes.

8. Tothom és creat per conèixer la glòria de Déu.

9. Cap ens pot desviar el món del fi per al qual és creat.

10. Més pot Déu en si mateix que en un altre.

11. Dels proverbis de la flor apostolical: dels articles de la humanitat

1. Més noble i més bona és la concepció de Jesucrist que la recreació del món.

2. Perquè pertany més a Déu produir grans coses bones que petites, pot més néixer de verge que crear el món.

3. Per la mort de Jesucrist viu el gran amar dels bons homes.

4. Jesucrist davallà a l’infern perquè els sants homes pugin al cel.

5. La resurrecció de Jesucrist és el mirall de la comuna resurrecció.

6. El fi de la humanitat de Crist es troba en les altures.

7. La grandesa de jutjar es troba en la veritat de sentir i d’entendre.

8. Qui desama Jesucrist desama el fi de tot quant existeix.

9. Cap nom és més virtuós que el nom de Jesucrist.

10. Cap testimoni és més ver que els articles de la fe.

12. Dels proverbis de la flor celestial

1. Elementar és flor de Lleó, del Sol i de diumenge.

2. Vegetar és flor de Sagitari, de Júpiter i de dijous.

3. Sentir és flor de Capricorn, de Saturn i de dissabte.

4. Imaginar és flor de Càncer, de la Lluna i de dilluns.

5. Àries, Taure i Gèminis escarneixen els homes que diuen que saben totes les seves natures.

6. El Sol i Venus reprengueren Mercuri, que fa perdre el temps als homes en l’argent viu que neix a la terra.

7. Qui pot saber quantes vegades s’han trobat Àries, Taure i Gèminis amb Saturn, Júpiter i Mercuri?

8. Més val l’argent en la bossa que en Mercuri.

9. Heretge és qui té més por de Gèminis i de Càncer que de Déu.

10. El poder, la saviesa i la voluntat de Déu tenen amistat més gran que Capricorn, Mart i dissabte.

13. Dels proverbis de la flor angelical

1. Major és la glòria de sant Gabriel que el seu tot i les seves parts.

2. Quan l’home peca fa vergonya al seu bon àngel.

3. Un bon àngel aconsella amb entendre, i un mal àngel amb imaginació.

4. Un mal àngel aconsella cap avall, i un bon àngel cap amunt.

5. Un mal àngel aconsella amb falsia i mestria, i un bon àngel amb mestria i lleialtat.

6. Cap dimoni té concordança amb si mateix.

7. Així hi ha pena en dimoni com moviment en cercle.

8. Cada dimoni es turmenta a si mateix i als altres.

9. Un mal àngel és tot capgirat en el mal i en el pecat.

10. Cap dimoni té esperança ni pietat.

14. Dels proverbis de la flor eviternal

1. —Infern —va dir paradís—, què desitgeu?

—Paradís, que cap bé tingueu.

2. —Infern, per què estàs tan irat?

—Paradís, perquè Crist m’ha despullat.

3. —Infern, per què fas mal al teu amic?

—Paradís, perquè no estima el bé públic.

4. —Infern, tens molt de beure i de menjar?

—Paradís, els homes no fan sinó pecar.

5. —Infern, has begut sang de rei?

—Paradís, n’estic tot vermell.

6. —Infern, què paguen en el teu hostal?

—Paradís, desesperança i tot mal.

7. —Infern, pot algú de tu sortir?

—Paradís, en mi no es poden penedir.

8. —Infern, per què tants homes t’has begut?

—Paradís, perquè Crist no és amat ni temut.

9. —Infern, per què ets tan malvat?

—Paradís, perquè sóc deslleial.

10. —Infern, de qui has tingut por?

—Paradís, de Crist perdonador.

15. Dels proverbis de la flor maternal

1. —Mare —va dir Crist—, sou saludada?

—Ah, Fill, i tantes vegades!

2. —Mare, què us diuen els pecadors?

—Fill, diuen que vós sou perdonador.

3. —Mare, per què hi ha tants pecadors?

—Fill, perquè no hi ha bons pastors.

4. —Mare, com us podria alegrar?

—Fill, que us plagués molt perdonar.

5. —Mare, massa la gent m’ha oblidat.

—Fill, teniu-ne gran pietat.

6. —Mare, jo perdonaria qui ho volgués.

—Fill, mostreu als pecadors el camí.

7. —Mare, teniu pietat?

—Fill, i per què he plorat tant?

8. —Mare, i per què em pregueu tan sovint?

—Fill, perquè el món està en perdició.

9. —Mare, tanta gent em desama!

—Fill, tanta gent em reclama!

10. —Mare, per què ameu tant el perdó?

—Fill, perquè no em dieu que no.

16. Dels proverbis de la flor cristinal

1. —Humanitat amiga, i tant t’he honrat!

—Ah, deïtat senyora meva, i tanta pena per vós he portat!

2. —Ah, humanitat! Tot el món t’he creat.

—Ah, deïtat! Tot el món en mi has recreat.

3. —Ah, humanitat! De mi no t’has de clamar.

—Ah, deïtat! Fes-me molt conèixer i honrar.

4. —Ah, humanitat! Tu ets en mi Déu.

—Ah, deïtat! El món és per mi teu.

5. —Ah, humanitat! I demana.

—Ah, deïtat! Els homes invoquen la meva mare.

6. —Ah, humanitat! Gran bé t’he volgut!

—Ah, deïtat! Jerusalem s’ha perdut.

7. —Ah, humanitat! Tens un molt bell hostal!

—Ah, deïtat! Defensa els meus parents del mal.

8. —Ah, humanitat! Tota estàs bella.

—Ah, deïtat! Molts homes em criden.

9. —Ah, humanitat! Ets molt ben ornada.

—Ah, deïtat! Molt m’han pregat.

10. —Ah, humanitat! Tu ets la meva bella semblança.

—Ah, deïtat! Doneu per mi perdonança.

17. Dels proverbis de la flor divinal

1. —Ah, Fill Déu! I el meu cor tant t’ama.

—Ah, Déu Pare! El Sant Esperit és flama.

2. —Ah, Pare i Fill infinit!

—Ah, Sant Esperit d’ambdós sorgit!

3. —Ah, generació infinida!

—Ah, expiració acomplida.

4. —Ah, expiració eternal passiva!

—Ah, expiració eternal activa!

5. —Ah, passió! Tu vols ser infinida.

—Ah, acció! I tu vols ser acomplida!

6. —Ah, Fill! Tu tens noble Pare.

—Ah, Pare! Tu tens Fill sense mare.

7. —Ah, Pare i Fill, qui us veu!

—Ah, Sant Esperit tot ple.

8. —Ah, Pare i Fill, ma fontana!

—Ah, riu que res no demana.

9. —Ah, Pare i Fill, amb mi un Déu!

—Ah, Sant Esperit, cadascú de nosaltres és teu.

10. —Ah, Sant Esperit, que tens un nombre complet.

—Ah, numerant, que tens un nombre establert!





VII. Del fruit de l’Arbre exemplifical


1. De l’exemple del fruit elemental

Conten que en l’anell del rei l’or i la maragda varen disputar, perquè l’or deia que els elements eren més per tal que ell existís que no per la maragda, perquè més serveis feia ell que la maragda. La maragda va dir que ella feia més servei en el rei, i l’or en els mercaders. I l’or va dir a la maragda que no sabia el que el ferro havia dit a la fusta.

—I com va ser, això? —va dir la maragda.

—Conten —va dir l’or— que un rei va vèncer en una batalla. Hi va haver una disputa entre l’escut i l’espasa del rei, perquè l’escut deia que ell havia protegit el rei, que no havia estat ferit en la batalla, perquè ell havia sofert els cops de les llances i de les espases dels que volien matar el rei, que hauria mort si ell no hi hagués estat. I l’espasa va dir que ella havia vençut en la batalla, perquè havia matat i ferit els que volien matar el rei.

I llavors la maragda va dir a l’or que ell havia donat exemple contra si mateix, perquè encara que era bell en l’escut del rei, no seria bo en l’espasa que fereix i mata els cavallers, els quals no podria matar si fos d’or. I, a més a més, que ell és donat als cavallers perquè els cavallers tinguin espases de ferro amb què guardar i defensar el rei i matar els qui el volen matar. I així l’espasa té dos oficis: el primer, que és defensar el rei, i el segon, que és matar els enemics del rei. I l’escut no té més que un ofici solament. I llavors l’or va sentir vergonya de com havia donat exemple contra si mateix, perquè bé coneixia que la maragda guardava el rei de metzines i alegrava el cor del rei.

2. De l’exemple del fruit vegetal

Conten que en la poma hi va haver una disputa entre la potència elementativa i la potència vegetativa, perquè l’elementativa deia que la poma era el seu fruit en tant que era cos pels elements, i les qualitats que tenia les tenia pels elements, i la vegetativa al·legava i deia a l’elementativa que ella no havia sentit el judici que un jutge havia donat entre el començament i el fi.

—I com va ser, això? —va dir l’elementativa.

—Conten —va dir la vegetativa— que la farina, l’aigua i el forn varen fer un pa, que es va voler menjar un home perquè volia viure’n. I l’aigua, la farina i el forn varen dir que no volien que l’home es mengés el pa, i l’home va dir que ell volia menjar-se el pa perquè el pa estava fet per menjar i per viure. I llavors varen anar a un jutge, que va donar sentència que l’home mengés el pa, perquè l’aigua, la farina i el forn l’havien fet per menjar i per viure, i va castigar l’aigua, la farina i el forn perquè disputaven contra el fi per al qual existien.

3. De l’exemple del fruit sensual

Conten que un moliner nodria un porc a qui donava per menjar el blat que robava als homes a qui pertanyia. Un dia va passar que el moliner va donar el blat al porc, i l’ase va voler menjar amb ell d’aquell blat. El moliner va pegar a l’ase amb un bastó perquè no es mengés el blat. Molt es va meravellar el porc perquè el moliner no volia que l’ase mengés del blat, i va demanar a l’ase per què el seu senyor li havia pegat. Ell li va dir que el seu senyor era un mal senyor i un lladre perquè ell portava el blat, i li feia una injustícia perquè no li’n donava per menjar. El porc va dir a l’ase que en això semblava que el senyor l’estimava més a ell que a l’ase i que ell era més honorat, perquè no treballava en el transport del blat ni en cap altra cosa, i el seu senyor li donava blat per menjar-ne a voluntat, i no volia donar-ne a l’ase, que portava el blat. I l’ase va dir al porc que malament havia entès l’amistat del seu senyor i el seu honrament, perquè el seu senyor l’havia castrat per tal que no tingués fills i no el feia treballar perquè estigués gras, i quan hauria menjat molt de blat i estaria gras, un dia li donaria un cop de maça al cap i el mataria, i després el posaria en sal i se’l menjaria peça a peça. Molt va desplaure al porc això que l’ase li havia dit, i va dir que en mala hora s’havia menjat el blat, perquè se’l menjava per morir. I, a més a més, es menjava el blat robat, per la qual cosa havia pecat, i d’aquest pecat va tenir consciència per por de la mort. I per aquest motiu va dir que aniria a fer penitència d’aquell pecat fins a una vinya on hi havia molts de raïms, i que mai més no menjaria blat robat ni estaria amb el seu senyor, que li havia fet gran afront i gran mal perquè l’havia castrat, perquè no li semblava que fos del llinatge de les bèsties. I llavors va anar a la vinya i es va voler menjar els raïms, que digueren al porc que ells eren el fruit del senyor de la vinya i no d’ell, que no tenia cura de la vinya com en tenia l’home, i per això feia pecat. I llavors el porc va dir que ell no volia tenir consciència sinó per por de la mort, i llavors es va menjar els raïms a la seva voluntat. Mentre el porc menjava els raïms, un corb va dir al porc que ell era fruit del senyor de la vinya perquè es menjava els seus raïms, i el mataria quan fos ben gras. I llavors el porc va tenir consciència dels raïms que es menjava, i va sortir de la vinya i va fugir fins a un gran boscatge on va dir que volia menjar per no morir i s’estimava més ser magre i viure molt de temps que ser gras i morir en molt poc temps.

4. De l’exemple del fruit imaginal

Conten que el temps pretèrit i el temps futur varen disputar sobre la imaginació, perquè cadascú deia que era seva. El temps pretèrit al·legava que la imaginació era seva perquè imaginava les coses passades, i el temps futur deia que la imaginació era seva perquè imaginava les coses esdevenidores. Mentre així discutien, el temps futur va dir que elegissin jutge que posés fi a la seva discussió, i va dir que fos jutge el temps present, perquè estava enmig de tots dos. El temps pretèrit va dir que era veritat que el temps present estava enmig de tots dos, però no ho estava la seva voluntat, perquè més s’estimava les coses esdevenidores que les passades, i va dir que ell tenia per bo que l’enteniment fos jutge, perquè estava enmig en tant que entenia les coses passades i les esdevenidores. Però el temps futur va dir que l’enteniment no era un jutge convenient perquè tenia major proporció i concordança amb la imaginació en les coses passades que en les esdevenidores. I llavors no es varen poder avenir ni varen poder trobar un jutge imparcial, i tots dos varen combatre. I com que la imaginació s’estimava més ser del temps pretèrit que del futur per raó de la memòria, que li ho pregava, el temps esdevenidor va ser vençut, i va dir al temps present que feia mal fet de no ajudar-lo, perquè ell l’estimava molt.

5. De l’exemple del fruit humanal

Conten que el cos i l’ànima varen disputar sobre l’home, perquè el cos deia que l’home era el seu fruit i l’ànima deia el contrari. El cos al·legava que l’home era el seu fruit perquè ell era de més coses que l’ànima, ja que ell era de quatre arbres, és a dir, de l’elemental, del vegetal, del sensual i de l’imaginal, i l’ànima no era més que d’un arbre solament. I llavors l’ànima va dir al cos que ell no sabia què havia dit la santedat a l’honrament.

—I com va ser, això? —va dir el cos.

—Conten —va dir l’ànima— que un bisbe estava en companyia de deu canonges que eren homes bons, devots i de santa vida i feien molt bé l’ofici de l’església. Aquell bisbe tenia un gran desig de ser arquebisbe, per ser més honrat i tenir més canonges en la seva senyoria. Aquell bisbe va anar a cort i va procurar ser arquebisbe, i quan va ser arquebisbe els canonges d’aquell arquebisbat, que no eren homes bons ni de santa vida, es varen oposar a l’arquebisbe, que els corregia, i li varen donar grans treballs, i varen dir que si ell no era de la seva mena, que el matarien. I llavors l’arquebisbe va dir que la santedat fa prelat i no l’honrament, encara que la santedat no meni pel camí tantes bèsties com fa l’honrament, i va dir que gustosament retria l’honrament a canvi de la santedat si la podia recobrar. I llavors la santedat va dir a l’honrament que ella valia més amb pau que l’honrament amb treball.

I, a més a més, va dir l’ànima al cos que ella honrava més l’home que ell, perquè ell posava en l’home la natura de les bèsties i ella posava en l’home la natura dels àngels.

6. De l’exemple del fruit moral

Conten que la virtut i el mèrit varen disputar sobre l’Arbre moral, perquè la virtut deia que ella era el seu fruit, però el mèrit va dir que ella no sabia què havia dit el cavall al rei.

—I com va ser, això? —va dir la virtut.

—Conten —va dir el mèrit— que un rei tenia un falcó que caçava bé les grues. Va passar que el rei va anar un dia a caçar i amb el falcó va agafar una grua fent-la davallar dels núvols a terra. I llavors el rei va estar molt satisfet d’aquell falcó que tan bé havia matat aquella grua i li va dir que l’estimava molt. El cavall va dir al rei que ell es meravellava que el rei estimés tant el falcó, que si feia això no ho feia per donar plaer al rei sinó per poder menjar. El rei va dir al cavall que no el creia, i va dir que en tenia enveja, i llavors va punyir el cavall amb els esperons i el va fer córrer molta estona. El cavall va dir al rei que ell deia el que deia per experiència, perquè si donava menjar al falcó, el falcó ja no aniria a prendre les grues per amor al rei, perquè no va a elles sinó quan té fam. I, a més a més, que el rei l’havia de creure perquè ell el portava allà on volia dejú i dinat, i quan el punyia amb els esperons tenia paciència, cosa que no tindria el falcó si ell li pegava amb la mà. I llavors el rei va entendre que el cavall deia la veritat, i li va dir que ell tenia el mèrit guanyat, i que el volia estimar més que al falcó, el qual això que feia no ho feia pel seu amor sinó per la seva necessitat, i quan li feia alguna cosa que el disgustava, ell li fugia i tornava perquè li donés menjar.

7. De l’exemple del fruit imperial

Conten que la corona del rei i la pau del poble varen disputar sobre l’Arbre imperial, perquè la corona deia que ella era el seu fruit, i la pau del poble deia que l’era ella, el seu fruit, i que no l’era la corona. La corona al·legava i deia que ella era el fruit perquè estava en el cap del rei, i la pau estava en el poble, que seia als peus del rei. I la pau va dir a la corona que ella no sabia el que la guerra havia dit al cavall del rei.

—I com va ser, això? —va dir la corona.

—Conten —va dir la pau— que un rei tenia un bell cavall que era fort i que corria molt bé. Aquell cavall vivia sense esforç i ben cuidat i menjava tant com volia i no tenia cap mal, perquè el rei tenia pau a la terra i amb els seus veïns. Un dia va passar que el rei cavalcava el cavall, que era gras i orgullós, i aquest va desitjar fer mal als homes i als altres cavalls a qui menyspreava. I llavors va aconsellar al rei que fes la guerra de totes passades per tal de tenir la fama que ell era bon cavaller i que tenia un bon cavall. El rei va creure el cavall i va fer la guerra tant sí com no amb un príncep, que el va vèncer en una batalla i li va prendre la terra. El rei va fugir a cavall i va anar a una terra estranya, i va haver de vendre la corona per poder menjar i va acabar en la pobresa. El cavall va acabar molt magre perquè tenia poca cosa per menjar, i jeia a la soll perquè no hi havia ningú que escombrés l’estable. I llavors la guerra va dir al cavall que el consell que havia donat al rei l’havia donat contra la seva grassesa i contra la netedat del seu llit i la bellesa del seu pèl i el delit del seu repòs.

8. De l’exemple del fruit apostolical

Conten que l’honrament i la salvació dels homes varen disputar sobre l’Arbre apostolical, perquè cadascú deia que era el fruit d’aquell arbre. L’honrament al·legava i deia que ell n’era el fruit perquè el papa era més honrat que cap altre home. La salvació al·legava i deia que ella era molt millor en molts homes que l’honrament en un home, i per això convenia que el que era més gran i més útil fos fruit de l’Arbre apostolical, perquè si no ho fos, el fi no estaria en els cimalls de l’arbre, que no donaria fruit perquè el fi no estaria en els cimalls, i el començament estaria en els cimalls amb honrament, i el fi a la terra amb deshonrament. I així l’arbre estaria invertit de bondat en maldat i faria mal fruit, i de grandesa en poquesa i faria poc fruit, i de duració en corrupció i el fruit es corrompria de seguida, i de poder en frevolesa i per això el fruit no podria donar força a aquells qui el mengessin. I, a més a més, que estaria invertit de saviesa en ignorància i no faria llum als homes que anessin pels camins drets i de dia. I, encara, que estaria invertida la seva voluntat d’amabilitat en desamabilitat, i la seva virtut estaria invertida en vici, i la seva veritat en falsedat, i la seva glòria en pena. I així en tot el món no hi hauria tan mal arbre com l’Arbre apostolical si l’honrament estigués en els cimalls i el fi de l’arbre a la terra, al peu de l’arbre. I per això va dir la salvació de molts homes que ella havia d’estar en els cimalls, perquè l’Arbre estigués dret i fos l’arbre més gran del món, i que l’honrament fos una de les flors d’on nasqués i sortís fruit del qual visquessin molts homes en vida eviternal i fugissin de la mort perpetual.

9. De l’exemple del fruit celestial

Conten que hi va haver una gran disputa entre el Sol i el rei, que havia tingut un fill de la seva muller, perquè el Sol deia que era el seu fill raonablement, així com l’home bo que per raó de bondat fa bé. El rei deia que era el seu fill naturalment, així com el foc que naturalment escalfa, i pare que naturalment fa fill. I, a més a més, que ell l’havia tingut amb la seva muller i l’havia produït de la seva espècie humana, i el Sol no té muller ni és home. I per això el rei va dir al Sol que ell no sabia el judici que ell havia fet d’un seu procurador.

—I com va ser, això? —va dir el Sol.

—Una vegada va passar —digué el rei— que un procurador meu va estar durant molt de temps en una ciutat en representació meva. Jo li havia deixat que governés aquella ciutat perquè hi procurés el meu honor i el benestar de les persones. El procurador va mirar tant com va poder pel seu honrament i no pel meu, i durant tant de temps va estar el procurador en aquella ciutat que la gent l’hi tenien així com a senyor i li feien l’honrament que toca fer a un rei. Va passar que jo vaig anar a aquella ciutat i la gent no em va fer l’honrament que correspon a un senyor i a un rei, i honraven aquell procurador meu com a rei, tal com s’havien acostumat a fer. I llavors jo li vaig dir al procurador que se n’anés de la ciutat i que anés a cercar honrament de rei en una ciutat que fos seva, perquè jo no volia que en la meva ciutat, i amb mi a dins, ell tingués honrament de rei. I és que en una ciutat no hi poden haver dos reis.

I llavors el Sol va dir al rei que ell no sabia això que Mercuri havia dit a l’alquimista.

—I com va ser, això? —va dir el rei.

—Conten —va dir el Sol— que un alquimista volia fer, de l’argent viu, argent, i va voler fer argent de l’argent viu en el foc. Mercuri va dir a l’alquimista que l’argent viu naixia a la terra, i que ell l’havia fet amb consell d’Àries i de Taure i dels seus altres germans i, a més a més, amb consell de Saturn i dels seus altres amics, i que tots junts havien ordenat, abans que l’argent viu fos engendrat, que la terra fos mare de l’argent viu i ell fos el seu pare. I per això ell no volia que el seu fill tingués altre pare i altra mare, i a la seva voluntat consentiren Àries, Taure i Gèminis. I jo —va dir el Sol— i tots els meus germans i totes les meves germanes hi consentírem. I llavors l’alquimista no va poder fer de l’argent viu argent pur, perquè no el podia fer sense la nostra voluntat, ni sense la voluntat del seu primer pare ni de la seva primera mare.

I llavors el rei va saber que el Sol, segons l’exemple que li havia donat, volia dir que el fill que ell havia tingut amb la seva muller era fill del Sol en tant que home general, i que era fill del rei i de la reina en tant que home particular.

10. De l’exemple del fruit angelical

Conten que un ermità va trobar un àngel i un dimoni que disputaven, perquè l’àngel deia que el bon obrar era fruit de l’estar, i el dimoni deia que l’estar era fruit del mal obrar. L’àngel al·legava i deia que l’obrar era el fruit de l’estar perquè la bondat era major en el recordar, en l’entendre i en l’amar de l’àngel que contempla Déu que no pas en l’essència de l’àngel. El dimoni deia que la bondat natural es troba en mal estat pel mal recordar, pel mal entendre i pel mal amar. I per això l’ermità va dir que ells no sabien el que havia dit un grec a un llatí i a un sarraí, perquè si ho sabessin no disputarien sobre el que estaven disputant.

—I com va ser, això? —varen dir l’àngel i el dimoni.

—Conten —va dir l’ermità— que un llatí i un sarraí es varen trobar en una vinya on hi havia molts de raïms, i mentre menjaven els raïms, el llatí va dir al sarraí que dels raïms se’n fa vi, i el sarraí va dir que no se’n feia vi sinó que se’n feia nabit, que és el mateix que dir vi en àrab. I perquè el cristià no entenia què volia dir nabit, ni el sarraí no entenia què volia dir vi, tots dos negaven el que deia l’altre. I per això estaven en gran disputa fins que va arribar un grec que coneixia el llenguatge de tots dos, i va dir que vi i nabit signifiquen una mateixa cosa en realitat de nombre, però que no signifiquen una mateixa cosa en un mateix llenguatge. I per això la seva contrarietat restava en el fet que no s’entenien.

Això va dir l’ermità a l’àngel i al dimoni perquè l’àngel entengués que ell deia la veritat segons el bon estat, però el dimoni també segons el mal i pervers estat.

11. De l’exemple del fruit eviternal

Conten que un home va sentir predicar sobre el paradís i l’infern. El predicador deia que els bons homes tindran glòria eviternal al paradís, i els mals homes tindran pena eviternal a l’infern. Després del sermó l’home va pensar molt en el que havia sentit dir al predicador sobre la glòria del paradís i la pena de l’infern, i va sentir en si mateix que ell tenia més por de les penes de l’infern que desig de la glòria del paradís. I tan sovint pensava en les penes de l’infern i durant tant de temps va estar en aquest pensament que quasi no es recordava de Déu ni del paradís. I la gran por que tenia el feia llanguir i estar magre i malalt. I per això va dir a la seva ànima que la por que tenia el faria morir. I llavors es va proposar d’oblidar la pena de l’infern i desitjar la glòria del paradís, perquè desitjar grans béns fa estar el cos sa i gras, i l’ànima alegre. Però com que durant tant de temps havia estat pensant en les penes de l’infern i oblidant el paradís, no podia fer de la seva memòria el que volia, perquè l’havia acostumat massa a recordar les penes i a oblidar la glòria. I per això es va proposar d’acudir a un amic seu que era molt savi, a qui va explicar el seu estat perquè li donés consell i manera que pogués recordar el paradís i oblidar l’infern, perquè per culpa de la por de l’infern se sentia morir. I aquell amic seu li va dir que la raó per la qual ell elegia més recordar l’infern que el paradís era perquè s’estimava més a si mateix que a Déu, i per això ell li aconsellava que estimés més Déu que a si mateix, perquè aquelles coses que hom més estima més sovint les recorda, i més tem el deshonor d’aquelles que el mal d’aquelles que tant no estima. I llavors l’home va començar a estimar més Déu que a si mateix i va recordar més sovint la bondat de Déu que la seva, i deia que aquella valia més que la seva. I ell, que ho volia, deia que era de raó, perquè la bondat de Déu és font i fruit on es cullen tots els béns. Tant es va acostumar aquell home a recordar la bondat de Déu que ja no tenia por de les penes de l’infern, ni quasi tenia cura de si mateix, perquè no estimava l’honrament, el repòs ni la riquesa, i tant li era qui el maleïa com qui el lloava, i qui l’amenaçava com qui el saludava, i quan l’afrontaven o el deshonraven no recordava la venjança. Però quan era deshonrat Déu, a qui ell tant s’estimava, estava en tristor i en infelicitat pel deshonor fet a Déu, i deia a la gent:

—Ah, gent! Per què pequeu? I per què deshonreu el meu amat? Si sovint consideréssiu la infelicitat que es produeix pel pecat, en poc temps passaria que de cap cosa no tindríeu alegrança.

12. De l’exemple del fruit maternal

Conten que un monjo havia pres per costum lloar nostra Senyora, a qui deia que ella era mare de recreació per tal que el seu Fill recobrés el fruit del món, que havia perdut per pecat original. I per això deia a nostra Senyora que ella estava obligada a pregar al seu Fill pels pecadors, perquè si no hi hagués pecadors ella no seria mare de Déu. Durant molt de temps va estar el monjo en tal oració. Va passar que una nit, quan els monjos havien dit matines i havien sortit de l’església, el monjo va anar a l’altar a pregar a nostra Senyora, així com solia fer, i va veure nostra Senyora que seia sobre l’altar i plorava dient aquestes paraules:

—Aquells que diuen que el pecat és la causa del meu honrament em diuen gran maldat, perquè el pecat no pot ser causa de cap bé, ja que si ho fos no seria causa de mal. I diuen de mi gran alabança aquells que diuen que jo sóc mare de Déu perquè Déu va voler ser home, i jo per aquests homes estic obligada a pregar al meu Fill, perquè sóc lloada per ells. I aquells que diuen que jo no seria mare de Déu si no existís el pecat diuen que el fruit de la meva maternitat no és el meu fill Jesucrist sinó que ho és el pecat. I per això no saben què és el que l’enteniment va dir a la voluntat.

—I com va ser, això? —va dir el monjo a nostra Senyora.

—Conten —va dir nostra Senyora— que l’enteniment va dir que ell volia entendre la trinitat de Déu i l’encarnació i els altres articles de la fe cristiana. I la voluntat va dir que ella no ho volia per tal que l’enteniment tingués fe, i que per la fe tingués gran mèrit, i pel gran mèrit gran glòria, cosa que no tindria si entengués els articles de la fe. I l’enteniment va respondre i va dir a la voluntat que, d’això que deia, se’n seguiria que ell com menys entendria els articles tindria major glòria, així com ignorància, que és el contrari de l’entendre, seria ocasió per la qual ell tindria gran glòria. I per això ell no volia creure la voluntat, i va dir que així com ella volia tenir gran glòria per gran amar, la volia tenir ell per gran entendre. I, a més a més, va reprendre la voluntat i va dir que ell era més creat per entendre molt Déu que per tenir gran glòria, així com la voluntat, que havia estat creada més per amar molt Déu que per amar-se a si mateixa. I, a més a més, va dir que encara que ell entengués la trinitat de Déu, d’això no se’n seguia que perdés l’hàbit de la fe, perquè al principi havia cregut en la trinitat i a la fi es proposava que, quan l’oblidaria, l’estotgés en l’hàbit de la fe, que la retenia, i on ell la trobava quan la volia entendre. I per això va dir que la fe era conseqüència del seu entendre, i que ell collia el fruit de la trinitat en l’entendre quan l’entenia, i en la fe quan la creia perquè no la podia entendre.

I llavors el monjo, per les paraules que nostra Senyora havia dit, va dir a nostra Senyora que ella era mare de Déu perquè Déu volia ser home, i que ella era mare dels pecadors com a conseqüència de la recreació, sense la qual no podrien ser fills seus.

13. De l’exemple del fruit cristinal

Conten que la voluntat va fer anar l’enteniment a un verger on hi havia molts bells arbres i bons, entre els quals n’hi havia un que era més gran i més bell i feia millor fruit que cap altre, i li va dir a l’enteniment que li portés els fruits d’aquells arbres, perquè ella en volia menjar. I l’enteniment va anar a aquell verger, però, com que era peresós i es cansava més de pujar als grans arbres que d’enfilar-se als petits, va portar els fruits dels arbres petits a la voluntat, que no hi trobà gran sabor, perquè de fruit petit no en ve gran sabor, i va dir a l’enteniment que tornés al verger i que li portés millors fruits i més saborosos, perquè aquells no la podien sadollar. I llavors l’enteniment va haver de tornar al verger i va haver de pujar als arbres més grans, i es va cansar molt, i portà els fruits a la voluntat, fruits amb els quals la voluntat no es va poder sadollar, perquè major era el seu apetit que el sabor d’aquells fruits. I per això va dir a l’enteniment que tornés al verger, perquè no li havia portat aquells fruits que són més grans i més saborosos, perquè si ho hagués fet ella s’hauria pogut sadollar. I llavors l’enteniment va dir a la voluntat que ella era una dona enutjosa que no planyia el treball dels seus servidors ni li podien fer les coses al seu gust, ni agraïa a ningú el servei que li feia, perquè ell li havia portat argent i or i pedres precioses, pomes, figues i cireres, cavalls i falcons, castells i ciutats, i honraments, belles dones i bells fills, i belles vestidures, i no se sentia satisfeta amb aquells fruits que li havia portat. I la voluntat va demanar a l’enteniment si hi havia en el verger cap arbre que produís major i millor fruit que cap altre d’aquells que ell li havia portat. I l’enteniment va dir que hi havia un arbre on ell no havia pujat, un arbre que feia major i millor fruit que cap dels altres, però no hi volia pujar perquè era molt fatigós per als qui hi pujaven. I llavors la voluntat va dir a l’enteniment que a ell li passaria el mateix que li havia passat a un home ric i avar.

—I com va ser, això? —va dir l’enteniment.

—Conten —va dir la voluntat— que en una ciutat hi havia un home ric que era molt avar, i el rei d’aquella ciutat li va pregar que li prestés mil monedes de plata. I ell es va excusar al rei i li va dir que no les hi podia prestar. El rei va dir que ell les hi podia prestar perquè sabia que era un home molt ric, però l’home ric va dir al rei que ell no les hi podia prestar perquè la seva voluntat no ho volia ni ell podia forçar la seva voluntat, que era de Déu. I llavors el rei li va dir que elegís de tres coses la que volgués, i que les hi deia perquè es considerava deshonrat, perquè tan malvadament li havia dit que no al préstec de les mil monedes: la primera era que mengés cinquanta cebes crues en una hora, la segona era que rebés cent assots en un dia i la tercera que li prestés mil monedes aquell dia. L’home avar va pensar que més li valia menjar les cinquanta cebes que rebre els cent assots o prestar les mil monedes, i llavors va començar a menjar les cebes, i quan en va haver menjat vint no en va poder menjar més i les vomità totes i va estar a punt de morir tot aquell dia. L’endemà el rei li envià a dir si volia prestar les mil monedes o rebre els cent assots, i ell va dir que volia rebre els cent assots abans que prestar mil monedes. I quan va haver rebut trenta assots, no ho va poder sofrir més, i llavors va dir que li prestaria les mil monedes. I així tu, enteniment —va dir la voluntat—, has tingut treball a pujar a tots els arbres, cosa que no hauries hagut de fer si primerament m’haguessis portat el fruit de l’arbre major i millor, fruit que m’has de portar de seguida. I sàpigues que jo estic enfadada amb tu perquè m’has deshonrat, perquè m’has portat viandes de poc sabor i no m’has portat aquelles que tenen gran sabor.

I llavors l’enteniment va anar al gran arbre, on va pujar amb gran afany i va collir, de les branques soterrades, la justícia i la prudència i les altres virtuts cardinals, i, de les branques sobiranes, la fe, l’esperança i la caritat, i d’una altra branca que era més alta que totes les altres va collir Jesucrist, i va portar tots els fruits a la voluntat, que es menjà les virtuts primer, perquè en amar Jesucrist trobés major sabor, i com més de Jesucrist, amant, menjava, més sadolla se sentia i major sabor en menjar trobava. I per això no volia deixar de menjar, i a l’enteniment li va dir que ell havia d’oblidar els seus treballs i s’havia d’alegrar per raó dels plaers que la seva senyora sentia en menjar.

14. De l’exemple del fruit divinal

Conten que un filòsof que era mestre en teologia tenia per costum, quan estava cansat d’estudiar, cavalcar en el seu palafrè i anar a esbargir-se pels vergers i pels prats que eren a prop d’aquella ciutat. Un dia va passar que ell cavalcava per un prat i anava a veure una bella fontana que hi havia davall d’un bell arbre que estava carregat de bells fruits. Mentre cavalcava pel prat, va trobar un bou que es menjava l’herba del prat i un altre bou que jeia i remugava l’herba que s’havia menjat. I quan va ser a la font davall de l’arbre, va pensar que la font significava ciència, que així sortia de l’enteniment en la voluntat, com feia l’aigua de la font en el prat, i després va pensar que ell era semblant a aquell bou que menjava l’herba perquè tots els dies volia saber més i no se sentia satisfet del que sabia. I quan va veure els fruits de l’arbre va pensar que el fruit era resultat d’això que sabia, perquè d’això que sabia no se’n sentia satisfet, i desitjava saber més i més, i com que ningú disputava amb ell, estava orgullós del que sabia, i deia maldats a la gent i moltes vegades raonava errors contra veritat i doctrina, perquè la gent no conegués que el seu enteniment era vençut per cap altre enteniment. I mentre així pensava es va enfadar amb si mateix i va dir que poc li valia tot quant havia après, perquè no se’n sentia satisfet ni havia collit el fruit de la humilitat en allò que sabia. I així d’enfadat va marxar de la font. I quan va ser a prop del bou que remugava l’herba que s’havia menjat, ell va pensar que la ciència que sabia no estava ben digerida i que la volia retornar una altra vegada, i que volia estar en un lloc on hi hagués pau i no disputar amb cap home sobre allò que sabia, i que volia cercar el fruit que es pot obtenir de la ciència. I llavors va pujar a una alta muntanya on va fer la seva cambra, i dins seu estudiava i cercava el fruit de la ciència, que la voluntat amava. I una altra vegada passava per tots els passatges dels seus llibres on havia passat abans el seu enteniment. I quan va haver passat per tots els llibres de filosofia no se sentí sadoll de la ciència i passà als llibres de teologia. I quan els va haver acabat tots se sentí sadoll, i va entendre que la teologia era el fruit de la filosofia i la filosofia era el seu instrument. I llavors va pujar a collir el fruit de la summa Trinitat, pensant en la producció de les persones divines i la natura i les raons d’aquella producció, així com el Pare que naturalment engendra el Fill eternalment i infinita, per raó de grandesa així infinit, per raó d’eternitat així eternal i per raó de bondat així bo, com per raó de natura natural. I això mateix considerà de les altres raons divines i de la producció del Sant Esperit. I estant ell així, collint el fruit durant molt de temps i en el més alt cim de l’enteniment en la voluntat, va expirar i va morir, i va consumar totes les passes que havia fet, i amb la summa Trinitat va estar el seu enteniment consumat i la seva voluntat satisfeta. I a Déu sigui donada la glòria. Amén.





RAMON LLULL (Palma, Mallorca, 1232 - Tunis, Tunísia, 1316) va ser un escriptor, filòsof, místic, teòleg, professor i missioner mallorquí del segle XIII, conegut per la seva extensa obra escrita, redactada en català, occità, llatí i àrab.

Destaca per la seva producció literària en llengua catalana i és considerat el primer autor a fer servir una llengua vulgar per escriure obres científiques.

Llull havia estat un cortesà de vida mundana fins que va realitzar una transformació religiosa quan tenia trenta anys, a partir de la qual dedicà la seva vida al proselitisme cristià, especialment entre jueus i musulmans, i a incorporar els poders polítics i religiosos cristians en un pla missioner destinat a la conversió dels no cristians. La seva estratègia per millorar els resultats dels mètodes tradicionals d’evangelització basats en l’autoritat dels textos sagrats el va portar a difondre el seu pensament mitjançant l’escriptura, l’ensenyament, la disputa amb autoritats teològiques, la petició a papes i reis o la fundació de centres de formació missionera. Per assolir els seus propòsits dedicà gran part de la seva vida a viatjar, per difondre el seu missatge i posar-lo a prova.

Llull creà un sistema filosòfic que denominà Ars, que integrava en un tot coherent la religió, la filosofia, la ciència, la moral i l’ordre social, a partir d’un sistema de verificacions mecàniques comprensibles i transmissibles que havien de demostrar la superioritat del cristianisme i facilitar així la conversió dels practicants d’altres religions. L’ambició del programa lul·lià és una de les causes de la seva ingent producció escrita i de l’enciclopedisme del seu abast, atès que el seu sistema havia de ser verificable en qualsevol àmbit del coneixement humà i havia de poder ser comunicat en graus distints de complexitat expressiva i de llengua, d’acord amb les característiques del destinatari.

D’aquesta extensa producció literària es conserven 240 obres, d’entre les quals es poden destacar el Llibre de contemplació en Déu (1271-1274), Doctrina pueril (1274-1276), el Llibre del gentil e dels tres savis (1274-1276), el Llibre de l’orde de cavalleria (1274-1276), el Llibre d’intenció (1282), el Llibre d’Evast e d’Aloma e de Blaquerna son fill (1283, inclou el Llibre d’Amic e Amat), el Fèlix o Llibre de meravelles (1287-1289, inclou el Llibre de les bèsties), el Desconhort (1295), l’Arbre de ciència (1295-1296), el Tractat d’astronomia (1297), el Cant de Ramon (1300), el Llibre dels mil proverbis (1302), el Llibre de l’ascens i descens de l’intel·lecte (1304), Liber de fine (1305), Ars magna (1305), Ars brevis (1308), Els dotze principis de la filosofia (1310) i Vida coetània (1311).

El llegat de Ramon Llull va ser un corrent filosòfic i religiós de partidaris denominat lul·lisme, que estimularen la seva exaltació fins a la llegenda. Llull també va tenir adversaris, especialment entre els dominics, que crearen un corrent antilul·lià, els quals, a més d’atacar-lo pel contingut de la seva obra, li atribuïren posicions heterodoxes a partir de textos falsament lul·lians sobre l’alquímia o la càbala. Aquesta confrontació ha distorsionat la percepció popular de la seva personalitat real i ha afectat negativament el seu procés de canonització. Actualment és, eclesiàsticament, servent de Déu, encara que popularment sigui considerat i titulat com a beat.





