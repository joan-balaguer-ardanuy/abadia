Paul Auster torna set anys després amb una novel·la lluminosa i brillant. Una història tensa i expansiva sobre l’amor, el desig, la pèrdua, la memòria i la solitud protagonitzada per Seymor Baumgartner, un professor de filosofia a punt de jubilar-se.

La vida d’en Baumgartner ha estat marcada per l’amor profund i permanent per la seva dona, l’Anna, que va morir en un accident de natació fa nou anys. Amb setanta-un anys, en Baumgartner continua atrapat pels records i pels petits entrebancs quotidians, i lluita per acostumar-se a la seva absència. La visita d’una jove, estudiosa de l’obra de la seva dona, trasbalsa el seu dia a dia.





Paul Auster





Baumgartner




ePUB v1.0

Papallona 31.07.24





Títol original: Baumgartner

Paul Auster, 2023

Traducció: Ernest Riera, 2024

Edició digital: Papallona (v1.0)

ePUBCat base r1.3





1


En Baumgartner és al seu escriptori del pis de dalt, a l’habitació que a vegades anomena el seu estudi, el seu cogitorium, o el seu cau. Amb la ploma a la mà, és a mig camí d’acabar una frase del tercer capítol de la seva monografia sobre els pseudònims de Kierkegaard quan se li acut que el llibre que necessita citar per tal d’acabar la frase és a baix, a la sala d’estar, on el va deixar ahir a la nit abans d’anar-se’n al llit. Mentre baixa les escales per agafar el llibre, també recorda que va prometre trucar a la seva germana aquest matí, a les deu en punt, i com que ja són gairebé les deu, decideix que anirà a la cuina i farà la trucada abans d’agafar el llibre de la sala d’estar. Quan entra a la cuina, però, s’atura en sec per una olor aspra, irritant. S’adona que alguna cosa es crema, i mentre enfila cap als fogons, veu que un dels cremadors està encès i que una flama baixa i persistent s’està menjant el cul del pot d’alumini que ha fet servir fa tres hores per preparar-se els dos ous passats per aigua que ha esmorzat. Apaga el foc, i llavors, sense pensar-s’hi dues vegades, és a dir, sense arreplegar ni un agafador ni un eixugamà, treu el pot destruït dels fogons i es crema la mà. En Baumgartner crida de dolor. Una fracció de segon després deixa anar el pot, que cau a terra amb un dring abrupte i estrepitós, i llavors, mentre encara xiscla de dolor, corre cap a la pica, obre l’aixeta d’aigua freda, posa la mà a sota del raig, i l’hi manté tres o quatre minuts mentre l’aigua fresca li banya la pell.

Amb l’esperança d’haver evitat butllofes potencials als dits i al palmell, en Baumgartner s’eixuga amb compte la mà amb un drap, fa un moment de pausa per flexionar els dits, es palpa la mà un parell de cops més amb l’eixugamà, i llavors es pregunta què fa a la cuina. Abans no recorda que se suposa que ha de trucar a la seva germana, sona el telèfon. Aixeca l’auricular i mormola un hola cautelós. Deu ser la seva germana, pensa, quan a la fi recorda per què és aquí, i ara que passen deu minuts de les deu i ell encara no li ha trucat, està convençut que la Naomi deu ser la persona a l’altra banda de la línia, la seva germana petita rampelluda, que sens dubte començarà la conversa renyant-lo per haver-se tornat a descuidar, com sempre, de trucar-li, però un cop la persona a l’altra banda comença a parlar, resulta que no és la Naomi sinó un home, un home desconegut amb una veu que no li és familiar, quequejant una mena de disculpa pel fet d’arribar tard. Tard per a què?, pregunta en Baumgartner. Per fer la lectura del comptador, diu l’home. Se suposava que havia d’haver passat a les nou, se’n recorda? No, en Baumgartner no se’n recorda, no té constància que li hagi passat pel cap ni un sol moment en els últims dies o setmanes que el lector de comptadors de l’empresa de la llum havia quedat de presentar-se a les nou, i per tant diu a l’home que no pateixi, que té previst de ser a casa tot el matí i tota la tarda, però l’home de l’empresa elèctrica, que per la veu sembla jove i sense experiència i amb ganes de quedar bé, insisteix a explicar-li que ara mateix no té temps d’explicar-li per què no s’ha presentat a l’hora, però que hi havia una bona raó que ho justificava, una raó fora del seu control, i que vindrà tan aviat com pugui. Molt bé, diu en Baumgartner, ens veiem llavors. Penja i es mira la mà dreta, que li comença a bategar per la cremada, però quan s’examina el palmell i els dits no veu cap senyal de butllofes ni de pell escamada, només una vermellor general. No està malament, pensa, això ho puc suportar, i llavors, dirigint-se a ell mateix en segona persona, pensa: Coi d’ase, mira que has tingut sort.

Se li acut que hauria de trucar a la Naomi ara, immediatament, com a mesura preventiva, però justament quan aixeca l’auricular per marcar el seu número, sona el timbre. Dels pulmons d’en Baumgartner en surt un sospir prolongat. Amb el to de marcatge brunzint encara a la mà, penja l’auricular i enfila cap a la part de davant de la casa; clava un cop de peu al pot recremat, mentre rondina i surt de la cuina.

L’humor li millora quan obre la porta i veu que és la dona d’UPS, la Molly, una visitant freqüent que amb el temps ha adquirit l’estatus de… de què? No ben bé d’amiga, exactament, però més que de coneguda a hores d’ara, ja que truca a la porta dues o tres vegades a la setmana des de fa cinc anys, i la veritat és que en Baumgartner, solitari, a qui se li va morir la dona fa gairebé una dècada, està mig enamorat en secret d’aquesta dona apersonada d’uns trenta-cinc anys, de la qual ni tan sols no sap el cognom, perquè encara que la Molly és negra i la seva dona no ho era, té alguna cosa als ulls que li fa pensar en la seva difunta Anna sempre que se la mira. Li passa sempre, però li costa molt de dir què és precisament el que li passa. Hi percep una sensació d’alerta, potser, tot i que és força més que això, o potser alguna cosa que es podria descriure com a vigilància radiant, o si no és ben bé això, simplement el poder d’una autoconsciència il·luminada, una vivacitat humana en tota la seva esplendor vibratòria que emana de dintre cap enfora en una dansa complexa i interconnectada de sentiment i pensament… alguna cosa similar a això, potser, si és que una cosa com aquesta té cap sentit, però tant és com se’n digui, d’allò que tenia l’Anna; la Molly també ho té. Per aquesta raó, en Baumgartner ha agafat el costum de demanar llibres que no necessita i que mai no obrirà i que acabaran com a donació a la biblioteca pública local, amb l’únic objectiu de passar un minut o dos en companyia de la Molly cada cop que ella truca al timbre per lliurar un d’aquests llibres.

Bon dia, professor, diu ella, mentre li dedica el seu somriure il·luminat com si fos una benedicció. Un altre llibre per a vostè.

Gràcies, Molly, diu en Baumgartner, i li torna el somriure mentre ella li allarga el paquet prim i marró. Com va, el dia?

Encara és aviat, no es pot dir del cert, però de moment les coses miren més cap amunt que cap avall. És difícil estar trista quan fa un matí tan maco com aquest.

El primer bon dia de primavera… el millor dia de l’any. S’ha de gaudir mentre puguem, Molly. No se sap mai què pot passar després.

És ben veritat, respon la Molly. Deixa anar una rialla curta, còmplice, i llavors, abans que ell no pugui pensar alguna resposta intel·ligent i divertida que prolongui la conversa, ella ja li fa adeu amb la mà i torna cap a la seva furgoneta.

Aquesta és una altra de les moltes coses que li agraden de la Molly, a en Baumgartner. Sempre li riu els comentaris suats, fins i tot els més pobres, els de jutjat de guàrdia.

Se’n torna cap a la cuina i diposita el paquet sense desembolicar al capdamunt de la pila d’altres paquets de llibres sense desembolicar, entaforats en un racó de la cuina prop de la taula. La torre s’ha fet tan alta, últimament, que és com si un parell més d’aquells rectangles de color marró pàl·lid poguessin fer-la esfondrar. En Baumgartner pren nota mentalment d’alliberar els llibres dels embolcalls de cartró en algun altre moment del dia i transferir els volums nus a la menys plena de les diverses caixes de cartró que s’esperen al porxo del darrere amb altres llibres descartats, per fer-ne donació a la biblioteca pública. Sí, sí, es diu en Baumgartner, ja ho sé que vaig prometre de fer-ho l’última vegada que va venir la Molly, i la vegada anterior també, però aquesta vegada ho dic de debò.

Es mira el rellotge i veu que és un quart d’onze. Comença a ser tard, pensa, però potser no prou per trucar a la Naomi com a mesura preventiva abans que li comenci a caure a sobre un ruixat d’insults grollers. Allarga la mà per agafar el telèfon, però justament quan està a punt de despenjar-lo, aquell dimoniet blanc torna a sonar. Un cop més, dona per fet que és la seva germana, i un cop més s’equivoca.

Una veu prima, tremolosa, respon el seu hola remugat amb una pregunta amb prou feines audible: Senyor Baumgartner? Les paraules les pronuncia algú tan jove i tan clarament neguitós que en Baumgartner se sent inundat per l’alarma, com si tots els òrgans del seu cos treballessin de sobte al doble de la velocitat normal. Quan pregunta qui és, la veu diu la Rosita, i tot d’una sap que li deu haver passat alguna cosa a la senyora Flores, la dona que va venir per primera vegada a netejar la casa uns quants dies després del funeral de l’Anna i que des de llavors ve dos cops per setmana per fregar els terres i passar l’aspiradora a les catifes i tenir cura de la bugada i encarregar-se de moltes altres tasques domèstiques que han evitat que ell visqués en un estat de penúria i desgavell aquells últims nou anys i mig; la senyora Flores, bona persona i ferma i bàsicament silenciosa, molt reservada, amb el seu marit que treballa a la construcció i tres criatures, els dos vailets més grans i la més petita, la Rosita, una nena de dotze anys molt prima amb uns ulls marrons magnífics, que venia cada nit de Halloween a buscar la seva bosseta de llaminadures.

Què passa, Rosita?, pregunta en Baumgartner. Li ha passat alguna cosa a la teva mare?

No, diu la Rosita, a la meva mare no. Al meu pare.

En Baumgartner espera uns moments, mentre les llàgrimes acumulades de la nena s’esbraven en un accés de plors, curt i reprimit; com que la petita es baralla per fer el cor fort i no es permet de deixar-se anar del tot, respira en una sèrie de sanglots intermitents i de tremolors. En Baumgartner entén que, com que la senyora Flores estava previst que vingués a la casa aquesta tarda, i com que són les vacances de Setmana Santa i la seva filla no és a escola, ha donat instruccions a la Rosita perquè truqui al senyor Baumgartner per informar-lo de l’emergència mentre ella surt a enfrontar-se amb el que li hagi passat al seu marit.

Un cop els sanglots i les llàgrimes empassades s’han apaivagat una mica, en Baumgartner continua preguntant. Ajuntant les peces de la narrativa fragmentada de la noia, que explica el que li ha dit la seva mare, que també ho ha sentit d’una tercera persona, entén que el senyor Flores estava fent unes reformes en una cuina aquest matí, i que mentre era al soterrani del client tallant unes fustes amb la serra circular, una operació que ha realitzat centenars, si no milers de vegades, d’alguna manera se les ha manegat per tallar-se dos dits de la mà dreta.

En Baumgartner veu els dos dits tallats que cauen a terra sobre una pila de serradures. Veu rajar la sang dels monyons nus, sense pell. Sent el crit del senyor Flores.

A la fi li diu: No pateixis, Rosita. Ja ho sé que sembla molt gros, però els metges ho poden arreglar. Poden tornar a posar els dits del teu pare a la mà, i quan vagis a escola el curs que ve, a la tardor, ell tornarà a estar perfectament.

De debò?

Sí, de debò. T’ho prometo.

Com que la nena és sola a casa, i com que ha estat reclosa i petrificada en un pur estat de pànic des que la mare se n’ha anat cap a l’hospital, en Baumgartner continua parlant amb ella deu minuts més. En un moment, cap al final de la conversa, aconsegueix extreure a la nena alguna cosa semblant a una rialla, i quan a la fi pengen, aquesta minúscula temptativa de rialla és el que li queda al cap, perquè està pràcticament segur que allò serà la cosa més important que haurà aconseguit de fer en tot el dia.

Tot i això, en Baumgartner està trasbalsat. Agafa una cadira i s’asseu, fixa els ulls en l’anell negre de la rodella que ha deixat una tassa de cafè a la taula mentre repassa mentalment l’escena. Angel Flores, un fuster veterà de quaranta-vuit anys, en l’acte de fer una cosa que ha fet repetidament i amb èxit durant el transcurs de tota la seva carrera professional, tot d’una i sense raó aparent, l’espifia, i a causa d’un sol moment d’inatenció pateix una ferida greu. Per què? Què ha fet que perdés la concentració i desviés l’atenció de la tasca que tenia entre mans, una tasca simple si estàs concentrat però perillosa si no ho estàs? Potser un dels seus col·legues de feina l’havia distret perquè havia baixat les escales just en aquell moment? Potser un pensament perdut li havia passat inadvertidament pel cap? Li havia aterrat una mosca al nas? Havia sentit una punxada sobtada de dolor a l’estómac? Havia begut massa ahir a la nit o s’havia barallat amb la seva dona abans d’anar-se’n de casa o… Tot d’una se li acut que potser el senyor Flores es tallava els dits en el precís moment que ell, en Baumgartner, es cremava la mà amb el pot. Cadascun d’ells era el causant de la seva pròpia desgràcia, encara que la desgràcia de l’un era molt més greu que la de l’altre, però tot i això, en cada cas…

Sona el timbre, que interromp el corrent dels pensaments erràtics d’en Baumgartner. Coi, diu, mentre s’aixeca a poc a poc de la cadira i arrossega els peus cap a la banda del davant de la casa. Avui no deixen ni que un home pugui pensar una mica.

Quan en Baumgartner obre la porta del carrer, es topa amb la cara del lector de comptadors, un noi alt i forçut entre vint-i-molts i trenta-pocs, vestit amb la camisa blava oficial de l’empresa de llum, amb un logo de PSE&G brodat a la butxaca esquerra i, just a sota, escrit amb fil groc vívid, el seu nom: Ed. Pel que en pot percebre en Baumgartner, l’expressió als ulls de l’Ed és alhora esperançada i neguitosa. Una combinació estranya, pensa, i quan l’Ed li ofereix un somriure vacil·lant com a salutació, l’efecte és encara més confús: com si el lector de comptadors mig esperés que li tanquessin la porta als nassos. Per apaivagar l’ansietat de l’home, en Baumgartner el convida a entrar a casa.

Gràcies, senyor Boom Garden, diu l’home, mentre traspassa el portal. L’hi agraeixo.

Més enriolat que irritat per la mutilació del seu nom, en Baumgartner diu: Per què no ens diem pel nom de pila? Jo ja sé el teu: Ed… per què no deixes estar tot això de senyor i em dius Sy?

Sigh?, diu l’Ed. Quina mena de nom és aquest?[1]

No és pas el sigh que es fa per sospirar… és només Sy, S-Y. És un diminutiu de Seymour, el nom ridícul que em van posar els meus pares quan vaig néixer. Sy no és cap gran cosa, ja ho reconec, però com a mínim és millor que Seymour.

Vostè també, eh?, diu el lector de comptadors.

Jo també, què?, diu en Baumgartner.

També ha de suportar un nom que no li agrada.

Què té de dolent, Ed?

No res. És el cognom, el que m’emprenya.

Ah? I com et dius?

Papadopoulos.

No té res de dolent. És un bon nom grec.

Per a algú que visqui a Grècia, potser sí. Però a Amèrica fa riure la gent. Els altres nanos es reien de mi quan anava a escola, i quan jugava a beisbol i feia de llançador fa uns quants anys, tots els espectadors reien quan anunciaven el meu nom per l’altaveu. Fa que agafis un dallonses. Un complex.

Si tant et molesta, per què no te’l canvies?

No puc. Al meu pare se li trencaria el cor.

En Baumgartner es comença a avorrir. Si no posa fi a aquestes irrellevàncies i divagacions, l’Ed Papadopoulos aviat li començarà a explicar la història sencera de la vida del seu pare o recordarà la seva carrera plena d’alts i baixos en les lligues menors de beisbol, i per tant en Sy, diminutiu de Seymour, canvia abruptament de tema i pregunta a l’Ed si li agradaria donar un cop d’ull al comptador, que és al soterrani. Llavors és quan s’assabenta que aquell és el primer dia del noi a la feina, i que el comptador de baix al soterrani serà el primer que llegeix com a empleat de ple dret de la Public Service Electric & Gas Company, cosa que explica per què no s’ha presentat a l’hora convinguda… no pas per culpa seva, és clar, sinó perquè una colla de lectors de comptadors veterans li havien fet una broma aquell matí —el seu primer matí a la feina!— i li havien buidat el dipòsit de la furgoneta, només li havien deixat prou combustible per fer mil vuit-cents metres, i això va fer que la furgoneta se li calés en un carrer molt transitat en plena hora punta, i això havia provocat aquell retard tan vergonyós. Li sap greu, diu, molt i molt de greu haver-lo hagut de molestar. Si hagués tingut prou seny per comprovar l’indicador del dipòsit abans de començar a fer la seva ronda, hauria arribat a temps, però aquell coi d’imbècils bromistes li havien hagut de gastar una broma, només perquè era el nou, i de ben segur que el seu supervisor li fotrà una bona esbroncada per culpa d’això. Una altra cagada com aquella, i el posarien en període de prova. Dues més, i segurament el fotrien al carrer.

A aquelles altures, en Baumgartner està a punt de xisclar. D’on ha sortit aquest individu musculós que no calla ni a sota l’aigua, es pregunta, i de quina manera es deu poder aturar aquest raig inesgotable de paraules? I malgrat tot, a despit de la seva irritació creixent, no pot evitar sentir una mica de simpatia per aquell talòs amb bones intencions, i en comptes d’esbravar-se els pulmons i deixar anar un bramul estentori, en Baumgartner emet un sospir suau, gairebé inaudible, i comença a caminar cap a la porta que duu al soterrani.

És aquí baix, diu, a la paret del darrere, cap a l’esquerra, però quan prem l’interruptor per engegar el llum del soterrani, el soterrani continua a les fosques. Coi, diu en Baumgartner, que s’esforça per no perdre el control de la mateixa manera que la Rosita s’havia esforçat per no plorar quan havien parlat abans; es deu haver fos la bombeta.

No passa res, diu l’Ed. Tinc una llanterna. Equipament estàndard, eh?

Que bé. Segur que el sabràs trobar.

Potser sí, potser no, diu el lector de comptadors novell. No li faria res baixar per ensenyar-me on és, oi que no? Només aquesta vegada, per no fer-li perdre més temps del compte.

A en Baumgartner se li acut que l’Ed Papadopoulos té por de la foscor, o potser només té por dels soterranis foscos, sobretot els de cases velles com aquesta, amb teranyines penjant de les bigues i cuques gegants corrent per terra i ves a saber quina quantitat d’objectes invisibles obstaculitzant la ruta cap al comptador, i per tant, encara que no té ni el més mínim dubte que la Naomi trucarà exactament en el mateix instant que el seu peu trepitgi l’esglaó de baix de tot, en Baumgartner es deixa convèncer de mala gana i comença a obrir el pas.

Les escales del soterrani són inestables i decrèpites, una cosa més que en Baumgartner s’ha promès fer arreglar i encara no ha enllestit, ni tan sols després d’anys de fer-se la mateixa promesa amb la mateixa sensació de decisió sincera, perquè mai no se li acut de pensar en les escales fins que no es troba baixant al soterrani, i un cop torna a pujar i tanca la porta, se n’oblida del tot. Ara, sense llum per il·luminar les escales, i amb l’única font d’il·luminació provinent de la llanterna de l’Ed, darrere seu, en Baumgartner s’agafa a la barana de fusta plena d’estelles, però tan bon punt tanca la mà al seu voltant el palmell i els dits cremats senten la fiblada d’un miler d’agulles fantasma… com si tornés a cremar-se un altre cop. Instantàniament enretira la mà, i com que a la banda esquerra no hi ha barana, ja no es pot aguantar amb res, però es refia de conèixer prou bé aquelles escales, després d’haver viscut tants anys en aquella casa, i aventura una primera passa cap avall, no encerta l’esglaó per la distància d’un dit, perd l’equilibri a les fosques i rodola cap a baix, es colpeja un colze, es colpeja l’altre colze, i llavors aterra amb el genoll dret al terra de formigó.

Per segona vegada aquell matí, en Baumgartner crida de dolor.

El crit es dissipa en un espasme prolongat de gemecs mentre el seu cos rebregat es recargola al terra humit. No té ni idea de si pot moure les extremitats, però tot i això sap que encara està conscient, perquè una colla de pensaments inconnexos li reboten per dins del cap, encara que aquests pensaments siguin borrosos i incomprensibles per a ell, cosa que els desqualificaria com a pensaments veritables, s’imagina, i els relegaria a la categoria de gairebé-pensaments o de no-pensaments, si no fos perquè malgrat el dolor que li assalta els colzes i el genoll dret, no sent cap dolor al cap, cosa que donaria a entendre que el crani ha sobreviscut a la caiguda sense cap trompada seriosa, cosa que per la seva banda donaria a entendre que, fet i fotut, l’accident no l’ha convertit en un idiota bavejant i parlotejant, a punt perquè l’enviïn a l’escorxador. Un moment després, però, quan l’Ed és damunt seu i li il·lumina la cara amb la llanterna, en Baumgartner és incapaç d’invocar les paraules necessàries per dir-li que apunti la llum cap a una altra banda, i el que fa és deixar anar un altre gemec i posar-se la mà dreta sobre els ulls. Aquesta inhabilitat per articular els seus pensaments el neguiteja, fins i tot l’espanta. En qualsevol cas, és un indicador que el seu cervell encara està trasbalsat, si no és que està atrofiat permanentment, o potser només espatllat temporalment a causa del dolor que li afecta diverses parts del cos que no són el seu cap, sobretot el colze dret, que li fa la impressió que està a punt d’esclatar en flames quan aixeca el braç per tapar-se els ulls amb la mà, la mateixa mà dreta que ja s’havia cremat aquell matí i que encara li fa mal, sens dubte perquè ha emparat l’últim tram de la caiguda contra el terra de formigó amb totes dues mans, tot i que no en té cap record.

Qui m’ha parit, diu l’Ed. Està bé?

Després d’una pausa llarga, en Baumgartner a la fi aconsegueix empènyer algunes paraules. Fa de mal dir, diu. Per molt gratificant que sigui saber que no ha perdut el poder de la parla, el dolor és encara massa fort per exultar-se en la victòria. Si més no, no estic mort, continua. Suposo que hauria d’estar content.

I és clar que sí, respon el lector de comptadors, hauria d’estar molt content. Però digui’m una cosa, Sy, on li fa mal?

Mentre en Baumgartner enumera els llocs atropellats del seu cos, l’Ed, que adopta el paper d’entrenador professional d’esport, calibra amb compte el dany potencial a cada múscul, tendó i os castigat, i un cop l’inventari és complet, pregunta a en Baumgartner si vol que l’ajudi a aixecar-se de terra i l’acompanyi escales amunt.

Provem-ho, diu en Baumgartner. Si no puc, ho sabrem de seguida.

I per tant, l’Ed Papadopoulos, un desconegut que ha entrat a casa d’en Baumgartner no fa pas més de deu minuts, aixeca el vell de terra amb la mà dreta mentre aguanta la llanterna amb l’esquerra i llavors, amb el braç dret agafant amb força les costelles i el tors d’en Baumgartner, comença el procés laboriós de fer-lo maniobrar per pujar les escales estretes i tremoloses. De totes les coses que li fan mal, en Baumgartner descobreix que és el genoll el que li fa més mal, li fa tant de mal que tan sols el fet d’estintolar-hi el pes li produeix una mena de dolor estrident, amb uns xiscles capaços d’imitar la discòrdia i el clamor de quaranta gats salvatges, però malgrat tot, empès per la gratitud que sent per la cura sol·lícita de l’Ed i el seu braç capaç i musculós, en Baumgartner està decidit a fer tot el que pugui per no queixar-se, per aguantar-se els xiscles i els udols en un silenci ferm i estoic. Per tant, fins i tot quan l’Ed s’abraona a narrar la seva pròpia lesió al genoll, quatre anys enrere, una fractura de menisc que el va deixar a la banqueta gairebé tota la temporada i que al capdavall va destruir la seva carrera com a llançador, en Baumgartner no emet cap so tret d’algun gruny ocasional, ni tampoc parla ni s’exclama quan l’Ed continua explicant que, un cop recuperat de la lesió, el seu impuls havia perdut embranzida i la seva corba havia perdut braó, i ja va estar, apa adeu, encantat de coneixe’t, i fins i tot llavors, mentre en Baumgartner continua atrapat dins del relat prolongat de l’exllançador, ple de somnis trencats i tasses de cafè que mai no es va arribar a beure, i que dura els quatre minuts sencers que tarden a pujar les escales, no l’hi té en compte, i de fet s’aferra a les paraules del lector de comptadors com a trista però benvinguda distracció del dolor.

Un cop arriben al capdamunt de les escales, en Baumgartner continua estintolant-se en l’Ed mentre enfila ranquejant cap a la sala d’estar, on el seu protector el deixa al damunt del sofà i li col·loca rere el cap un parell de coixins brodats. Hi hauríem de posar una mica de gel, al genoll, diu el jove, i abans que en Baumgartner li pugui dir que el congelador està espatllat, l’Ed desapareix de la sala. En Baumgartner escolta mentre s’obre la porta del compartiment del congelador, i es torna a tancar. Uns quants segons després, l’Ed reapareix, amb cara d’estar al mateix temps desconcertat i frustrat. No hi ha gel, diu, en el mateix to de veu desemparat d’una criatura que acaba de descobrir que Santa Claus no existeix, o d’un adolescent desficiós que acaba de descobrir que Déu no existeix, o d’un home moribund que acaba de descobrir que el demà no existeix.

No pateixis, diu en Baumgartner, estic bé.

No ho sé pas, diu el lector de comptadors. Jo el veig força fotut, Sy. Tot despentinat, els pantalons bruts i tacats. Segurament hauríem d’anar a un hospital perquè li fessin radiografies. Només per assegurar-nos que no té res trencat.

Deixa-ho estar, diu en Baumgartner. Ni hospital ni radiografies. Només necessito reposar una mica, per poder reagrupar-me. Em podré tornar a bellugar de seguida.

Doncs vostè mateix, diu l’Ed, que es mira el seu pacient amb compte mentre uns engranatges petits i invisibles li comencen a girar dins del cap. Com a mínim, deixi que li porti un got d’aigua, d’acord?

Gràcies. Un got d’aigua m’anirà molt bé.

Al cap d’un minut i mig, mentre en Baumgartner es beu l’aigua, l’Ed s’asseu abruptament a terra i s’inclina endavant fins que gairebé toca la cara d’en Baumgartner amb la seva. Digui’m, Sy, li pregunta, quin any som?

En Baumgartner s’atura a mig glop, s’empassa l’aigua que té a la boca, i diu: Quina mena de pregunta és aquesta?

Doni’m el gust, Sy. Quin any som?

Aviam, doncs. Si podem eliminar el 1906 i el 1687, a més del 1777 i el 1944, llavors devem ser al 2018. Què me’n dius? M’hi he acostat?

L’Ed somriu i diu: Just en plena base.

Satisfet?

Dues o tres preguntes més… només perquè sí.

Amb un sospir d’exasperació profunda, en Baumgartner dubta entre clavar a l’Ed un cop de puny als morros o seguir-li el joc per educació. Tanca els ulls, situat a la cruïlla entre el vell rondinaire i el savi sobrenatural, i a la fi diu: D’acord, doctor. Pregunta següent.

On som?

On? I ara, som aquí, és clar; on sempre som… cadascun de nosaltres tancat en el nostre aquí, des del moment que naixem fins al dia que ens morim.

Això és veritat, però jo li preguntava més aviat a quina ciutat som. El lloc del mapa on som tots dos en aquest moment.

Doncs, en aquest cas, som a Princeton, oi que sí? Princeton, Nova Jersey, per ser exactes. Un lloc molt maco però molt trist, segons la meva opinió, però només és la meva opinió. Tu què en penses?

No ho sé. No hi havia estat mai. A mi em sembla força bonic, però jo no visc aquí com vostè, i per tant no ho puc dir.

En Baumgartner vol continuar burxant l’Ed mentre repassen les preguntes que falten, però no pot. La força de la bona voluntat del jove aclapara qualsevol impuls de burlar-se’n, i quan la petita sessió de preguntes i respostes s’acaba i el lector de comptadors queda convençut que el seu pacient no pateix cap commoció ni cap altre símptoma que amenaci la seva vida, en Baumgartner li diu que ja li ha fet perdre prou el temps i que hauria de tornar a fer la seva ronda, com un llamp, perquè avui hi ha molts més comptadors que s’han de llegir, cosa que tot d’una recorda a l’Ed que, a causa de la confusió després de la caiguda d’en Baumgartner per les escales, s’ha oblidat de fer la lectura del comptador del soterrani, i immediatament arreplega la llanterna i surt corrent de la sala d’estar per completar la seva primera tasca com a membre oficial del personal de PSE&G.

Mentre en Baumgartner sent l’enrenou de botes que baixen les escales del soterrani, reflexiona sobre el curiós seguit de circumstàncies que l’han deixat ajagut d’esquena amb un parell de colzes que bateguen de dolor i un genoll inflat i adolorit, que sens dubte el farà anar coix unes quantes setmanes, si no és que ho fa fins que s’acabi l’estiu o potser fins a la fi dels seus dies. No s’hi pot fer res, es diu, i llavors els seus pensaments se’n van cap al pobre senyor Flores i el cas dels dos dits tallats. Ha de ser horrible veure com un mateix fa una cosa com aquesta al seu propi cos, pensa en Baumgartner, no tan sols veure com li salten els dits de la mà sinó saber que ell mateix és el responsable de la seva mutilació. Pel que ha sentit a dir, avui dia els metges poden tornar a cosir dits tallats com una cosa de rutina, i fer-los tornar a funcionar amb normalitat, però no coneix ningú que hagi experimentat personalment una d’aquestes restauracions miraculoses, i per tant espera no haver dit cap mentida a la Rosita quan li ha promès que el seu pare tornaria a estar sencer, perquè mai no s’han de dir mentides als nens, mai, sota cap circumstància, tot i que aquesta regla a vegades es pot trencar quan es tracta d’adults.

A hores d’ara ja li ha marxat completament del cap el seu treball sobre Kierkegaard i el llibre que tenia previst endur-se cap a dalt per tal de polir la frase que estava escrivint. També havia oblidat la trucada a la seva germana i el fet que hagués tingut mai cap germana, perquè havien passat moltes coses des del moment en el qual allò li havia semblat important, un seguit de qüestions urgents minuts enrere, però que ara mateix pràcticament li sembla que formen part de la vida d’algú altre. Ara mateix, els seus únics plans són reposar una mica i esperar que l’Ed torni de llegir el comptador al soterrani, moment en el qual li donarà les gràcies per les seves moltes atencions i li dirà adeu. Tanca els ulls, i durant el següent minut o dos els seus pensaments continuen derivant d’aquesta cosa a aquella altra cosa, però ben aviat ja no hi queda cap cosa dins del seu cap, i els pensaments han estat substituïts per una successió d’imatges oníriques, la majoria de l’Anna quan era jove, una rere l’altra, la veu somriure-li i la veu arrufar-li el front i la veu fent voltes i voltes en una habitació en algun lloc i la veu asseguda en una cadira en algun lloc i dreta de puntetes i estirant els braços cap al sostre.

Quan es desperta, la llum que s’escola a la sala d’estar dona a entendre que ha passat un cert temps. En Baumgartner suposa que no han estat pas més de dotze o quinze minuts, però quan es mira el rellotge l’esfera li diu que falten deu minuts per a la una, i això vol dir que ha estat fora de combat tres quarts o una hora. Dona un cop d’ull immediatament a la tauleta de centre que té a la dreta i veu que hi ha una nota estesa al damunt d’una pila de llibres. Si vol llegir-la, haurà d’estirar el braç dret per arreplegar el full amb la punta dels dits, cosa que tornarà a posar a prova l’estat del seu colze, però collons, pensa, sigues valent i fes-ho, i per tant en Baumgartner ho fa, i tot i que el colze està ressentit i li fa mal, el dolor no és pas tan terrible per exigir res de més fort que un gruny força alt.

Benvolgut Sy, Quan he pujat a dalt dormies. No t’he volgut molestar i me n’he anat. Quan acabi de treballar aniré a la botiga i et portaré una bossa de gel. T’anirà bé per al genoll i no s’inflamarà tant. També et portaré una bombeta nova per al soterrani. Espera’m cap a les 18.00 o 18.30. Atentament, Ed Papadopoulos.

Extraordinari, va dir-se en Baumgartner. Un total desconegut es pren la molèstia de fer tot això. En un món ple de torracollons i de bèsties egoistes, apareix aquest innocent amb bon cor com un àngel de misericòrdia, i sí, segur que el gel ajudarà, perquè té el genoll d’allò més tendre i la carn al voltant de la ròtula se li ha inflat, és ara tota esponjosa de sang i de teixit danyat, o de qualsevol altra cosa que s’aplegui a sota de la pell quan una part del cos es comença a inflar.

En Baumgartner pren nota mentalment de trucar al supervisor de l’Ed a PSE&G i esplaiar-se amb entusiasme sobre les eminents qualitats del nou membre del seu equip.

L’únic telèfon que hi ha a la planta baixa és a la cuina, i quan en Baumgartner pensa a anar-hi, s’adona que té gana, tanta gana que decideix que, donat el cas que pugui caminar i arribar tan lluny, no tan sols trucarà a PSE&G sinó que també es prepararà alguna cosa per dinar.

Rodolar per baixar del sofà és menys difícil del que s’imagina, però posar-se dret és una tortura, igual que l’acte de moure la cama dreta cap endavant, sobretot quan posa el peu a terra. Grunyir l’ajuda una mica, però no gaire, i si bé travessar la sala saltant sobre la cama esquerra seria la solució ideal, té por de perdre l’equilibri i caure, tot i que temps enrere l’havien considerat un bon atleta, un dels millors del seu institut quan era jove, però això va ser fa molt de temps, una vida sencera si t’atures a pensar quants anys han passat des de llavors, i en Baumgartner entén que seria una ximpleria ni tan sols plantejar-se la possibilitat de córrer aquest risc, malgrat el fet que quan era jove havia estat capaç d’agafar-se el peu esquerre amb la mà dreta i saltar amb la cama dreta per damunt de la cama esquerra sense deixar anar el peu esquerre agafat amb la mà dreta. Era una gesta que inspirava admiració entre els seus amics i tallava l’alè a les noies, perquè ell era l’única persona capaç de fer aquell truc tan estrany i tan beneit, però allò era llavors i això és ara, es diu mentalment, i ara no té cap altra opció que ranquejar i grunyir per avançar cap a la cuina amb passes lentes i cauteloses, i resar per no desplomar-se abans d’arribar-hi.

Està a punt de desplomar-se però no ho fa, està a punt de no arribar-hi però sí que ho fa, i un cop traspassa la línia de meta està tan esgotat pels esforços que es deixa caure en una de les cadires de la taula de la cuina. No cal dir que és la cadira que hi ha més a prop de la porta per la qual acaba d’entrar, però també és l’única des de la qual una persona pot mirar per la finestra i veure el pati sencer, i si gira el cap lleugerament en una altra direcció, també pot veure l’habitació sencera. En Baumgartner respira fort i se sent baldat per tot el que li ha passat, i sap que tardarà força estona abans de poder tornar-se a aixecar i fer el trajecte des de la cadira fins a l’armari i després fins a la nevera i els fogons i la pica i el telèfon de paret, i per ara l’única cosa que fa és quedar-se allà assegut, envoltat per una boira de dolor i esgotament, indiferent al lloc cap al qual mira i a les coses que veu o fins i tot al fet de si veu alguna cosa o no. Resulta que ha aterrat a la cadira de tal manera que té el cap girat en direcció cap a l’estança, i mentre el seu ritme de respiració gradualment recupera, si fa no fa, la normalitat, comença a passejar la mirada per tota la cuina i a la fi veu el pot recremat a terra. Vet aquí el començament de tot plegat, es diu mentalment, el primer incident del dia, el que ha provocat tota la resta en aquest dia d’incidents sense fi, però mentre es continua mirant el pot d’alumini ennegrit a l’altra banda de l’estança, els seus pensaments s’allunyen lentament de les pallassades d’aquell matí i enfilen cap al passat, el passat distant que fa pampallugues al límit exterior de la memòria, i trosset a trosset lil·liputenc li torna a venir tot al cap, el món perdut de Llavors, i allà el tens, amb el seu cos de vint-i-un anys amb prou feines acabats de fer, un estudiant de primer, pobre com una rata, a la part alta de l’Upper West Side de Manhattan, desfilant cap a la llum d’una tarda de final de setembre, a la recerca d’unes quantes coses per al primer apartament on ha viscut mai en solitari, en direcció a la botiga de beneficència Goodwill a Amsterdam Avenue per comprar tot un armari d’utensilis de cuina de segona mà per a la seva cuina microscòpica, i aquell local neutre però atapeït de coses, amb les parets esgrogueïdes i llums fluorescents somorts, va ser on va entreveure per primera vegada l’Anna, la noia dels ulls brillants que ho veien tot, amb no pas més de divuit anys i també una estudiant que vivia en aquell barri. No hi va haver intercanvi de paraules entre ells, tan sols un parell de mirades, per prendre’s mútuament la mesura, per posar a prova els pros i contres potencials del que podria o no podria començar a passar si alguna cosa començava a passar, un petit somriure per part d’ella, un petit somriure per part d’ell, però res més, i ella se’n va anar enfilant la tarda de setembre mentre el Sr. Tímid es quedava allà com el babau que era i que encara és, i va acabar comprant aquell fastigós pot d’alumini, que li va costar ni més ni menys que deu centaus, i que l’ha acompanyat tots aquests anys fins que, a la fi, ha quedat extingit aquest matí.

Van passar vuit mesos abans no va tornar a topar amb ella, però evidentment la recordava, i per raons que encara li resulten insondables ella també el recordava, i llavors va començar tot plegat, va començar a poc a poc fins que es van casar cinc anys després i la seva vida veritable es va encetar, la seva única vida, que va durar fins que ella es va endinsar al mar a Cape Cod nou estius enrere i va topar amb l’onada monstruosa i ferotge que li va trencar l’esquena i la va matar, i des d’aquella tarda, des d’aquella tarda… no, es diu en Baumgartner, aquí no hi has d’anar, desgraciat tros de merda, serra les dents i aparta els ulls del pot, cabronàs, o t’escanyaré amb les meves pròpies mans fins que et moris.

Per tant en Baumgartner aparta els ulls del pot que hi ha a terra i mira cap al pati, que és poca cosa més que un clap d’herba abandonada i un sol arbre, un corneller, que encara no està florit però que ha començat a brotar, i resulta que, meravella de meravelles, un pit-roig acaba d’aterrar a l’herba, sens dubte per examinar el terreny a la cacera de cucs, i vet aquí, mira, n’ha trobat un, l’estira amb el bec per extreure’l de terra, i llavors patapam, el llança al damunt de l’herba i es gronxa pels voltants uns quants segons, mirant-se altres coses, i llavors, tot d’una, torna a saltar al damunt del cuc i l’agafa amb el bec i el sacseja, en trenca un petit mos i llavors patapam, el torna a llançar a terra, saltironeja una mica més, i llavors abaixa el cap, arreplega el cuc i se l’empassa de cop.

En Baumgartner no aparta els ulls del pit-roig mentre l’ocell es dedica a arreplegar i devorar cucs, perquè es veu que hi ha moltes d’aquestes criatures incrustades sota la superfície del pati, moltes més de les que ell s’hauria imaginat que hi havia, i al cap d’una estona, mentre el pit-roig continua arrencant-los de terra, en Baumgartner comença a preguntar-se quin gust deuen tenir els cucs i què es deu sentir si et poses un cuc viu que es recargola a dins de la boca i te l’empasses.





2


En Baumgartner treballa en una nova idea. Ara estem al juny, i amb el seu llibret sobre Kierkegaard acabat i el genoll ferit que pràcticament no li fa mal, s’ha estat dedicant al complicat i intractable enigma entre el cos i la ment anomenat síndrome del membre fantasma. Sospita que la idea se li va plantar al cap a l’abril quan la Rosita li va explicar l’accident del seu pare amb la serra circular, perquè encara que ella no n’havia sabut prou per proporcionar-li cap detall, en Baumgartner havia omplert els buits ell mateix, repetint mentalment aquella escena sanguinària tan sovint durant les hores següents que tenia la impressió que havia vist amb els seus propis ulls com la fulla tallava la carn del fuster. Afortunadament, els dos dits tallats del senyor Flores se li van tornar a cosir a la mà aquell mateix matí, però com en Baumgartner havia sabut des de llavors, en casos d’amputació permanent gairebé tothom que perd un braç o una cama continuarà sentint durant anys que el membre perdut encara està fixat al seu cos, sovint acompanyat d’un dolor agut, picor, espasmes involuntaris, i la sensació que el membre s’ha encongit o ha quedat recargolat en una posició insuportable. En Baumgartner ha furgat en la literatura mèdica sobre el tema amb la seva diligència acostumada, ha estudiat l’obra de Mitchell, Sacks, Melzack, Pons, Hull, Manchicant, Ramachandran, Collins, Barbin, i molts d’altres, tot i que entén que el seu veritable interès no es troba en els aspectes biològics i/o neurològics de la síndrome, sinó en el seu poder d’actuar com a metàfora del patiment i la pèrdua humanes.

Aquest és el trop que en Baumgartner ha estat buscant des de la mort sobtada i inesperada de l’Anna fa deu anys, l’anàleg més persuasiu i compulsiu per descriure el que li ha passat des d’aquella tarda càlida i ventosa de l’agost del 2008 quan els déus van trobar oportú robar-li la seva esposa en ple vigor, encara jove, i d’aquesta manera van arrencar els membres del cos d’en Baumgartner, tots quatre, braços i cames al mateix temps, i si el cap i el cor es van deslliurar de l’escomesa, va ser tan sols perquè els déus perversos i enriolats li van concedir el dret dubtós de continuar vivint sense ella. Ara en Baumgartner és un monyó humà, un mig home que ha perdut la meitat que l’havia fet sencer, i sí, els membres perduts encara hi són, i encara fan mal, fan tant de mal que a vegades li sembla que el seu cos està a punt d’esclatar en flames i consumir-se a l’acte.

Els primers sis mesos va viure en un estat de confusió tan profund que a vegades es despertava al matí i oblidava que l’Anna era morta. Ella sempre s’havia llevat abans que ell, en dansa com a mínim quaranta minuts o una hora abans que ell aconseguís d’obrir els ulls, i per tant estava acostumat a aixecar-se d’un llit buit i anar somnàmbul cap a una cuina buida per preparar-se una tassa de cafè, sovint acompanyat pel soroll de la màquina d’escriure d’ella que feia clic-clac a l’habitació petita, a l’altra banda de la planta baixa, o per l’enrenou dels seus passos bellugant-se per una de les habitacions de dalt, o potser per cap soroll en absolut, cosa que volia dir que l’Anna llegia un llibre o mirava per la finestra o estava enfeinada en alguna altra activitat silenciosa en una altra banda de la casa. Això explica per què tots aquells grotescos lapsus de memòria tenien lloc a primera hora del matí, abans que hagués assolit la consciència plena, quan seguia la seva rutina amb el cap emboirat, sota l’encís dels antics hàbits formats durant tota una vida compartida amb ella, com aquell matí només deu dies després del funeral, quan es va asseure en una de les cadires de la cuina amb la tassa de cafè fumejant, i els ulls li van vagarejar cap a un munt desordenat de revistes obertes apilonades a la taula. Una pàgina en particular destacava més que les altres, i va veure-hi el que semblava un titular de The New York Review of Books, que deia: «Què és el temps?». El llibre ressenyat tenia per títol Aigües del món, i el nom de l’autora era Sarah Dry; dry, que en anglès vol dir «sec».

Aigües del món… de Sarah Sec!

La combinació era tan inesperada però tan grollera en la seva simetria infantil que en Baumgartner va deixar anar una rialla breu de sorpresa, va picar a la taula amb el palmell de les mans i es va aixecar.

Anna, mira això, va dir, mentre començava a enfilar cap al menjador. Et pixaràs de riure.

Devia ser a la sala d’estar, va pensar, perquè la màquina d’escriure estava en silenci i no se sentia cap soroll que vingués de dalt. Per tant, devia estar arraulida al sofà amb un llibre, armada amb un llapis a la mà dreta per marcar els passatges que li interessessin, i si en aquell moment no feia servir el llapis, sens dubte se l’hauria posat a la boca i estaria rosegant, absent, la baga de metall que embolcallava la goma rosa d’esborrar. Totes aquestes imatges li passaven pel cap mentre es dirigia cap a ella envoltat d’un núvol d’oblit… i llavors va entrar a la sala d’estar buida i ho va recordar tot. Immediatament, els seus pensaments van tornar al funeral, i es va veure allà, amb tota la resta de gent, deu dies enrere, dret al costat de la tomba oberta enmig de l’aire pesant i rúfol que empenyia la tempesta tropical que avançava costa amunt amb vents cada cop més forts, ràfegues tan fortes que n’hi va haver una que va arrencar el barret del cap de la seva germana i el va enviar volant pels aires, una cosa negra arremolinada que feia ziga-zagues pel cel com un ocell embogit fins que a la fi va quedar en repòs a les branques més altes d’un arbre.

A la sessió de gestió del dol, la terapeuta li va dir: Està insensible. Encara no ha assumit el que li ha passat.

El que ha passat, va replicar en Baumgartner, no m’ha passat a mi, sinó a l’Anna. Ella és morta com a conseqüència d’això, i com que jo vaig veure el seu cos mort a la platja, i com que jo vaig carregar aquell cos mort en braços, he assumit plenament el que li va passar. El que m’exaspera és que ella va insistir a tornar a l’aigua un últim cop, encara que feia més vent que abans i l’aigua ja estava molt picada, amb onades cada cop més i més grosses trencant a la sorra, però quan li vaig dir que ja era tard i que hauríem de tornar cap a casa, ella va riure i va arrencar a córrer cap a l’aigua. Així era l’Anna, una persona que feia el que volia quan volia i que no acceptava un no com a resposta, una persona d’impulsos i alegria, i a més a més, una nedadora de campionat.

Se sent culpable, va dir la terapeuta. Això és el que sembla que em vol dir.

No, no em sento culpable. No hauria servit de res insistir. No era una persona que poguessis fer anar per on volies, no se li podien donar ordres. Era una persona adulta, no una criatura, i la seva decisió adulta va ser que tornava a l’aigua, i jo no l’hi podia pas impedir. No hi tenia dret.

Si no és culpa, el que sent, llavors deu ser una sensació de penediment, fins i tot de remordiment.

No, i no. Veig per la cara que fa que es pensa que m’estic resistint a vostè, però no ho faig pas. És que necessitem establir uns termes ben clars abans de capbussar-nos i començar a parlar. Sí, ella encara seria viva si no hagués tornat a l’aigua, però el cas és que nosaltres dos no hauríem durat junts més de trenta anys si jo hagués fet coses com ara provar d’impedir-li que tornés a ficar-se a l’aigua si ella hi volia anar. La vida és perillosa, Marion, i ens pot passar qualsevol cosa en qualsevol moment. Vostè ho sap, jo ho sé, tothom ho sap… i si algú no ho sap, doncs és que no ha parat prou atenció, i si no pares prou atenció, és que no estàs viu del tot.

Com se sent ara, en aquest moment?

Desgraciat, desventurat. Fet miques.

En altres paraules, dissociat, no del tot vostè mateix.

Suposo que sí. Però fins al punt que soc capaç d’entendre el que estic passant ara mateix, puc dir sincerament que no sento pena per mi, i que no m’estic rabejant en l’autocompassió ni gemegant als cels: Per què jo? Per què no jo? La gent es mor. Es moren joves, es moren vells, i es moren als cinquanta-vuit anys. La trobo a faltar, i ja està. Ella era l’única persona en aquest món que m’he estimat, i ara he de trobar una manera de continuar vivint sense ella.

Aquella nit deu anys enrere, després de la seva primera i última sessió amb la Marion, la terapeuta de gestió del dol, en Baumgartner se’n va anar al petit estudi de l’Anna a la planta baixa i es va estar unes quantes hores repassant els seus papers i manuscrits. L’armari era ple, des de baix fins a l’altura de la barbeta, amb els esborranys i galerades de les seves traduccions publicades, com a mínim quinze o setze llibres dels últims vint-i-cinc anys, la majoria del francès i de l’espanyol però també un parell del portuguès, si fa no fa la mateixa quantitat de novel·les que de reculls de poemes, tots llibres que ell s’havia llegit dues o tres vegades i que coneixia íntimament. Per tant, va tancar la porta de l’armari i se’n va anar cap a l’arxivador que hi havia en un racó de l’habitació, quatre calaixos fondos i amples que contenien els escrits originals d’ella en diverses fases de compleció, un feix voluminós de poemes que començava en els seus anys d’institut i que continuava avançant i creixent fins a tres setmanes abans no s’ofegués; els mecanoscrits corregits a mà de dues novel·les avortades, uns quants relats, una dotzena de ressenyes de llibres, i una capsa de mida mitjana d’escrits autobiogràfics que s’estava tota sola al calaix de baix de tot. En Baumgartner va agafar la capsa, se la va endur a l’escriptori de l’Anna, es va asseure a la seva cadira, i en va aixecar la tapa. La peça al capdamunt de la pila estava aguantada amb un clip rovellat, cosa que volia dir que era vella, una cosa escrita feia anys i panys, potser els primers dies del seu matrimoni, potser fins i tot abans. Va agafar-la i va començar a llegir.

FRANKIE BOYLE

A l’era dels albors de la infantesa, durant els anys de napbuf, que són els cinc i sis i set i vuit anys, el beisbol era el meu esport i jo em feia amb els nens, una posició que vaig haver de lluitar per assolir, tot fent-li sang al nas a en Marvin Howells, el líder de la gossada, i un cop vaig haver-me guanyat el respecte de la colla i se’m va permetre prendre part en els jocs espontanis de després de classe i dels caps de setmana, vaig demostrar que era tan bona com qualsevol d’ells i millor que la majoria perquè en aquella meva època gloriosa de nena andrògina podia córrer més de pressa que cap d’ells i vaig trobar el meu lloc com a central exterior en tots els equips en què vaig jugar. Més enllà de la rapidesa de les meves cames i peus, tenia un braç més que adequat, perquè era una nena que no llançava la pilota com una nena, sinó com un noi, i tot i que encara em mancava el múscul per poder batre amb prou força, enfilava una batada d’una base rere l’altra, i de tant en tant alguna de dues, feia tantes batades d’una base que poques vegades no n’ocupava alguna, cosa que va fixar el meu paper com a primera batedora del torn i principal instigadora a l’hora de fer pujar números recargolats (els números que no són ni l’1 ni el 0) al marcador. Llavors vam fer tots nou anys, i els senyors de la ignorància em van clavar la primera bufetada forta a la cara. Ara tots érem prou grans per entrar a la Little League, la nostra primera oportunitat de jugar a beisbol organitzat després d’anys de jugar en parcs públics i patis particulars, un món nou i resplendent de camps reglamentaris, uniformes d’equip, entrenadors, àrbitres, i grades per als espectadors, una versió en miniatura de l’esport de debò; però segons les normes de l’època, les normes medievals que van durar massa temps perquè jo pogués beneficiar-me de la seva erradicació, la Little League era només per a nois, i per tant la central exterior dels peus lleugers, que batia seguit, tenia prohibit entrar en aquell regne encantat, i la seva curta carrera en el Gran Esport Americà es va acabar.

Posa-t’hi fulles, com dèiem en aquella època, però em vaig prendre la decepció molt malament i vaig fer morros molt més temps del que hauria d’haver-ne fet: amb intermitències, però durant gairebé un any sencer, i l’únic consol espiritual que trobava era a les classes mixtes de gimnàstica, que duraven fins que s’acabava l’educació primària, és a dir, fins que teníem onze o dotze anys, on disputàvem partits de softbol o de matar en els quals jo encara em feia forta contra els elegits amb les seves titoles minúscules i els seus uniformes de la Little League, els nois amb sort que a aquelles altures ja s’havien girat en contra meva i que volien demostrar que jo era veritablement un zero a l’esquerra, una femella que no valia res, i quin gust que sentia jo quan corria per interceptar les seves batades de línia a la banda esquerra del camp i robar-los les seves carreres cap a la base, seguit pel plaer encara més gran de veure com gesticulaven, astorats i enfurismats, mentre jo llançava la pilota amb tota la calma cap al camp interior, o quan plovia o a l’hivern, que jugàvem a matar sota cobert, quina satisfacció més gran era encertar-los en plena cara amb una de les meves pilotades demolidores, fins al punt, una vegada, de fer-li sang al nas al mateix Marvin Howells, al qual ja havia ensangonat el nas temps enrere. El millor de tot, perquè era el més plaent, eren les carreres després de classe, els desafiaments, quan els reptava a competir contra mi a les seixanta iardes, competicions d’un contra un al pati de l’escola després que sonés la campana de les tres, una noia contra un noi amb un munt d’altres nois mirant. Els primers dos anys, no vaig deixar de guanyar mai, i aquestes victòries em van fer agafar tanta confiança que vaig arribar a la conclusió errònia que la meva lleugeresa era eterna, però llavors va arribar el tercer any, i va fer acte de presència un tal Frankie Boyle, un senyoret prim i brillant de virtut impecable, l’únic mascle de la classe que no s’havia girat en contra meva i que encara era el meu amic, i tot i que jo l’havia guanyat dues vegades abans en curses similars, en Frankie havia patit una crescuda considerable aquell estiu, fins al punt que quan vam començar sisè el noi que abans havia estat una mica més baix que jo ara feia entre vuit i deu centímetres més que jo quan m’estirava tant com podia, i érem al pati aquella tarda resplendent de setembre dos dies després d’haver començat les classes, amb la típica colla de vailets animant el seu col·lega, i aquesta vegada vaig perdre, vaig perdre amb justícia quan en Frankie Boyle em va avançar a la setena o vuitena gambada que feia, i llavors va incrementar el seu avantatge fins a la línia de meta, tan avançat estava respecte de mi que jo devia arribar un segon sencer per darrere seu. La colla se’n va alegrar molt, ho recordo, i tot seguit em van dedicar una successió de mofes feridores —Vella glòria, vella glòria n’era una, La gossa se l’ha fotut n’era una altra— però en Frankie Boyle mereix un reconeixement infinit, perquè la seva ànima era d’una compassió sense límits, i no es va aturar a rabejar-se en els visques dels altres nois, sinó que em va posar un braç a les espatlles (la primera vegada que un noi ho feia) i em va acompanyar lluny del pati de l’escola, tot explicant amb calma mentre caminàvem que no havia estat una cursa justa perquè ara ell era molt més gros i fort que jo, i això l’havia convertit en un pes pesant mentre que jo encara era un pes wèlter, i quan s’havia donat mai el cas que un pes wèlter noquegés un pes pesant?, però en proporció, va dir, jo era qui millor corria de tota l’escola, la millor corredora femenina de tot Nova Jersey, i si em volia entrenar per als Jocs Olímpics quan fos prou gran per fer les proves per entrar a l’equip nord-americà, ell seria el meu entrenador i em faria ser tan bona i tan ràpida que m’emportaria la medalla d’or i el rècord mundial. Aquella era segurament la cosa més maca que m’havia dit mai ningú, però jo sabia que havia perdut, i vaig entendre que la meva derrota aquell dia al pati de l’escola era una profecia de més derrotes en els mesos que vindrien. En comptes d’arrossegar-me pels racons i plorar pels meus poders minvants, em vaig retirar discretament d’aquelles curses i desafiaments noia-contra-noi i vaig buscar noves activitats per satisfer la meva ànsia de moviment, que el meu cos inquiet i agitat semblava exigir en dosis grans i regulars, i per tant vaig canviar els meus engranatges interns i vaig anar a totes les festes de cap de setmana, on em matava a ballar com una llunàtica salvatge fins que era l’última persona que quedava a la pista, o em capbussava a llacs i piscines i mars i nedava enmig del que ara recordo com una solitud apassionada, pensant justament en res de res tret de la braçada següent i la següent tot després mentre el meu cap es buidava i jo m’enfonsava en un trànsit que em disgregava de mi mateixa i em feia entrar en comunió amb l’aigua. Sense pes i tota sola, lliscava amb el meu banyador d’una sola peça amb el pit pla que em començava a créixer amb els primers senyals dels canvis que vindrien, ni aquí ni allà ni enlloc, completament fora d’aquest món tan estrany que girava al meu voltant.

I pel que fa al dolç Frankie Boyle, vaig quedar-ne penjada tan bon punt em va posar la mà a l’espatlla i em va acompanyar lluny de l’escola. Va ser per la mà, la descàrrega de corrent elèctric que em va sacsejar el cos quan el seu cos va tocar el meu, una sensació prolongada per la pressió regular del seu braç a la meva esquena, mentre la seva mà continuava fixada a la meva espatlla i ell em deia totes aquelles coses sedants i extravagants per animar-me i ajudar-me a sobreviure el fet que m’hagués destronat com a rei de la cursa dels cinquanta metres i, en el mateix procés, m’hagués convertit en reina de totes les distàncies. No tan sols em vaig enamorar d’ell aquella tarda, sinó que el vaig continuar estimant durant tot el curs de sisè, encara que els seus estrictes pares no li permetien d’acompanyar-me a les meves festes de cap de setmana, cosa que limitava severament les nostres possibilitats d’estar sols per dedicar-nos a les sessions intenses de besos i abraçades que tots dos desitjàvem però que només vam poder gaudir tres o quatre vegades perquè sempre estàvem envoltats d’altra mainada. Després de graduar-nos de primària, ens vam dispersar durant l’estiu, i quan les classes van tornar a començar a la tardor, jo me’n vaig anar a l’institut públic amb la majoria dels nostres companys, però en Frankie ja no venia amb nosaltres. Els seus pares l’havien enviat a un institut catòlic, i per fer-ho encara pitjor, l’institut era a uns quants pobles de distància, al llunyà South Orange, Nostra Senyora dels Dolors, que per força havia de ser el pitjor nom mai inventat per a una escola, tot i que expressava adequadament el dolor que vaig sentir quan en Frankie em va trucar i em va donar la notícia. Vam parlar per telèfon unes quantes vegades més aquell setembre, sobretot converses incòmodes en les quals no teníem gran cosa a dir-nos l’un a l’altra, tret de lamentar fins a quin punt el món s’havia tornat sinistre i sense esperança, però com que llavors no érem res més que criatures, i donat que cap dels dos ja no formava part de la vida quotidiana de l’altre, les trucades de telèfon es van acabar.

Vam perdre el contacte durant uns quants anys, després d’això, però a mig curs de l’últim any de secundària va tornar a aparèixer, a l’estació de servei del seu pare als afores del poble, on havia començat feia poc a treballar els dissabtes al matí i els diumenges a la tarda, amb disset anys, ara, tan alt i ample d’espatlles i dolç de cara com sempre. La nostra amistat va recomençar com si la interrupció de quatre anys i mig haguessin estat catorze tic-tacs de rellotge, cosa que sembla estranya però que no és gens estranya. És veritat que llavors jo ja m’havia petonejat amb molts de nois i havia perdut la virginitat amb un, i també és veritat que en Frankie havia tingut l’amabilitat aquell primer matí de retrobada d’ensenyar-me una foto de la seva xicota, amb qui tenia tota la intenció de casar-se algun dia, i així em va dir amb delicadesa i molta elegància que no estava disponible, però el jove senyor Boyle era la mateixa persona resplendent que sempre havia estat, i la meva debilitat per ell era tan gran com ho havia estat en la meva època de pes wèlter, i per tant flirtejava amb ell sempre que m’aturava a la benzinera els caps de setmana, i ell també flirtejava, em deia Red (pels meus cabells de color marró rogenc) mentre que jo li deia Flash (com Fordham Flash, el sobrenom d’un altre Frankie famós, l’antic segona base Frankie Frisch). L’intercanvi jocós, absurd, d’uns companys d’infantesa, però agradable malgrat tot, perquè ja no érem estrictament criatures i ens fèiem grans molt de pressa.

Els deures d’en Frankie a l’Estació de Servei i Taller Mecànic Boyle no eren gaire exigents, principalment netejar parabrises, omplir de normal i de súper els dipòsits, i comprovar l’oli i la pressió dels pneumàtics. No en vaig fer un costum regular, d’anar a visitar-lo aquella primera primavera després que haguéssim tornat a trobar-nos, potser un cop cada dues o tres setmanes, però sempre mirava d’aparèixer per allà just abans que se li acabés el torn, perquè els dies que no tingués res de planejat per després de la feina poguéssim fer volts una estona amb el cotxe de la meva mare, per parlar. És difícil recordar exactament què ens dèiem l’un a l’altra, però conservo alguns fragments de converses sobre coses com ara Albert Camus i els Beatles contra els Rolling Stones i la guerra dels Sis Dies a Israel, i encara que en Frankie era d’una família conservadora molt estricta, amb un pare veterà de l’exèrcit que havia lluitat a la batalla d’Anzio i que donava tot el seu suport a la guerra del Vietnam, en Frankie hi estava en contra, igual que jo, cosa que ens va ajudar a formar un altre vincle entre nosaltres.

Era un moment terrible per ser jove, sobretot si eres un noi a punt de fer els divuit i d’acabar l’institut, i sobretot en aquells moments precisos, la segona meitat del 67 i la primera meitat del 68, quan al front domèstic tot s’esmicolava i les juntes de reclutament anaven a tota màquina, xuclant desenes de milers de nois adolescents i enviant-los a lluitar a jungles distants per raons que cap d’ells no podia entendre. Era el nostre últim any d’institut, amb un de nosaltres escarrassant-se a Livingstone High School i l’altre a Seton Hall Prep, i per multiplicar la confusió d’en Frankie els primers mesos del 68, mentre en Johnson anunciava que no es presentaria per un altre mandat i en Martin Luther King moria d’un tret a Memphis i dotzenes de ciutats de tot el país esclataven en flames, la seva xicota dels últims tres anys, la Mary Ellen No-sé-què, va decidir trencar amb ell al mes de maig, va dir que en Frankie era un avorrit amargat que ja no s’assemblava al noi de qui ella s’havia enamorat, i a sobre també patia unes baralles cada cop més bel·licoses amb el seu pare, que li va començar a dir covard i comunista per estar en contra de la guerra i que per damunt del seu cadàver li donaria ni un centau per anar a la universitat si no dreçava l’esquena i passava pel tub. Va ser enmig de tots aquests merders monumentals que en Frankie i jo ens vam embolicar i vam tenir la nostra breu aventura, en les setmanes entre l’assassinat d’en Bobby Kennedy i el final de l’institut, exactament quatre desesperades però delicioses rebolcades, completament nus al seient del darrere del Buick de la meva mare, que aparcàvem a les profunditats dels boscos de la reserva South Mountain, on ni tan sols els mussols ens podien veure. Feliç com estava jo de ser als braços d’en Frankie, entenia de tota manera que no faríem pas un camí gaire llarg plegats, que abans aviat que no pas tard les circumstàncies ens tornarien a separar, cosa que feia encara més urgent l’impuls d’agafar-nos l’un amb l’altre i no deixar-nos anar, com si en depengués la nostra vida.

Però en Frankie no parava de donar voltes, i aviat va començar a perdre l’equilibri. Llavors ja l’havien acceptat tres o quatre universitats, una de les quals era Rutgers, la universitat de l’estat, que tenia una matrícula prou econòmica, de manera que fins i tot si el seu pare es mantenia fidel a la seva promesa i no li volia pagar ni cinc, en Frankie podria anar fent amb un préstec d’estudis o una beca o una feina al campus o una combinació de totes aquestes coses, i això li permetria matricular-se com a estudiant de ple dret, fet que per la seva banda li concediria una pròrroga de quatre anys per ingressar a l’exèrcit. Era l’única decisió assenyada que un jove en contra de la guerra podia prendre en aquells moments, i durant gairebé tota la primavera va parlar com si allò fos el que tenia intenció de fer, però llavors, d’un dia per l’altre, ja no ho va ser.

Mai no em va explicar del tot el seu canvi de pensament: o no podia, o no volia, o mai no el va entendre ni ell mateix, però després de pensar-hi llargament en els anys posteriors, penso que en Frankie estava enrabiat contra el seu pare, que l’havia estat atacant implacablement els últims dos anys per ser un fluix i un figaflor i un emmarat sense pebrots i un antiamericà, cosa que era força més que no pas una simple opinió política expressada grollerament, sinó un assalt demolidor contra la virilitat d’en Frankie, i com a jove orgullós que havia arribat a menysprear el seu pare per la seva crueltat irracional, però que malgrat tot era massa ben educat i massa decent per girar-se en contra d’aquest pare i dir-li que callés d’una vegada, el va fer callar tot triant d’allistar-se a l’exèrcit, cosa que tenia intenció de fer el dia després de graduar-se a l’institut. En Frank sènior sens dubte va quedar encantat amb la decisió del seu fill, però el fet, fred i nu, era que en Frankie no ho havia fet per acontentar el pare sinó per despit, per escopir-li a la cara, tot i que ell mateix només era escassament conscient del que feia.

Com vaig plorar i com vaig suplicar-li, i quants escarafalls vaig fer durant els dies següents, però malgrat tot el meu desplegament teatral res del que vaig dir va funcionar. En Frankie se sentia curiosament en pau amb ell mateix, i ben bé fins al moment que va entrar al centre local de reclutament i va fer el jurament, flotava en un estat d’ànim expansiu, optimista, com si el piano que havia estat carregant a les espatlles des de feia dos anys s’hagués esvanit misteriosament i ara pogués tornar-se a moure amb llibertat, sense carregar el pes de dubtes i vacil·lacions i de l’amargor que li suposava haver de suportar una càrrega tan feixuga.

—No està tan malament, si t’atures a pensar-hi —va dir—. Dono dos anys de la meva vida a l’Oncle Sam, i a canvi rebo quatre anys d’universitat gràcies al G.I. Bill, i això vol dir que només dependré de mi mateix i que no hauré de pidolar al meu pare que em pagui la matrícula.

—Perfecte, meravellós —vaig dir jo—, però, què passarà quan et facin saltar al mig de la jungla i un esquadró d’homes invisibles et comenci a disparar amb bala?

—No pateixis —va dir ell, amb un gran somriure—. Si vaig poder córrer més ràpid que la magnífica Anna Blume quan tenia onze anys, ara segur que seré prou ràpid per córrer més que aquestes bales que dius.

En Frankie Boyle mai no va arribar a les jungles del Vietnam. Cinc setmanes després d’allistar-se, va patir un accident durant unes maniobres d’instrucció a Fort Dix, quan un llançacoets va fallar i li va esclatar a les mans. L’explosió va fer-li miques el cos i el va convertir en una massa de fragments voladors que es van escampar pels aires en totes direccions abans de tornar a caure a terra. Quan l’equip de l’ambulància va arribar per buscar els trossos escampats, van pentinar l’àrea durant més de dues hores, recollint trossos de dits de les mans i els peus, de braços i cames, juntament amb nombrosos fragments no identificables de carn calcinada i ossos estellats, però quan el sol es va començar a enfonsar rere l’horitzó i va arribar la fosca, a la fi van haver d’abandonar la cerca. Malgrat els seus esforços, va quedar tan poquet d’en Frankie Boyle el dia que el van enterrar, que el contingut del seu taüt només pesava vint-i-sis quilos.

En Baumgartner ho sabia, tot això. Fins i tot en les seves primeres converses amb l’Anna, el 1969, ella li havia parlat d’en Frankie Boyle i havia tornat a visitar l’horror de la seva aniquilació espantosa, que l’havia traspassat com una espasa, li va dir ella, i havia deixat un tall permanent a la seva ànima. També li havia dit que quan li va arribar notícia del que havia passat a Fort Dix s’havia tancat a l’habitació de la seva residència de primer curs a Barnard i havia plorat a cor què vols deu hores seguides, plorant com mai no havia plorat i mai més no ho tornaria a fer, perquè plorar tan fort i tant de temps per poc no et destrueix, i un cos no està fet per suportar convulsions d’aquesta magnitud més d’un cop a la vida. L’Anna no havia tractat aquest episodi a la seva peça, i de fet a la peça en si no hi havia ben res que fos nou per a ell, però malgrat això, i molt més important que això, l’havia commogut profundament veure aquells records d’adolescència ballant a les pàgines del manuscrit esgrogueït, perquè un cop va començar a llegir les paraules d’ella, va tenir la sensació que sentia la veu de l’Anna que s’alçava del paper, i que ella li tornava a parlar, tot i que ara era morta, desapareguda, i que mai més no li tornaria a dir ni una sola paraula en tota la resta de la seva vida.

En Baumgartner va fer girar la cadira cap a la seva esquerra i va començar a mirar-se la màquina d’escriure vella de l’Anna. La màquina estava situada en una placa de fusta que lliscava d’una ranura rectangular d’uns dos centímetres d’ample just a sota de la superfície de l’escriptori, una relíquia massiva de caoba fosca, dels anys trenta o quaranta del segle XX, que l’Anna s’havia comprat per seixanta dòlars en una botiga de mobles de segona mà a Columbus Avenue una setmana abans que se n’anessin de Nova York i es traslladessin a la casa de Poe Road a Princeton. La màquina d’escriure l’hi havien regalat els seus pares el dia que va fer quinze anys —el 7 de maig de 1965— i ella havia fet servir aquella Smith Corona portàtil gris fosc/verd pàl·lid fins al final, tret d’una breu pausa quan va provar de fer servir un ordinador personal i va descobrir que no li agradava, sobretot perquè el tacte del teclat era massa tou i li feia mal als dits, va dir, mentre que colpejar les tecles més resistents de la seva màquina portàtil l’ajudava a tenir les mans més fortes, i per tant es va treure el Mac de sobre, el va regalar al fill de setze anys de la seva cosina, i va tornar als plaers tàctils de fer rodolar fulls de paper al carro de la Smith Corona i omplir la seva habitació amb música de pica-soques. Travessava les parets i els sostres, flotava discretament cap a tots els racons de la casa, i tant era on fos en Baumgartner, li encantava sentir aquell soroll esmorteït de traca de petards, tant si entrava i sortia de les habitacions de la planta baixa com si seia al seu estudi del pis de dalt inclinat al damunt de la seva pròpia maquinària d’escriptura, que en el seu cas s’havia convertit en un ordinador perquè havia de ser un ordinador, perquè ell treballava en una universitat i el seu departament juntament amb tots els altres departaments i oficines administratives s’havien digitalitzat. Com a traductora independent i escriptora per lliure, l’Anna no havia d’obeir a ningú i podia fer la seva feina com i on volia, i això significava que es podia comunicar per carta, telèfon i fax en comptes de fer-ho per email, i que podia continuar fent la seva feina amb l’ajuda de la seva gastada però indestructible companya. Gràcies a Déu, va dir-se en Baumgartner, i gràcies a Déu per aquelles precioses sonates matinals, quan s’havia despertat amb el so dels dits de l’Anna colpejant les tecles, i després d’un mes de viure sol a la casa buida, havia trobat a faltar tant aquells sons que a vegades anava a l’habitació de l’Anna, s’asseia al davant de la màquina silenciosa, i teclejava alguna cosa —qualsevol cosa— només per tornar a sentir-los.

Així van ser els primers sis mesos, una fissura en el temps que en Baumgartner batejaria més endavant com La desaparició, o Home boig de pena. Durant mig any no es va saber reconèixer a ell mateix, era un ésser diferent del que havia conegut i habitat des de l’adolescència, i en aquella zona interina de desorientació i impulsos irracionals, feia tentines de dia en dia, feinejant amb tota mena de projectes estrafolaris i mancats. No tan sols teclejar garbuixos a la màquina d’escriure de l’Anna, sinó malgastar dos vespres sencers plegant i tornant a plegar el que hi havia als calaixos del seu tocador —calces de puntes, calces de cotó, sostenidors, camisoles, mitges, pantis, mitjons, pantalons curts d’esport, pantalons curts de tennis, banyadors, samarretes— i alinear-ho en fileres molt ben ordenades abans de tornar a endreçar cada pila a dins dels calaixos, o comprar penjadors cars de fusta per reemplaçar els de metall i plàstic, i llavors tornar a penjar els vestits, faldilles, bruses, pantalons de seda, pantalons de llana, pantalons de cotó, dessuadores amb caputxa, jaquetes i texans de l’Anna a l’armari, a més de comprar mitja dotzena de sacs transparents amb cremallera per guardar els seus jerseis a la lleixa de dalt, o servir-li una tassa de cafè cada matí quan seia a la taula de la cuina per beure’s la seva, que aixecava per saludar-la abans de fer-ne el primer glop, o escriure unes quantes dotzenes de cartes d’amor pornogràfiques i enviar-les-hi per correu, prenent-se la molèstia absurda de plegar-les per ficar-les a dins dels sobres, escriure-hi l’adreça, posar-hi segells i deixar-les a una bústia, i tot seguit obtenir el plaer de rebre-les un dia o dos després i imaginar-se el plaer que hauria sentit l’Anna si hagués estat allà per rebre-les ella mateixa.

Segurament no el va ajudar gaire que el semestre de tardor d’aquell any tingués un permís, però aquella pausa ja feia temps que estava demanada, i l’Anna i ell tenien planejat passar aquells quatre mesos i escaig sense classes a París, una ciutat on tots dos havien viscut prèviament i on desitjaven tornar a viure, encara que només fos uns quants mesos. Havien llogat un apartament, els bitllets d’anada i tornada estaven reservats, i tenien previst anar-se’n el vint d’agost, dos dies després de tornar d’una setmana de visita a casa d’uns antics amics a Cape Cod. En comptes de travessar l’Atlàntic amb l’Anna dalt d’un avió el dia vint, però, en Baumgartner va haver d’estar-se dret al davant d’una tomba oberta a Princeton, Nova Jersey, contemplant com una màquina feia baixar el taüt de l’Anna sota terra, mentre un vent ferotge li castigava la cara i el seu amic Jim Freeman li passava el braç dret al voltant del cos per assegurar-se que en Baumgartner no queia a dins del forat: una mesura de precaució que no tenia res a veure amb el vent, sinó amb el fet que semblava com si les cames d’en Baumgartner haguessin de fer figa, i si això passava, tenia tots els números de caure a dins de la tomba.

No havia de fer classe, doncs, i per tant no tenia responsabilitats, ni exigències a l’hora d’esmerçar el temps, ni cap necessitat imperiosa de sortir de casa seva. Pel que feia a la universitat, estava oficialment absent, i encara que es va quedar on era i no va sortir de la ciutat durant aquesta absència, tant per tant hauria pogut estar a París o a Parma o a la Patagònia, pel que feia a l’administració. Absent però no absent, com qui diu, encallat, amb els peus encolats a terra i vivint en un espai interior precari que l’havia convertit en algú amb massa temps entre les mans, i com que en Baumgartner no estava en condicions de reprendre la feina en el seu llibre sobre Thoreau, ni de començar a treballar en cap altra cosa, aquest temps era excessivament llarg i buit, una successió de dies buits que omplia més que res plegant i tornant a plegar roba interior i inundant el Servei Postal dels Estats Units amb un doll continu de cartes lúbriques i lascives dirigides a una dona el cos de la qual mai més no tornaria a veure ni tocar.

Tot i això, no malgastava pas cada hora en distraccions sense sentit, i a mesura que estudiava els manuscrits inèdits dels dos-cents setze poemes que l’Anna havia escrit en un període d’aproximadament quaranta anys, va entendre que l’obra era més que prou bona per sortir al món. No pas tota, potser, però els millors vuitanta o cent poemes farien un bon llibre, i per tant en Baumgartner es va abocar al projecte d’organitzar un recull dels poemes de l’Anna, que va ser l’única cosa tangible que va aconseguir durant aquells mesos perduts, informes, perquè el llibre el va acabar publicant una editorial petita però ben considerada de la varietat d’avantguarda, Redwing Press, que tenia un distribuïdor prou capaç per esgotar la primera edició en divuit mesos, i llavors immediatament l’editorial va regurgitar una segona impressió i quatre anys després una tercera. Les quantitats eren minúscules, és clar, però donat que la poesia no era un planeta sinó un asteroide diminut que vagarejava pels espais celestials de la literatura nord-americana, l’Anna va trobar el seu puntet al firmament.

L’hauria pogut ocupar molt abans, trobava ell, però per alguna raó desconeguda, inarticulada, l’Anna mai no havia aixecat un dit per posar els seus poemes en circulació. Allò era el que més l’havia desconcertat, d’ella, perquè en tots els altres aspectes l’Anna era una persona que sabia defensar-se i lluitava per les coses en què creia, i sabia perfectament que els seus poemes eren bons. Dubtes, sí, moments de desesperació, sí, però quin escriptor o artista no viu en aquell territori inestable entre la confiança i el menyspreu per un mateix? La demostració estava en el fet que ella sempre havia compartit els seus poemes amb ell, no pas perquè ell l’hi hagués demanat mai, sinó perquè ella volia: o els hi llegia en veu alta o li donava petits plecs de sis o set alhora, i una vegada i una altra ell havia respost a la seva nova obra tot dient que ja era hora que aixequés el cul de la cadira i els comencés a publicar, cosa que invariablement venia seguida d’una arronsada d’espatlles esquiva per part de l’Anna, que a vegades afegia «Tens raó» o «Un dia d’aquests» o «Ja ho veurem», segons el seu estat d’ànim. Basant-se en aquests comentaris escadussers, en Baumgartner estava segur, o pràcticament segur, que ella no hauria estat en contra del que volia fer ell, perquè un dia d’aquests ja havia arribat, i la poeta crepitant i efervescent amb qui havia viscut durant gairebé dos terços de la seva vida es mereixia que la llegís algú altre o molts algú altres que no pas el sac d’ossos decrèpit que havia estat el seu marit.

El poema més antic que en Baumgartner va decidir d’incloure s’havia escrit el setembre de 1971, quatre mesos després que l’Anna hagués fet vint-i-un anys, i un mes després que hagués tornat d’un any d’estudis a París (entremig de les llesques de dos estius a Madrid), i el títol d’aquella obra inicial es va convertir en el títol del llibre, Lèxic: Poemes seleccionats 1971-2008. No era ni de bon tros el millor dels poemes, però a en Baumgartner li encantava la seva fantasia i estranyesa, el guspireig exuberant que d’alguna manera se les manegava per revelar alhora l’Anna mateixa i l’esperit de la seva obra. Encara més: els seus records d’ell mateix de jove estaven saturats d’aquest poema, perquè no tan sols es va escriure en el precís moment que ell s’enamorava perdudament d’ella, sinó que era el primer poema seu que ella li va llegir mai en veu alta… sense ni un fil de roba, asseguda al llit després d’un clau gloriós al damunt dels llençols nus i arrugats del seu antic apartament al carrer Vuitanta-cinc Oest.

LÈXIC

La floreta era tan petita

que no tenia nom

i vaig anomenar el meu descobriment

la «Sublim»

però després m’hi vaig repensar

i vaig rebatejar aquell minúscul puntet

de roig ardent brillant

i en vaig dir «Com li va

Sra. Dolittle i es pot saber

per on parava vostè últimament?».

Donat que el puntet vermell era una flor

no em va tornar contesta

i per tant no sabré mai

si el nom que li vaig donar li agradava

o no. Vaig continuar caminant.

Quan vaig tornar l’endemà al matí

per veure si la flor havia crescut de nit

el puntet vermell s’havia fet fonedís.

I ara què, Sra. Dolittle?

i si ha desaparegut per sempre

algú em vol fer el favor de dir

per què aquell home diminut

em somriu tant des de l’altra banda del carrer

amb un no-sé-què vermell microscòpic al trau de la solapa

que lluu com un llumí encès a les fosques.



Deu anys després, en Baumgartner es meravella de fins a quin punt no han canviat gens les coses per a ell des d’aquells primers mesos de, pràcticament, bogeria. Ell ha fingit que no, és clar, i un cop se les va manegar per aixecar-se de terra, posar-se dempeus, i començar a caminar una altra vegada, va semblar que havia tornat al món dels vius. Va reprendre les seves classes. Un mes després, tornava de puntetes a la seva obra, i llavors s’hi tornava a capbussar, cosa que va produir un llibre, i llavors un segon llibre, i ara un tercer llibre: més llibres que en cap altre període de deu anys de la seva vida. Antigues amistats s’han aprofundit, noves amistats s’han format, i després d’un any de quiescència cèlibe marcada per interludis ombrívols de masturbació durant els quals s’imaginava que tornava a ser al llit amb l’Anna, va començar a perseguir dones per primera vegada en gairebé quaranta anys. Senyals de vida, o senyals de vida aparents que han animat els seus amics a creure que en Baumgartner ha trobat una manera de continuar endavant sense l’Anna. Fins i tot en Baumgartner mateix s’ho arriba a creure, la majoria del temps, però això és només perquè els membres artificials que ha lligat al seu cos sense cames i sense braços ja se li han fet tan familiars a aquestes altures que amb prou feines s’adona que els porta. Malgrat tota la seva eficiència, però, i tota l’ajuda que brinden a l’afligit, aquests apèndixs de titani són coses mortes que no senten res. En Baumgartner encara sent, encara estima, encara desitja carnalment, encara vol viure, però la part més interior d’ell mateix és morta. Ho sap des de fa deu anys, i durant aquests últims deu anys ha fet tot el que estava al seu abast per no saber-ho.

Tot plegat va fer eclosió el dia de la cremada amb el pot i la caiguda per les escales. Fins llavors, no havia entès fins a quin punt estava dividit pel que fa a totes les coses relacionades amb l’Anna, no s’havia adonat que sempre l’havia estat empenyent lluny i aferrant-s’hi al mateix temps, buidant la casa de tots els rastres que ella hi havia deixat, però mantenint el seu estudi intacte, fent donació del voluminós conjunt de roba que ell havia tornat a apilonar i tornat a penjar amb tanta cura metòdica durant la seva emergència nuclear posterior a la mort de l’Anna; i després havia reemplaçat el llit, els fogons, la nevera, la taula i les cadires de la cuina, els mobles de la sala d’estar, els llençols, els coixins, la coberteria de plata, els plats, els bols, les tasses i tassons, els gots d’aigua, la tetera, la cafetera, i un miler de coses més, grans i petites, a totes les habitacions de dalt i de baix tret d’una, i malgrat tot, encara que ell poques vegades hi entra, ja, en aquella habitació, ella encara és a la casa amb ell, amagada en algun lloc proper, a vegades d’allò més a prop, però sempre just més enllà del seu camp de visió; i llavors ella li cau al damunt aquella tarda miserable d’abril mentre ell seia a la taula de la cuina i es mirava el pot per bullir ous que hi havia a terra, l’única cosa que no s’havia pres la molèstia de llençar, i en comptes de donar la benvinguda a la possibilitat de passar més temps a la deriva amb l’Anna, ell l’havia fet fora, l’havia expulsat amb una vehemència tan brutal, irreflexiva, que va quedar astorat pel que havia fet. Llavors va venir l’espectacle del pit-roig devorant cucs al pati, i llavors va venir l’esquerda, perquè va ser tan sols llavors, després de nou anys i vuit mesos lluitant per viure entre dos estats mentals contradictoris i mútuament destructius, que no va entendre fins a quin punt l’havia cagat amb tot allò. Viure és sentir dolor, va dir-se, i viure amb por del dolor és refusar de viure.

Dos mesos després, en Baumgartner està enterrat en el seu assaig sobre la síndrome del membre fantasma, que ell s’ha acostumat a anomenar síndrome de la persona fantasma a mesura que les congruències metafòriques se li fan encara més aparents. No té ni idea de cap on es dirigeix el text, en aquests moments, i dubta fins i tot que l’arribi a acabar, però de moment li està omplint una necessitat, cosa que és motivació suficient per continuar amb la seva recerca sobre mapes cerebrals, receptors sensorials i circuits neurals, en un intent de traduir el dolor mental i espiritual al llenguatge del cos. Pensa en les mares i pares que ploren els seus fills morts, fills que ploren els seus pares morts, dones que ploren els seus marits morts, homes que ploren les seves dones mortes i la gran similitud que el seu patiment té amb els efectes posteriors d’una amputació, perquè la cama o el braç perduts abans havien estat connectats a un cos viu, i la persona perduda havia estat connectada a una altra persona viva, i si tu ets qui continua vivint, descobriràs que la teva part amputada, la teva part fantasma, encara pot ser font d’un dolor profund, blasfem. Alguns remeis poden alleujar a vegades els símptomes, però no existeix una cura definitiva.

S’acosta la mitjanit. En Baumgartner jau al llit des de fa una hora, a punt per dormir, però encara insomne mentre jau a la foscor meditant el seu assaig i cap on té planejat conduir-lo l’endemà al matí. A poc a poc, però, els seus pensaments s’han començat a esmicolar i escampar en fragments de pensament cada cop més i més petits, mentre els músculs del coll i les espatlles se li desnuen i es fonen amb els músculs, que es dissolen lentament, dels seus braços i cames i esquena. Ara dorm però no ho sap. S’imagina que està només a punt de dormir i que per tant no ha perdut el contacte amb el que l’envolta. Sap que el llit on jau és el seu llit, i que el llit és al seu dormitori, i que el dormitori és a la seva casa, la mateixa casa on va viure amb l’Anna vint-i-quatre anys i on ara viu sol. Ella va morir el 16 d’agost de 2008, i avui és 20 de juny de 2018, o, si la mitjanit ja ha vingut i ha fugit, 21 de juny. En Baumgartner sent un soroll en algun lloc de la casa, el més probable és que en una de les habitacions de baix, un so com un brunzit lleuger que dura uns quants segons, llavors s’atura un segon, llavors torna a començar uns quants segons, llavors es torna a aturar un segon, una seqüència de so més llarga i uns silencis més curts que fa unes deu o dotze repeticions i llavors s’atura. A aquestes altures, en Baumgartner ja ha encès el llum de la tauleta, ha baixat del llit i s’ha cobert el cos nu amb el barnús de quadres lligat amb cinturó. Els sorolls són prou inusuals per exigir una investigació, i encara que ja s’hagin aturat, en Baumgartner continua dirigint-se cap a la planta baixa, encén el llum del passadís, baixa les escales, encén el llum del passadís de baix, llavors el llum de la sala d’estar, on no detecta cap senyal de trastorn o intrusió, i llavors el llum de la cuina, on tot està precisament com ho ha deixat abans de pujar cap a dalt a les deu, fins i tot el pot excessivament incrustat i ple d’aigua a la pica, que ha deixat perquè estigui en remull tota la nit abans de tornar-s’hi a enfrontar l’endemà al matí.

En últim lloc, queda l’estudi de l’Anna, que en Baumgartner té por que pugui ser vulnerable a una entrada forçada o alguna altra mena de malifeta per la porta de vidre que dona directament al pati. Per poc que hi entri ell mateix els últims temps, en aquella habitació, la senyora Flores hi desfila trenta o quaranta minuts cada dos dimarts per passar l’aspiradora, fregar i treure la pols, seguint al peu de la lletra les instruccions d’en Baumgartner per mantenir el lloc net com una patena. Quan encén el llum del sostre, en Baumgartner es treu un pes de sobre quan veu que la porta del pati està tancada i que els vidres no estan trencats. Encara més, sembla que a l’habitació tot és al seu lloc. Tot i això, ara se sent alerta i no pas gens cansat, i en Baumgartner decideix quedar-se on és en comptes de tornar cap a dalt i ficar-se al llit; només per assegurar-se que no falta res.

La màquina d’escriure de l’Anna encara és a la placa de caoba que sobresurt de l’escriptori. Els seus llapis i bolígrafs encara estan entaforats a la tassa dels New York Mets que hi ha cinc centímetres cap al nord de l’encoixinat verd de la taula. Els dos objectes que ella feia servir de petjapapers encara són al damunt de l’encoixinat, un a l’extrem esquerre i un a l’extrem dret: un tros de formigó informe del Mur de Berlín que li va donar un amic alemany el 1989; la cresta d’un fòssil d’ammonit amb més d’un milió d’anys d’antiguitat que ella havia fet saltar accidentalment d’un cop de peu a terra durant un viatge, feia molt de temps, per l’Ardecha, al sud de França. I llavors hi ha el seu telèfon vermell, que encara és al mateix lloc, al sud-est de la zona encoixinada, tot i que el servei d’aquella línia privada s’ha donat de baixa i el telèfon no tornarà a sonar mai més.

L’armari encara és farcit de caixes amb les seves traduccions, i els seus altres manuscrits encara són a l’arxivador que hi ha a l’extrem més allunyat de la paret a la dreta de l’escriptori. Al costat de l’arxivador hi ha la llibreria de fusta, tres lleixes que fan uns vuit pams de llarg amb llibres sobrers apilonats al capdamunt, a l’altura de l’entrecuix per a en Baumgartner, que fa metre vuitanta-cinc, i a l’altura de la cintura per a l’Anna, que feia metre setanta-dos. Al costat de la llibreria, al racó més proper de la paret, hi ha el fax desendollat, endormiscat en silenci al damunt d’una taula estreta de mecanografia amb les dues ales extensibles abaixades, cadascuna penjant en paral·lel amb les potes de la taula. Per damunt d’aquestes tres coses que reposen a terra, les parts superiors de la paret estan densament cobertes amb objectes emmarcats i sense emmarcar, cap dels quals ha estat bellugat o retirat: una dotzena de teles petites i dibuixos de diversos amics, retrats i fotografies d’exemples estimats (Emily Dickinson i Emma Goldman entre elles). El Premi de Traducció PEN 1997 de l’Anna pels seus Poemes selectes de Fernando Pessoa, una fotografia de la pel·lícula Blonde Crazy en què Joan Blondell clava un cop de puny a la mandíbula a James Cagney, un tros emmarcat de la pàgina d’un bloc d’esbossos inscrit amb una línia de diàleg d’una altra pel·lícula de Blondell, Dames: «Tinc setze centaus i la roba que porto posada… però encara m’aguanto dreta», la portada original del primer llibre que va publicar en Baumgartner, El jo encarnat (1976), i una tira de quatre fotos de fotomaton de tots dos abraçats i besant-se com bojos en una de les seves primeres cites.

En Baumgartner somriu als dos vailets luxuriosos d’aquelles fotografies granelludes en blanc i negre, i llavors, amb una floritura teatral, inclina el cap en homenatge al país perdut de la joventut. Està content que no hi hagi res fora del seu lloc, que la paret i l’habitació i totes les altres habitacions estiguin tal com estaven quan es va ficar al llit. D’altra banda, si ningú no ha entrat a la casa, com s’explica el so misteriós que l’ha fet aixecar del llit i baixar fins a aquesta habitació? És possible que el so provingués de la casa del costat? És possible que se l’imaginés i prou? Quan l’ha sentit, estava encavalcat a la frontera entre la vigília i el son, al capdavall, i en aquell estat hipnagògic, quan el pensament es converteix en un circ de tres pistes d’imatges estranyes i al·lucinatòries, potser també havia al·lucinat un so. Poc probable, pensa, donada la complexitat dels sons que havia sentit, però no pas més enllà del reialme de la possibilitat.

En Baumgartner s’asseu a la cadira darrere l’escriptori. Quan tot just fa un moment que ha deixat de bellugar el cul per trobar una posició còmoda, sona el telèfon. El telèfon vermell. El telèfon desconnectat que no pot sonar, però que malgrat tot ha sonat i encara continua sonant.

Alhora espantat i encuriosit, en Baumgartner comprèn que el so del telèfon és el mateix so que ha sentit quan jeia al llit, a dalt, la mateixa seqüència alternada d’intervals llargs i curts de so i silenci, llunyana i esmorteïda des del pis de dalt, però forta i clara al pis de baix, i si aquest és el cas, llavors la persona o el bromista o l’agent invisible que havia trucat abans ara ho tornava a fer.

En Baumgartner aixeca l’auricular i aventura un hola incert, desconcertat: un hola amb un interrogant enganxat. Tot seguit, un silenci, durant el qual es diu a ell mateix que deu estar somiant, encara que està despert i no pot estar somiant, i llavors l’Anna li comença a parlar, li comença a parlar amb la mateixa veu ressonant que li pertanyia quan era viva, s’hi dirigeix com a estimat i el meu home estimat, i li explica que la mort no és com ningú se l’havia imaginat mai, que ells dos i tots els altres materialistes estaven equivocats en la presumpció que no existia una altra vida, però que les altres vides dels cristians, els jueus, els musulmans, els hindús, els budistes, i tota la resta, també s’havien equivocat. No hi ha càstigs o recompenses divins, no hi ha trompetes ni fogueres de perdició, ni jardins de felicitat celestial, i cap ésser humà tornarà mai a la terra com a papallona, cocodril, o la nova encarnació de la Marilyn Monroe. El que passa després de la mort és que entres al Gran No-Res, un espai negre on res no és visible, un buit sense so, una nul·litat, l’oblit de la buidor. No hi ha cap contacte amb cap altra persona morta, i cap ambaixador de les altures o les profunditats no et ve a informar del que passarà tot seguit. Per tant, ella no té ni idea de quant de temps durarà la seva condició present, si és que present és un terme rellevant en un lloc com aquest, que ni tan sols és un lloc sinó un enlloc, un zero neutre restat d’una infinitat de zeros. No veu res ni sent res perquè ja no té cos, no té extensió com en deien els antics filòsofs, i això vol dir que mai no està cansada ni afamada ni sent cap dolor o cap plaer o res de res, i si se la pogués mesurar en termes d’espai, si és que un terme com espai és rellevant, segurament no deu ser pas més grossa que una partícula subatòmica, la més mínima i minúscula fracció del Què còsmic. La pot anomenar un Què, si vol, o un esperit, o una emanació de l’envoltant vast i sense forma, o, simplement, una mònada que pensa, i quan pensa a vegades resulta que pot veure les coses que imagina, veure-les clarament en el seu pensament, si tingués alguna cosa que es pogués considerar pensament, i que de fet no té, però malgrat tot les pot veure clarament, gairebé tan clarament com ho podia fer quan era viva a la Terra.

En Baumgartner no diu res. Vol parlar, vol dir-li cent coses i fer-li cent preguntes, però sembla que ha perdut el poder d’obrir la boca i parlar. Tant és, es diu. La trucada es podria acabar abruptament en qualsevol moment, i per què s’ha de molestar a parlar si tot el que desitja és continuar sentint la veu de l’Anna fins que s’acabi el temps i ella torni a desaparèixer en la foscor?

No pot estar segura de res, diu ella, però sospita que és ell qui la nodreix en aquesta altra vida incomprensible, aquest estat paradoxal de no-existència conscient, que per força ha d’acabar i acabarà en algun moment, li sembla, però mentre ell estigui viu i encara sigui capaç de pensar en ella, la consciència de l’Anna continuarà desperta i tornada a despertar pels pensaments d’ell, fins al punt que ella a vegades pot entrar dins del cap d’ell i sentir aquells pensaments i veure el que veu ell a través dels seus ulls. No té ni idea de com passa això, ni entén per què ara és capaç de parlar amb ell, però el que sí que sap del cert és que els vius i els morts estan connectats, i que estar tan profundament connectats com ells ho estaven quan ella era viva pot continuar fins i tot en la mort, perquè si un dels dos mor abans que l’altre, el viu pot fer continuar el mort en una mena de llimbs, entre la vida i la no-vida, però quan el viu també mor, aquesta és la fi de tot, i la consciència del mort s’extingeix per sempre. L’Anna fa un moment de pausa per respirar, i llavors, quan deixa anar l’alè, li fa una pregunta per primera vegada des que ell ha agafat el telèfon: Això té algun sentit per a tu? Abans que en Baumgartner li pugui respondre, l’Anna deixa de respirar, les seves paraules s’aturen, i la línia queda tallada, ben morta.





3


Després que en Baumgartner somiés aquest somni, alguna cosa comença a canviar en ell. És plenament conscient que el telèfon desconnectat no va sonar, que no va sentir la veu de l’Anna, que els morts no continuen vivint en un estat de no-existència conscient, i malgrat que els continguts del somni eren del tot irreals, ell els va experimentar com si fossin reals, i les coses que va viure mentre dormia aquella nit no es van esvanir dels seus pensaments com passa amb la majoria de somnis. Han passat sis dies des de llavors. Per molt curt que hagi estat aquest temps, en Baumgartner té la impressió que l’han projectat cap a un nou espai intern i que les circumstàncies de la seva vida s’han alterat. Ja no està atrapat en una cambra subterrània sense finestres, sinó que és en algun lloc a la superfície, encara entaforat en una habitació, potser, però com a mínim aquesta habitació té una finestra amb barrots al capdamunt de la paret exterior, i això vol dir que la llum hi entra durant el dia, i si s’ajau a terra i posa el cap en l’angle correcte, pot mirar enlaire i estudiar els núvols a mesura que floten per allà dalt, al cel. Aquest és el poder de la imaginació, es diu. O, simplement, el poder dels somnis. De la mateixa manera que una persona es pot transformar pels esdeveniments imaginaris relatats en una obra de ficció, en Baumgartner s’ha transformat gràcies a la història que es va explicar a ell mateix en el somni. I si l’habitació sense finestres ara té una finestra, qui sap si no arribarà un dia en el futur no gaire distant en què els barrots s’hauran esvanit i a la fi podrà sortir arrossegant-se cap a l’aire lliure.

Seria absurd creure que els seus pensaments mantenen l’Anna en alguna mena d’altra vida incorpòria, etèria, que el simple fet de mantenir-se viu a la terra li ha permès a ella de mantenir contacte amb ell des del seu post avançat subatòmic al Gran No-Res, però donat que ell mateix era l’autor d’aquelles absurditats, no pot bandejar-les sense miraments o fer veure que no li han ofert alguna mesura de confort espiritual, perquè el fet és que mai no ha deixat d’estar en contacte amb l’Anna des del dia que ella es va ofegar, i si ara ha conjurat un món alternatiu en el qual ella sap que ell pensa en ella, en el qual pot sentir-lo pensar en ella, en el qual pot pensar que ell pensa en ella, qui pot dir que no hi hagi alguna veritat en tot això? No pas una veritat científica, potser, no pas una veritat verificable, però sí una veritat emocional, que a la llarga és l’única cosa que compta: què sent el nostre home, i com se sent en relació amb aquests sentiments. S. T. Baumgartner, autor destacable de nou llibres i nombroses peces curtes sobre qüestions filosòfiques, estètiques i polítiques, apreciat membre de la facultat de Princeton des de fa trenta-quatre anys, un fenomenòleg d’edat avançada que s’ha passat la vida en el reialme del que és tangible, un viatger solitari que travessa, amb aigua fins a la cintura, els aiguamolls misteriosos, ontològics, de la percepció humana, a la fi ha trobat la religió. O el que ocupa el lloc de la religió en un home que no en té cap i que no creu en res tret de l’obligació de formular bones preguntes sobre què significa estar viu, encara que sàpiga que mai no serà capaç de respondre-les.

Sis dies després d’això, els barrots de la finestra desapareixen. Abans que es pugui figurar una manera d’enfilar-se per la paret i fer passar el seu cos a través del forat, les parets de l’habitació també han desaparegut, i es troba a l’aire lliure. És en un prat en alguna banda, al bell mig del camp, sense cases ni pals de telèfon ni cap altre rastre de presència humana a la vista. L’envolta per totes bandes una herba que li arriba als genolls, i el cel gris damunt seu és ple de núvols voluminosos que s’enfosqueixen. La pluja amenaça de caure en qüestió de minuts. Es fica les mans a les butxaques i comença a caminar.

I d’aquesta manera en Baumgartner redescobreix els plaers vivificants, propioceptius, del moviment, el simple acte de posar un peu al davant de l’altre i impulsar-se a través de l’espai, tot el cos alineat en els ritmes paral·lels del batec del cor, els pulmons que es contrauen i s’expandeixen, i el moviment regular esquerra-dreta-esquerra-dreta de les cames, i un cop comença a recuperar la seva cadència en els dies següents, sent una confiança cada cop més i més gran en ell mateix a mesura que continua travessant aquell vast prat interior que s’estén davant seu. Tant és que el seu ritme sigui més lent del que ho era, tant és que ocasionalment aguanti els xàfecs o el castiguin uns vents aspres i carregats de dents que bufen des de l’est, ell es pot alçar dret i es pot moure, i ara que les cadències del cor, pulmons i cames s’han sincronitzat per poder-lo fer arribar fins al final, en Baumgartner ha assolit simultàniament una nova claredat de pensament, una sensació molt més intrèpida del seu propi futur, que sap que ha d’activar a l’instant… o en patirà les conseqüències. Té setanta anys, al capdavall, i el temps de fer l’orni ha arribat a la seva fi.

D’entrada, conclou que ha arribat el moment de jubilar-se. Deixarà les activitats docents i adoptarà la posició augusta, tot i que sense significació, de professor emèrit, cedint el seu lloc al departament a un poltre de la nova generació. S’enviarà ell mateix a pasturar, per dir-ho d’alguna manera, però no pas en exili permanent, perquè se li permetrà mantenir el seu contacte amb la universitat amb plens privilegis de biblioteca i el dret de continuar utilitzant la seva adreça de correu electrònic de Princeton. Les moltes amistats amb els seus col·legues de diversos departaments continuaran igual, i ell seguirà assistint a conferències, debats i reunions informals si és que en té ganes, però tots els aspectes feixucs de la seva feina desapareixeran tot d’una, misericordiosament: prou reunions de comitè horroroses, prou regatejar amb estudiants emprenyats per les notes, prou merda burocràtica. En altres paraules, una vida sense lligams, independent… amb els ingressos mensuals de la pensió que igualaran aproximadament, si no és que el superaran, el salari que guanya en actiu. Un nou llibre ha estat prenent forma dintre seu aquests últims mesos, un projecte extravagant, estrafolari, que no s’assembla a res del que ha fet abans, un discurs serio-còmic, gairebé fictici, sobre el jo en relació amb els altres jos que es dirà Misteris de la roda, i vol dedicar-hi tant de temps com pugui, perquè ara el temps és preciós, i no té ni idea del que li queda. No tan sols quants anys li queden abans d’estirar la pota, sinó, una qüestió més adient, quants anys de vida activa, productiva, abans que el seu cap o el seu cos o tots dos li comencin a fallar i es converteixi en un imbècil incompetent torturat pel dolor, incapaç de llegir o de pensar o d’escriure, de recordar el que algú li havia dit feia quatre segons, o d’aconseguir l’empenta necessària perquè encara se li aixequi, un horror que no té cap desig de contemplar com a possible. Cinc anys? Deu anys? Quinze anys? Els dies i els mesos l’avancen cada cop més de pressa, ara, i el temps que li pugui quedar passarà com una exhalació. Quin espant seria dinyar-la amb els arnesos acadèmics posats, encorbat al damunt de l’escriptori, escrivint comentaris als marges d’un altre treball d’algun alumne. No, no podia permetre que passés això, i quan li arribés el final, demanava si més no que li concedissin la dignitat, que se li aturés el cor mentre empenyia al final de la pàgina una última frase pròpia, preferiblement les paraules finals d’una diatriba per enviar a la merda tots els bojos assedegats de poder que governen el món. O, encara millor: expirar mentre caminava pel carrer per dirigir-se a una trobada a mitjanit amb la dona que estima.

Es diu Judith, i aquesta és la següent cosa sobre què en Baumgartner ha decidit actuar immediatament… aquesta setmana, aquest moment, ara mateix. El somni a la fi ho ha fet possible després de dos anys d’intimitat creixent amb ella: l’alliberament sobtat de la presa que tenia l’Anna sobre la seva vida després d’una dècada de turment autoinfligit, que li impedia abocar-se de ple en cap de les diverses relacions que havia format amb les vídues i divorciades que entraven i sortien de la seva vida durant els anys transcorreguts entre l’Anna i la Judith; però aquest cop és diferent, aquest cop s’ha enamorat, i aquest cop està preparat per tornar a lliurar-se al matrimoni, si és que ella el vol, és clar, cosa que de cap manera no és segura però que li sembla més probable que improbable… o això espera.

Ara es dedicarà a la Judith, doncs, però només perquè el somni l’ha menat en una nova direcció en les seves relacions amb el fantasma de l’Anna, cosa que li ha permès tornar a entrar en les habitacions del passat sense por de quedar-hi atrapat un altre cop, i ara que ha tornat a visitar aquelles habitacions i que n’ha tornat a sortir, està preparat per dedicar les seves energies plenament al present, és a dir, a la Judith, cosa que també vol dir que el present que en Baumgartner té al cap sobreeixirà necessàriament cap al futur… sempre que la resposta d’ella sigui un sí en comptes d’un no.

En anticipació d’aquest moment, d’aquest ara, s’ha passat la major part de les últimes tres setmanes submergit en el món del Llavors, rumiant, recordant i vagarejant pels quaranta anys que omplen la seva primera llambregada de l’Anna com a noia de divuit anys i la seva última llambregada de l’Anna com a dona de cinquanta-vuit anys, morta a la platja. Era estrany, però mentre feia això no se sentia sol. L’Anna era al seu costat, i durant tot el viatge caminaven plegats, parlaven, cadascun escoltava i parlava amb l’altre mentre entraven i sortien de les habitacions i enfilaven pels passadissos del palau de la memòria, mentre tornaven a visitar centenars de coses grans i petites que els havien passat en aquells quaranta anys. No cal dir que ella no l’acompanyava pas carnalment, sinó que, amb la lectura de les seves cartes i manuscrits per primera vegada en Déu sap quant de temps, en Baumgartner havia tornat a trobar la veu de l’Anna, i repassant les fotografies incomptables que ell i d’altres havien pres d’ella durant tota la seva vida, havia tornat a trobar el seu cos. No pas el seu cos de debò, és clar, i no pas la seva veu de debò… però gairebé. Perquè aquests són els poders de la memòria concedits a un home que ha sentit com li parlava la veu de la seva dona morta a través dels cables desconnectats d’un telèfon difunt.

De la capsa al calaix de baix de tot de l’arxivador: l’última peça autobiogràfica de l’Anna, escrita menys d’un any abans de morir, però que s’endinsava en el passat distant per explicar la història de com i per què i sota quines circumstàncies en Baumgartner a la fi havia plantejat la possibilitat de casar-se: a altes hores d’una nit tensa de novembre del 1972 que podria haver estat el final de l’Anna però no ho va ser.

COMBUSTIÓ ESPONTÀNIA

Jo estava enamorada de l’S. quan em vaig llicenciar de la universitat. No hi havia ningú més que m’interessés gens ni mica, i això volia dir que el meu cor estava completament en les seves mans, i com que l’S. m’estimava tant com jo l’estimava a ell, el seu cor estava completament en les meves mans, cosa que ens permetia pensar en nosaltres mateixos com a parella, dos solitaris destarotats que tenien exactament les mateixes opinions en totes les coses importants i que no tenien cap intenció de separar-se. Malgrat aquestes certeses, mai no se’ns va acudir d’anar a viure junts, i ni una sola vegada cap de nosaltres no havia ni xiuxiuejat la paraula matrimoni. Encara érem massa joves per fer plans, massa inquiets per haver-nos format cap idea clara sobre el futur, i si alguna vegada aconseguíem rumiar en alguna cosa per endavant, dubto que aquests pensaments viatgessin gaire més lluny d’unes quantes setmanes o mesos. Per a l’S., que encara no tenia vint-i-cinc anys, el futur era acabar la seva tesi sobre Merleau-Ponty a mitjan primavera i guanyar-se el doctorat en Filosofia; un cop fet això, ja decidiria què fer després. Per a mi, que acabava de fer-ne vint-i-dos, el futur volia dir continuar insistint amb els meus versets gnòmics i adaptar-me a les exigències de la meva primera feina a temps complet, que em feia guanyar vuitanta-set dòlars amb cinquanta centaus per setmana.

Heller Books era nova de trinca, llavors, una editorial literària que encara no havia acabat de néixer i que s’esforçava per publicar els primers títols del seu catàleg aquella tardor. El pressupost era tan just, tan just, que només érem tres els que treballàvem amb en Morris Heller, vint-i-vuit anys, aquell estiu; un redactor en cap, un director de producció i jo mateixa, la més jove de l’equip, en el meu doble paper de redactora ajudant i assistent personal d’en Morris, que m’havia contractat perquè les novel·les traduïdes eren una part essencial del programa, i jo parlava amb fluïdesa francès i espanyol. Tots cobràvem uns salaris més que mínims, i cada matí agafàvem el transport públic per anar a un despatx atrotinat a la part baixa de Broadway Oest, a deu travessies al nord del solar on es construïa el World Trade Center i just al bell mig del barri que ara es coneix com a Tribeca, i que en aquells moments encara no tenia nom. Triangle below Canal, triangle per sota de Canal Street. Una terra de ningú d’edificis industrials del segle XIX on un grapat d’artistes havia muntat lofts i on tots els llums s’apagaven a les cinc de la tarda; però els lloguers eren barats, allà, a començament dels setanta, eren els lloguers més baixos de tota la part baixa de Manhattan, i en Morris havia de fer durar els seus diners tant com pogués.

Trenta-cinc anys després, encara puc veure’ns a tots quatre escarrassant-nos als nostres escriptoris en aquella sala entre mitjana i gran amb tres parets resseguides de llibreries i arxivadors metàl·lics, un antic loft rústec i despullat amb sostre de llauna i un terra de fusta estellada, sense aire condicionat però amb tres finestres gargantuesques que s’obrien a la paret que donava al carrer i que ens proporcionava gran abundància de llum, i quan feia calor a l’estiu, cosa que passava sempre, no podíem fer res més que engegar els tres ventiladors de peu de calibre industrial i esperar una ràfega d’aire que ens esbullava els cabells cada cinc coma dos segons. Un respir breu però mitigant de la suor de la canícula, però quin embull horrorós perpetraven aquells ventiladors contra la part superior del cap d’una noia, i per tant vaig desfilar cap a una perruqueria el primer dissabte que vaig tenir lliure, vaig ensenyar a l’estilista una fotografia de la Jean Seberg a Al final de l’escapada, i després una altra de l’Audrey Hepburn a Vacances a Roma, i li vaig dir que em fes la mitjana de tots dos pentinats. Així em van esquilar els rínxols, i quan l’S. em va dir que estava impressionant amb aquell tall de cabells tan minso, me’l vaig deixar d’aquella manera i he anat pel món amb els cabells curts des de llavors.

Donada la nostra adreça cèntrica, el més assenyat hauria estat que jo visqués en algun lloc on pogués anar a peu a l’oficina, preferiblement en un barri per sota del carrer Catorze, però fins i tot el cau de rates més fastigós del Village estava per damunt de les meves possibilitats. Després de tres setmanes de recerca tossuda, el millor que vaig aconseguir va ser quedar-me encallada a Morningside Heights, el meu barri des de feia quatre anys i una part de la ciutat que volia abandonar desesperadament, però una amiga de Barnard se n’anava del seu apartament a Claremont Avenue i jo la vaig reemplaçar, tot compartint aquell pis gran i lleig amb tres noies més, dues d’elles estudiants de postgrau a Columbia i l’altra una aspirant a actriu amb els ulls tristos, cada cop amb menys esperances, que treballava de cambrera en una cafeteria de Broadway a unes quantes travessies cap al sud. Quina sort que tenia: una feina on poder anar a peu des del lloc on vivia. Mentrestant, jo em bellugava amunt i avall amb l’IRT, entre el carrer Cent setze i Chambers, cinc cops per setmana, més d’onze quilòmetres en cada direcció i gairebé dues hores de trajecte per dia. La feina valia la pena, trobava jo, però l’apartament era odiós, un forat que queia a trossos infestat d’insectes en un barri desfet ple de ionquis i amb un exèrcit de gent boja que havien fotut al carrer quan van tancar els hospitals mentals. Aquella era una època aspra i mogudeta a la capital del món, àlies La Ciutat de la Diversió. Maó a maó, Nova York es desmantellava a ella mateixa. La menjadora pública s’estava assecant, i d’una setmana a l’altra les quantitats no paraven de pujar: més atracaments, més assassinats, més robatoris, més violacions. Amb tants ionquis al meu territori, jo tancava els punys automàticament cada cop que passava pel costat d’aquells espantaocells amb el mono i els ulls petits com punxades d’agulla, mentre em preguntava si a la fi seria el meu torn i em traurien una navalla mentre una veu tremolosa anunciava que em tallaria el coll si no li donava això, allò, i totes les altres coses que duia al damunt, ara mateix.

Per sort, hi havia oportunitats de fugida, i de tots aquells primers mesos com a noia treballadora de postgrau, em passava la meitat de les nits a casa de l’S. Però no, encara que haguéssim volgut anar a viure junts en aquells moments, cosa que no volíem, no hauria estat possible en aquell lloc. El microhabitatge del meu estimat consistia en una sola habitació, i com que a aquella habitació li mancava l’espai necessari perquè una sola persona hi pogués viure amb un mínim grau de confort, que l’ocupessin a llarg termini dues persones quedava totalment descartat. Imagineu-vos la parella feliç compartint un estudi atapeït amb dues finestres llardoses que donaven a una paret de maó, un matalàs d’escuma al damunt de nou caixes de llet a la manera de llit nupcial, un escriptori i una cadira a compartir entre dues persones que es passaven la major part del temps escrivint, una de les quals també era redactora ajudant, una llibreria amb sis lleixes sobreocupades, una cuineta amb una pica de metall molt poc fonda, dos fogons de gas sense forn, i una nevera de mida minibar entaforada al lloc on hi hauria d’haver hagut el forn, una taula nana per menjar, acompanyada de dos tamborets baixos que es guardaven a sota la taula quan no es feien servir, un armari amb un pal horitzontal per als penjadors i una calaixera rabassuda just a sota de les jaquetes i les camises penjades, i en últim lloc, un lavabo prou gran perquè hi cabés una banyera de les antigues, amb potes en forma d’urpa, i prou espai per omplir una de les parets amb diverses torres més de llibre. L’S. no es feia cap il·lusió sobre el seu pis de tercera planta sense ascensor i no li costava gens reconèixer que el lloc era tan horrorós que et deixava sense paraules, però algunes de les hores més felices de la meva vida vaig passar-les allà, i sempre que ara penso en aquella època, el que veig per damunt de tot és a nosaltres dos fent tombarelles nus al damunt del llit i engolint-nos l’un a l’altre en maratons extàtiques de sexe cada nit, o em veig a mi mateixa despertant-me aviat per anar corrents a la feina mentre l’S. encara dormia, i aturar-me per mirar-lo espaterrat al matalàs, el meu home brillant i camallarg amb el cap despentinat i uns ulls d’allò més destacables, el meu camarada, el meu follador, el meu company divertit i lleial per fer el llarg camí que teníem al davant, i com que no suportava anar-me’n sense dir-li adeu, nebulitzava l’aire al damunt del seu cos amb mitja dotzena de petites bafarades de la meva aigua de colònia de muguet, de manera que una part de mi encara fos allà amb ell quan obrís els ulls.

Llavors va arribar la nit del dimecres, vint-i-dos de novembre, la vigília del dia d’Acció de Gràcies i el novè aniversari de l’assassinat de Kennedy a Dallas. Després d’un dia especialment llarg a la feina, en Morris va pagar al personal un sopar de prevacances en un restaurant francès del Village. Va ser un esdeveniment sorollós i molt animat que va durar tres hores o tres i mitja, i un cop l’alegre colla de guerrers literaris es va haver polit els seus últims glops de conyac, jo me’n vaig anar cap al metro de Sheridan Square amb set dòlars i xavalla a la bossa, mentre em preguntava si m’aniria millor agafar l’IRT local fins al carrer Cent setze o agafar l’exprés al carrer Catorze i després tornar a agafar el local al carrer Noranta-sis… els pensaments profunds d’una persona una mica beguda a les onze de la nit que se’n torna cap a casa després de quinze hores de massa feina i massa menjar. No recordo quina línia o línies vaig agafar, però vaig tornar al meu barri cap a tres quarts de dotze. Una nit fosca de novembre, amb el fred que em penetrava als ossos, i una boira penjada a l’aire que velava els fanals del carrer amb un halo borrós, resplendent, somort. La lluna estava amagada rere els núvols, no hi havia estrelles al cel. Broadway i el carrer Cent setze per començar, després la caminada Cent setze avall en pendent cap al riu, seguit pel gir sec cap a la dreta a Claremont Avenue, i els sis carrers que havia de travessar. Uns quants ressagats de mitja nit fent aparició a les dues primeres travessies, i llavors, ningú. Un tram fosc de carrer entre el lloc on era i casa meva, sense sentir res més que les meves passes per la vorera mentre m’imaginava entrar a l’apartament i ficar-me al llit. En algun lloc entre el carrer Cent dinou i el Cent vint, un home va sortir flotant de les ombres, va donar la volta tot pivotant amb lentitud i mandra i es va plantar al mig de la vorera, per bloquejar-me el pas. Massa fosc, massa boirós per veure gaire res. Fort o fràgil, vell o jove, era impossible de saber-ho o de veure-li ni tan sols la cara, que tenia a pocs centímetres de la meva, però només vaig poder distingir un llampec o dos del blanc dels seus ulls, era el criptograma d’una persona, una taca en la nit, però el podia ensumar, podia xuclar l’alè agre que li sortia flotant de la boca i que em tirava a la cara, que m’entrava pel nas, que em baixava a dins del cos, i llavors va dir:

—Porta-ho tot cap aquí, o et clavo això al ventre. —Vaig sentir com s’obria la navalla, i quan vaig veure el que devia ser la fulla pujant cap a la meva cara, tot es va començar a alentir dins del meu cap, i vaig entendre o vaig pensar que entenia que aquell alentiment volia dir que estava contemplant la meva mort i que aquells eren els últims moments de la meva vida. Quants segons més?, em vaig preguntar, mentre l’alè se m’accelerava i li vaig respirar a la cara igual com ell em respirava a la meva, i tot d’una vaig recordar que aquell matí m’havia posat sabates planes, i si aquells eren els meus últims instants a la Terra, em vaig dir que valia més plantar cara i no acotar el cap, i per tant, en comptes d’obrir la bossa i donar-li els meus set dòlars i esperar que m’apunyalés perquè eren massa pocs diners, vaig fer mitja volta i vaig arrencar a córrer, vaig córrer tant com vaig poder, vaig córrer com no havia corregut des que en Frankie Boyle m’havia avançat a sisè, vaig córrer com hauria corregut si en Frankie m’hagués entrenat per córrer més que la mort, i vaig sortir disparada, vaig esprintar Claremont Avenue avall en aquella nit boirosa de novembre, vaig córrer tant com vaig poder per fugir de l’home del ganivet, i tot i que em vaig adonar que ell havia quedat massa sorprès per la meva fugida sobtada per venir-me al darrere, o era massa lent o estava massa feble per fer l’esforç, jo vaig continuar corrent pel carrer Cent setze i després turó amunt i vaig continuar corrent Broadway avall cinc o sis o set travessies més, i llavors, quan em vaig aturar un moment per recuperar l’alè, vaig veure un taxi que venia en la meva direcció, vaig aixecar el braç i, meravella de meravelles, el taxista es va aturar. Vaig pujar al taxi i li vaig dir que em portés al carrer Vuitanta-cinc entre Columbus i Amsterdam. Suava dins del meu abric d’hivern però alhora tremolava, acalorada i enfredorida al mateix temps, i estava completament en blanc per dintre, sense ni un sol pensament a dins del cap.

Mentre ens acostàvem al carrer Vuitanta-cinc, vaig començar a patir per si l’S. no era a casa. En algun bar amb els seus col·legues de bàsquet, potser, o de visita a casa d’algun seu amic filòsof, o flirtejant amb la cambrera rossa tenyida de les tetes grosses a la cafeteria oberta tota la nit de Columbus Avenue entre el carrer Vuitanta-dos i el Vuitanta-tres, i quan vaig prémer el porter automàtic del seu apartament em vaig preparar per no obtenir cap resposta. No n’hi va haver cap. Vaig tornar a trucar per assegurar-me’n, però un altre cop no hi va haver cap resposta. Em vaig asseure al terra de rajoles trencades de l’entradeta, vaig estintolar l’esquena a la paret on hi havia els timbres i les bústies, i vaig tancar els ulls, provant de pensar quin havia de ser el meu pròxim moviment, però estava massa buida per poder pensar res. Una bona plorera m’ajudaria, vaig dir-me, i mentre seia allà provant de forçar que em sortissin llàgrimes dels ulls, la porta es va obrir i va aparèixer l’S., que tornava d’una expedició nocturna per comprar cigarrets. No havia estat fora gaire més de deu minuts. Tret d’això, s’havia estat tota la nit a casa, treballant en la seva tesi.

Es va alarmar, és clar, i va quedar molt afectat, i més que enrabiat. No podia pas tornar allà, li vaig dir, n’estava ben farta de Claremont Avenue i el carrer Cent vint-i-dos i començaria a buscar de seguida un altre lloc on viure, però què podia fer mentrestant? Quedar-me amb ell, és clar, va respondre l’S., no era evident? Però és massa petit, el teu pis, vaig dir jo.

—És clar que ho és —va dir—, però només serà una temporada, potser un mes, o com a molt dos. Mentrestant, començarem a buscar un lloc més gran. Aquest només el tinc rellogat, al cap i a la fi, i de tota manera me n’hauré d’anar l’1 de febrer. Podríem anar a viure cap al centre, ben bé al centre, i llavors podries anar a peu a la feina i enviar l’IRT a prendre vent.

—Anar a viure junts, vols dir? N’estàs segur?

—Aquesta nit t’haurien pogut matar, i quan penso en l’efecte que això m’hauria provocat, n’estic del tot segur. Més segur que mai, i ja en vaig començar a estar segur la primera vegada que et vaig veure. Ara n’estic tan segur, Anna, que no tan sols vull viure amb tu, vull viure amb tu per sempre.

—Per sempre?

—Per sempre.

—M’estàs demanant que ens casem?

—Això mateix. T’estic demanant que ens casem. I com més aviat millor.

Jo no sabia què dir, i per tant no vaig dir res i només vaig deixar que aquesta idea boja, sense precedents, pengés en l’aire mentre l’S. entrava al lavabo i obria les aixetes de la banyera. El que jo necessitava era una llarga remullada en una banyera d’aigua calenta, va dir, i jo vaig entrar al lavabo, em vaig desvestir, i em vaig ajeure a l’aigua amb els ulls tancats mentre l’S. em rentava amb delicadesa, amb una esponja gruixuda i suau. Recordo escoltar com l’aigua xipollejava dins de la banyera, però tret d’això, no hi havia cap altre so a l’apartament, cap altre so en tot el món. Llavors, després del que em van semblar hores, vaig obrir els ulls i vaig començar a riure, i un moment després vaig dir que sí.

Quaranta-sis anys després, mentre en Baumgartner es prepara per fer la petició de matrimoni per segona vegada a la vida, el seu pitjor maldecap és que la Judith el rebutjarà perquè és massa vell per a ella. Amb l’Anna, la diferència d’edat era només de dos anys i mig. Amb la Judith és de setze, i amb cinquanta-quatre anys ella encara va a tota màquina, mentre que ell no va a tota màquina sinó que va a mig gas (els dies bons) i a vegades fins i tot va a pas de tortuga (els dies dolents). Fins ara, la discrepància no ha causat cap problema seriós en la qüestió del sexe, ni en cap altra qüestió que li vingui al cap, i que ell sàpiga, no hi ha res en el flux immediat, dia a dia, del present, que amenaci el lligam de l’un amb l’altra, però una proposta de matrimoni afegirà un altre element a l’equació i necessàriament l’empenyerà a pensar en el futur, i quan ella rumiï com veurà la vida d’aquí deu o vint anys, la perspectiva de dormir al costat d’un vell de vuitanta o noranta anys la podria fer sortir cames ajudeu-me. Gràcies, però no gràcies, avi de ploma fina, es pot saber de què estàs parlant? En Baumgartner tem la humiliació que podria estar a punt de caure-li al damunt, però al mateix temps sap que si no pot aplegar el coratge necessari per plantejar la pregunta, es menysprearà a si mateix per covard i lentament es convertirà en un vell amargat, un Prufrock que repapiejarà, consumit per la recança fins a la fi dels seus dies.

El seu nom sencer és Judith Feuer, i ensenya Estudis Cinematogràfics a Princeton. Va arribar al campus cap al 2000, prou temps abans del desastre de Cape Cod per haver format una amistat amb l’Anna, que perdia el seny per les velles pel·lícules americanes dels anys trenta i quaranta, i que va trobar una interlocutora ideal en la Judith, que semblava saber més sobre aquelles pel·lícules que cap altra persona viva, i com que la Judith llavors encara estava casada amb en Joseph Frederickson —un novel·lista prometedor però fracassat que ara es guanyava la vida fabricant llibres de gènere criminal populars però de segona fila— les dues parelles a vegades unien forces per anar a sopar a algun restaurant o per fer un sopar a casa dels uns o dels altres. A en Baumgartner li va agradar la Judith des de bon començament, el seu marit no tant, però el que més li importava en aquell moment era que ella i l’Anna s’entenguessin tan bé, perquè l’Anna tenia molts amics, però pocs d’íntims, i aquesta amistat semblava que s’estava desenvolupant cap a aquesta banda, però llavors l’Anna va morir, i aquí es va acabar. La Judith va ser molt bona amb ell els primers mesos de la crisi d’en Baumgartner: unes quantes trucades llargues de telèfon, visites inesperades per comprovar com estava, cosa que va fer que ella li agradés encara més del que ja li agradava d’entrada; i la magnitud del dolor que ella també sentia per la mort de l’Anna, d’alguna manera també el consolava. Llavors ella es va agafar un any sabàtic, i quan va tornar en Baumgartner ja havia començat la seva conquesta irregular, escampadissa, de diverses vídues i divorciades a Princeton, New Brunswick, Brooklyn, Manhattan i una vegada fins i tot prou lluny per arribar a Shelter Island, un grumoll de terra entre les puntes nord i sud de la banda est de Long Island. Missions inútils en un camí que duia al no-res, però aquelles aventuretes a curt termini el van mantenir enfeinat i distret, cosa que sens dubte era tot el que buscava o se sentia capaç de fer en aquells moments. Va continuar en contacte amb la Judith, però menys íntimament que abans i amb intervals cada cop més i més grans entre contactes. Llavors, el 2014, el fornit Joe Frederickson va fugir cap a Nou Mèxic amb una agent de la propietat immobiliària a la qual li doblava l’edat, i la Judith es va trobar de sobte enmig de la tempesta d’un divorci que va haver d’arrossegar durant més d’un any. Va ser llavors quan ella li va tornar a trucar i a demanar-li consell, explicant que com que ell havia tingut un matrimoni tan llarg i tan bo amb una persona tan valuosa com l’Anna (paraula seva, valuosa), tenia la impressió que podia comptar amb ell perquè la guiés durant la tempesta. Llavors li va dir que era savi, una paraula que mai ningú no havia utilitzat en relació amb ell, tret de l’Anna, i com que era savi, va dir ella, confiava en ell per damunt de tota l’altra gent. Alhora afalagat i desconcertat per aquesta lloa, en Baumgartner es va aclarir la gola unes quantes vegades i li va preguntar com s’ho havien pres els seus fills. Per sort, va dir la Judith, tots dos estaven de la seva banda, i un darrere l’altra li van confessar que s’alegraven que a la fi s’hagués tret del damunt aquell porc (Eric, vint-i-quatre anys, tècnic amb una feina a Boulder, Colorado), i aquell tros de merda masclista i egoista (Libby, vint-i-dos anys, aspirant a documentalista a Berkeley). En Baumgartner va riure i va dir: jo diria que ja estàs a més de mig camí, Judith, i quan la Judith també va riure, la dansa lenta i majestuosa que havia menat fins a aquella petició de matrimoni va començar.

Després de rumiar molt sobre el tema, en Baumgartner ha arribat a la conclusió que entre les moltes diferències petites i grans entre l’Anna i la Judith, aquesta és la més gran de totes: el fet que la Judith és mare i l’Anna no ho era. Tant ell com l’Anna havien volgut fer un fill, potser fins i tot més d’un, però quan tots dos s’hi van posar de veres quan ja feia sis anys que eren casats, no va passar res. Sense gens de sort després de centenars de nits i matins i tardes de sexe sense protecció, des de tots els angles i posicions i contorsions que se’ls van acudir, van començar a consultar metges, tant separadament com junts, primer una sèrie de tres metges, després una altra sèrie i a la fi una tercera sèrie, tots els quals van concórrer que ni ell ni l’Anna estaven genèticament equipats per fer nens, un fet mèdic inversemblant però demostrat tres vegades que volia dir matrimoni sense fills per a tots dos, sense tenir en compte quina parella haguessin trobat.

Va ser un cop dur, sens dubte el més difícil al qual van haver d’enfrontar-se mai plegats, però com a mínim la seva decepció es podia compartir, perquè tots dos eren igual de responsables per les males cartes que els havien repartit, cosa que eliminava qualsevol possible ressentiment o recriminació silenciosa i els permetia continuar-se estimant com abans, o fins i tot més profundament. Van parlar d’adopció una hora o dues un matí, però cap dels dos no se sentia gaire entusiasmat. No volien el bebè d’uns desconeguts, van decidir, volien el seu bebè o cap en absolut, i si el fat havia declarat que hauria de ser cap en absolut, quina altra alternativa tenien, sinó acceptar-ho? El temps va passar, i a mesura que desfilaven els anys es van convertir en una d’aquelles parelles perpètuament joves, un parell de nanos que envellien lentament sense haver de portar el pes de les responsabilitats i les preocupacions de la majoria de la resta de gent casada, els sovint compadits i a vegades envejats Baumgartner i Blume, els eixorcs que no tenien fills i que per tant vivien exclusivament l’un per l’altra i la feina respectiva. Allò havia estat suficient per a en Baumgartner, més que suficient durant tots els anys que va passar amb l’Anna, i fins i tot ara, quan pensa en fins a quin punt hauria estat diferent la vida per a ells si haguessin pogut tenir fills, encara és suficient. No pas més que suficient, però suficient.

Aquesta és el primer aspecte —la maternitat— que les distingeix, però hi ha moltes altres diferències, també, començant pel contrast radical del seu aspecte, una qüestió de ben poca importància per a en Baumgartner a la llarga, però que de tota manera val la pena detallar. L’Anna, amb el seu cos aerodinàmic de nedadora, pits petits i malucs estrets, els braços llargs i les espatlles quadrades i elegants, els cabells curts entre marrons i rogencs i els ulls ardents gris verd, en oposició a la Judith, més suau, més arrodonida, amb els malucs més amples, una envergadura més folgada i uns pits més generosos, amb ulls marró fosc i molt de cabell marró fosc, no ben bé la bellesa espurnejant que en Baumgartner veia sempre que es mirava l’Anna, però als seus ulls la Judith era encara una dona seductora, profundament atractiva, més lenta i més lànguida de moviments que l’Anna, que era inquieta i accelerada, però amb una cara càlida i acollidora que l’atreu sempre que se la mira i el manté en la seva òrbita, extasiat i atent, expectant sempre en tots els aspectes que ho havia estat amb l’Anna. Cap altra dona li havia produït aquell efecte. Només l’Anna i la Judith… cosa que potser explica per què s’ha enamorat de totes dues i s’hi ha volgut casar i viure amb elles fins a la fi de la seva vida, primer amb una i ara amb l’altra.

Diferents cossos, però també diferents temperaments. Una qüestió de característiques innates fins a cert punt, juntament amb la manera en què les van tocar i abraçar i en van tenir cura les seves mares quan elles eren petites i menudes, però també el resultat de les maneres diferents en les quals havien respost a les circumstàncies gairebé idèntiques de les seves infanteses. Per a una persona sense diners com en Baumgartner, que havia nascut en una família treballadora de classe mitjana baixa, una part d’ell encara es mira bocabadat la riquesa i el confort que van envoltar l’Anna i la Judith quan eren joves. El doctor Leo Blume, que també havia nascut en una família sense diners, va treballar per pagar-se els estudis de Medicina i es va convertir en un otorrinolaringòleg amb una consulta tan pròspera que el 1954 ell i la seva dona i la seva única filla es van trasplantar d’un apartament de dues habitacions a la secció de Crown Heights de Brooklyn a una gran casa de tres plantes al poble suburbà de Livingston, Nova Jersey, l’adreça permanent de l’Anna fins que va acabar l’institut catorze anys després. En l’esplendor d’aquell domini ple de gespa i d’arbres, la petita va rebre una pluja de totes les benediccions que els diners del seu pare li podien proporcionar: un dormitori espaiós per a ella sola, lleixes i caixes plenes a vessar de joguines, classes de piano, classes de ballet, una multitud de llibres, roba de primera classe, àpats saludables i abundants, campaments d’estiu, festes d’aniversari amb pastissos confeccionats expressament, un gos, un altre gos quan el primer gos es va morir, i, en resum, qualsevol cosa que volgués, la volgués o no. En general, no les volia. Si més no, a partir del moment que va tenir onze o dotze anys i va aprendre a pensar per ella mateixa, instant en el qual la seva actitud cap a les condicions de la seva vida com a criatura consentida als nivells més alts de la classe mitjana alta va començar a canviar i va passar d’una complicitat cega a una resistència esquerpa i a una rebel·lió declarada. Ella sabia que els seus pares se l’estimaven, i encara que li pesés sabia que ella també se’ls estimava, però al mateix temps els detestava per haver-se cregut el mite americà que els diners són la mesura de totes les coses, tot i que fingien sentir-se alarmats per la misèria dels milions de persones empobrides, esclafades sota les rodes del mateix sistema que els havia permès a ells sortir-se’n com a suposats guanyadors. Millor pels seus pares, pensava l’Anna, però ella no tenia res a veure amb tot allò i no volia formar part d’aquelles ximpleries en el futur, però de moment encara estava atrapada al castell de Livingston com una adolescent impotent i sense importància, podia fer ben poca cosa tret de lluitar per construir-se un territori independent per a ella mateixa dintre del reialme governat pels seus pares. Defensar aquest territori no era fàcil, i s’hi van disputar batalles incomptables durant els anys següents, però a poc a poc va aconseguir ensinistrar els seus pares perquè respectessin els límits que ella havia establert, amb l’argument que les seves bones notes l’haurien d’eximir de qualsevol retret, i si la seva visió del món era diferent de la d’ells, ho haurien d’acceptar. Eren ells els que l’havien animat a llegir, al capdavall, i ara que havia emigrat al país dels llibres i estava decidida a convertir-se en poeta, haurien d’alegrar-se que no hagués descarrilat, com els havia passat a tantes de les seves amigues des de feia un o dos anys, la Debbie i l’Alice, per exemple, que s’havien convertit en hippies fumadores de maria, o la rabassuda Maureen, que s’obria de cames a qualsevol noi que li dirigís la mirada, o l’Angela, que s’havia enamorat d’un lladre de cotxes que havia deixat els estudis, i a veure si no en tenien, ells, de sort, deia l’Anna als seus pares, per haver produït una noia tan bona noia.

Les primeres setmanes del seu últim any d’institut, quan els seus pensaments apuntaven amb més insistència cap al futur, l’Anna va fer un tracte amb ells. Volia anar a la universitat, va dir, necessitava anar a la universitat, i com que sabia que ells també volien que hi anés i estaven més que disposats a pagar-ho, ella acceptaria amb alegria —i agraïment— els diners que els costaria mantenir-la aquells quatre anys. Però això seria el punt final, va anunciar, i a partir de llavors dependria només d’ella mateixa, com una persona adulta totalment independent, sense cap ajuda dels seus pares, parents, ni de ningú. El pare Leo i la mare Rachel van respondre a aquesta declaració amb molta més calma de la que s’esperava l’Anna, sens dubte perquè la seva filla tossuda i intractable parlava d’una cosa que encara tardaria cinc anys a passar, i hi havia moltes probabilitats que llavors ja s’hagués fet prou madura per canviar d’opinió. Una intenció admirable, va dir el seu pare, mentre parlava a l’Anna en el seu to de veu més raonable, però, i si resulta que les coses et van malament? Vols que ens quedem de braços plegats sense fer res mentre tu et mors de gana lentament? L’Anna va riure. No, és clar que no, va dir, i amb aquest gir de la conversa li van extreure la promesa que els trucaria tan bon punt tingués problemes. Hi va haver una mica més de regateig, però a la fi l’Anna els va obligar a reconèixer que l’expressió tenir problemes volia dir No trencar el vidre, tret de casos d’absoluta emergència.

L’havien subestimat, és clar. Els cinc anys van passar, l’Anna de disset anys es va convertir en l’Anna de vint-i-dos anys, i l’endemà de rebre el títol universitari de mans del president del Barnard College, va baixar del seu tron de princesa burgesa americana i ràpidament va fugir amb el circ. Poca importància té que les atraccions primàries d’aquella carpa atrotinada fossin el cau de Claremont Avenue, el cau encara més petit d’en Baumgartner al carrer Vuitanta-cinc Oest, i la seva feina mal pagada a Heller Books: el més important era que s’aguantava dreta tota sola i feia el seu propi camí. Com li va dir en Baumgartner de broma un matí, posant un micròfon imaginari a la cara de l’Anna: Senyoreta Blume, la majoria d’economistes i sociòlegs interpretarien aquesta seva vida nova semiproletària com un exemple extrem de mobilitat social accelerada a la baixa. Vol fer algun comentari? I l’Anna va replicar: Gràcies, senyor Baumgartner. L’única cosa que puc dir als il·lustres professors és la següent: Encara no heu vist res, tios!

Llavors va arribar la nit del vint-i-dos de novembre, que va començar amb l’Anna deixant enrere a tota velocitat la seva topada amb la mort, enmig d’un núvol de boira i de por, i que va acabar amb el seu jurament exultant que es casaria amb en Baumgartner de seguida que poguessin. L’endemà a la tarda, van pujar en un autobús a la terminal de Port Authority i van enfilar cap a Livingston pel sopar d’Acció de Gràcies a casa dels pares de l’Anna. Durant els cent un minuts que van tardar a arribar-hi, en Baumgartner va aconseguir convèncer l’Anna que el seu dilema pel que feia a l’habitatge mereixia la qualificació genuïna d’un cas d’absoluta emergència, perquè necessitaven anar a viure a un lloc més gran, i la trista realitat era que no s’ho podien permetre, no pas quan signar un contracte de lloguer els obligaria a afluixar el lloguer del primer mes, el lloguer de l’últim mes i un dipòsit de seguretat que representaria un altre mes de lloguer: tot de cop. Ell simpatitzava amb la decisió de l’Anna de no acceptar caritat dels seus pares, i entenia les moltes raons per les quals ella havia tallat el cordó, però aquell seria el dia que els anunciarien els seus plans de matrimoni, i enmig de tota l’emoció i l’enrenou que per força s’organitzarien, la mare de l’Anna començaria a parlar de la boda, cosa que sens dubte li havia estat ballant pel cap des de feia anys, i que ara ja devia haver crescut fins a convertir-se en una extravagància barroca i caríssima, una perspectiva infausta que cap dels dos tenia estómac per suportar, però d’una manera o una altra, va dir en Baumgartner, els pares de l’Anna es gastarien milers de dòlars en ells dos, els agradés o no, i per tant l’única cosa assenyada que podien fer era dir als seus pares que no llencessin els diners en una celebració sense sentit, efímera, que només duraria un dia, sinó que invertissin aquells diners, o com a mínim una part, en el futur de la seva filla i el seu gendre, cosa que els permetria fer-se una llar en un apartament decent en una o altra banda i començar amb bon peu la seva vida conjunta. Deixa’m fer a mi, va dir en Baumgartner. Tenen vint anys de pràctica, se saben tots els trucs per discutir amb tu, però no s’han enfrontat mai amb mi, i si em deixes parlar a mi, em sembla que tindrem més possibilitats. Ens casarem a l’ajuntament, diré, només amb ells dos com a testimonis, i després tots quatre anirem a fer un dinar fabulós en algun restaurant elegant de la part alta. Quan la teva mare protesti i digui que està molt decebuda, no, totalment destrossada i descoratjada, li revifaré l’ànim tot suggerint que organitzin una festa en el nostre honor unes dues setmanes després, una cosa de diumenge a la tarda a casa seva, que els costarà una mil·lèsima part del que els hauria costat un casament gran, allò que en diuen una festa de portes obertes, em sembla, on puguin presumir de tu amb el teu vestit de còctel negre ben ajustadet i sexi, i ensenyar-te a les teves dues àvies i cinc ties i quatre oncles i dotze cosins i unes quantes dotzenes dels seus amics; i un cop hagi acabat jo el meu discurset, el teu pare, pràctic i de bon cor, es tombarà cap a la teva mare, molt intel·ligent tot i que una mica eixelebrada, i dirà: El nano té raó, Rachel, i si aquest és el casament que volen ells, és el casament que haurien de tenir. L’Anna va somriure, i llavors va empetitir els ulls i es va mirar en Baumgartner com si fos un desconegut. Digue’m una cosa, va dir, com és que ets un fals i un manipulador i un mentider de campionat, Herr Baumgartner? En comptes de respondre, Herr Baumgartner va besar la seva futura esposa als llavis i va dir: Una última cosa, Anna. Ni una paraula sobre el que et va passar a Claremont Avenue ahir a la nit, d’acord? D’acord, va dir ella. Ni avui, ni demà, ni una paraula, mai.

Aquells van ser els únics diners que van acceptar dels pares de l’Anna, però el seu regal de noces de deu mil dòlars era una suma tan colossal llavors que ja podien mirar cap al cel sense haver de patir quan els cauria al damunt. Van trobar un apartament acollidor de dues habitacions i mitja a Barrow Street, al Village Oest, i la tardor següent, quan en Baumgartner va trobar feina de professor adjunt al departament de Filosofia de la New School, tots dos podien anar a peu a la feina. Durant els dotze anys següents, no va canviar res. Van continuar vivint al seu refugi de Barrow Street, l’Anna treballant a Heller Books, on va passar de redactora ajudant a redactora en cap, i també va començar a traduir, i en Baumgartner fent classe a la New School, on va passar de professor adjunt a professor associat i a professor titular i va escriure els seus llibres sobre la fenomenologia de la lectura i la política de la por, cada paraula escrita a la seva mitja habitació a la part de darrere de l’apartament, passadís avall, més enllà de l’altra habitació on l’Anna escrivia els seus poemes, editava els seus autors, i traduïa els seus llibres. El cas és aquest: aquella va ser la primera part de l’època daurada de la seva vida junts, i res no hauria estat possible si l’Anna, tossuda, idealista, no hagués cedit prou terreny per convertir la guerra que havia estat disputant en nom d’ella mateixa en una guerra disputada en nom de tots dos, i hagués acceptat aquells diners dels seus pares.

Amb la Judith, tot era igual però a l’inrevés. Una família jueva rica dels afores de Nova York (Westport, Connecticut), un pare ambiciós i treballador amb un bufet de dret corporatiu a Manhattan, una mare lectora que no treballava, i una infantesa amb un germà i una germana més petits, plena de la mateixa mena d’avantatges que l’Anna, però a diferència de l’Anna, combativa, la jove Judith havia acceptat plenament la bona vida que li havia tocat per naixement i no l’havia qüestionada mai. Animadora a l’institut, ni més ni menys, delegada de classe a primer curs, notes excel·lents i un centenar d’amics, una noia guanyadora que llavors va fer un salt de gairebé cinquanta quilòmetres carretera amunt i se’n va anar a Yale. Tot i els seus orígens similars, ella i l’Anna no tenen res, o gairebé res, en comú, i aquest res és el que desconcerta més en Baumgartner sempre que s’atura i es pregunta com podia haver-se enamorat tant de dues dones tan diferents. Primer l’Anna, crua, directa i espontània, i ara la ben posada i sofisticada Judith, impressionant i segura d’ella mateixa, algú important al món del cinema que ha fet de jurat a tots els festivals importants i que ha publicat quatre llibres fins al moment, amb un cinquè de camí, mentre que l’exuberant però introvertida Anna va dedicar el seu immens talent literari a traduir l’obra d’altres i a ocultar la millor part d’ella mateixa tot amagant al món els seus poemes.

La Judith ha llegit aquests poemes i sap com n’arriben a ser de bons, i una nit, uns nou mesos enrere, no gaire després que en Baumgartner s’hagués adonat de tot el que la Judith havia arribat a significar per a ell, va començar una conversa amb ella, juganera, mig de broma, i li va presentar una teoria boja i forassenyada sobre el fet que l’Anna havia predit la futura relació amorosa d’ell amb una dona que es deia Feuer, en un dels seus primers poemes, un poema escrit feia tant de temps que la Judith devia estar a segon o tercer de secundària en aquells moments, però vet-ho aquí, li va dir en Baumgartner aquella nit, mentre seien de costat al sofà de la sala d’estar d’ella, vet-ho aquí i vet-ho allà, i llavors li va explicar que cada cop que pensava en el cognom Feuer, que vol dir foc en alemany, també pensava en el petit poema de l’Anna, «Lèxic», el que parla de la flor minúscula que no té nom, el puntet ardent de color vermell que ressalta de l’asfalt i l’encisa i la captura, i com que el nom de l’Anna era Blume, que vol dir flor en alemany, ell imagina que per algun procés estrany, alquímic, la flor que es converteix en flama és de fet Blume que es converteix en Feuer, el pas de la torxa de l’Anna a la Judith, i ell mateix figura al final del poema, Herr Baumgartner, en el paper del minúscul follet que somriu a l’Anna des de l’altra banda del carrer, amb la flor de foc encesa al trau de la solapa, somrient perquè se sent feliç i vol agrair-li el regal que ella li ha fet, que ets tu, estimada Judith, va dir en Baumgartner, la meva brillant i ardent dona de foc, que lluu com un llumí encès a les fosques.

Era la seva manera de dir a la Judith que ara estava a la mateixa altura que l’Anna en el seu pensament, i quan la Judith li va agafar la mà, se la va acostar a la boca, i la va besar, en Baumgartner va estar segur que ella havia entès el que ell provava de fer. Encara era massa aviat per arriscar-ho tot en una declaració oberta d’amor, i per tant va recórrer a aquest exercici enrevessat d’anàlisi literària tocat del bolet com un primer pas cap al moment en el qual trobaria a la fi el coratge necessari per despullar la seva ànima davant d’ella. Després d’aquella nit, van continuar com abans, es veien dos o tres cops per setmana, preparaven el sopar a casa d’ell o d’ella i després veien una pel·lícula o no en veien cap i continuaven parlant de la feina de tots dos o dels fills de la Judith o de l’Ubú sonat que hi havia a la Casa Blanca o s’explicaven històries dels seus passats i llavors es ficaven junts al llit fins l’endemà al matí. La mateixa rutina, però en Baumgartner ara tenia la sensació que cada cop estaven més a prop, i que les barreres invisibles que els havien separat (cautela?, dubte?, por?) s’esmicolaven gradualment. Llavors en Baumgartner va tenir el somni i se’n va anar amb l’Anna a fer la seva llarga passejada a través del palau de la memòria, i un cop en va tornar, la seva cautela, el seu dubte i la seva por es van fondre a poc a poc. Aquell res en comú encara el desconcerta, però en comptes d’interpretar-ho com un altre senyal de la seva manera mancada i incoherent d’enfrontar-se amb la vida, ara veu aquest res com una força positiva. La Judith no és l’Anna, i si la pot convèncer, quan la pugui convèncer, de casar-se amb ell, la vida que portarà amb ella no serà una continuació de la seva vida amb l’Anna sinó una cosa completament diferent i nova, i com pot algú que ha viscut tant de temps com ell demanar més que això? Una oportunitat per tornar a començar. Una oportunitat per tornar a arriscar-se i per cavalcar el tornado de totes les coses bones o dolentes que passaran després.

És dissabte, 11 d’agost de 2018. A les set en punt de la tarda, en Baumgartner comença a recórrer els quatre carrers de caminada que hi ha de casa seva a casa de la Judith, amb dotze roses vermelles estintolades al braç dret i amb les tiges sense espines ben aguantades amb la mà esquerra mentre es pregunta on i en quin moment hauria de plantejar la pregunta aquesta nit. Millor aviat que no pas tard, pensa, perquè allargar-ho massa només aconseguiria fer augmentar el seu nerviosisme a mesura que passessin els minuts, i si la millor manera de fer les coses és com més aviat millor, per què no saltar a l’acció immediatament? L’escena es comença a desenvolupar al seu cap, i s’imagina que tindrà lloc més o menys de la següent manera: ell li lliurarà les flors en el moment que ella obri la porta, una Judith somrient li donarà les gràcies amb un petonet tendre a la galta, i llavors tots dos enfilaran cap a la cuina per desembolicar les flors i buscar un gerro prou gran on posar-les, i com que la cuina és un lloc tan confortable, tan íntim, sens dubte el millor lloc de la casa per plantejar preguntes difícils capaces d’alterar la vida de la gent, ell omplirà el gerro d’aigua mentre la Judith talla les puntes de les tiges, i quan ell tregui el gerro ple d’aigua de la pica, el portarà on és ella i el deixarà al damunt del marbre, on la Judith ficarà les roses a dins del gerro i les remenarà una estona, posant-les cap aquí i cap allà fins que acabi la feina, moment en el qual ell se li acostarà per darrere, li posarà els braços a la cintura, s’inclinarà fins que la boca li fregui el coll, i dirà, amb la seva veu més suau i més confidencial: He estat pensant…

És el final d’una altra tarda calorosa a Nova Jersey, la terra dels aigualls plens de gerderes, els eixams de mosquits i els estius llargs i humits. Tal com esperava que li passaria quan va tancar la porta de casa seva, en Baumgartner ja porta la camisa ben suada quan arriba al carrer de la Judith. Encara falta una hora perquè el sol s’amagui, però el cel ja comença a mostrar els primers senyals somorts de l’imminent crepuscle i la fosca, amb pinzellades de rosa i de taronja arrossegant-se per les vores dels núvols i un estol d’orenetes voleiant en la distància, tot plegat petites meravelles visuals per compensar les hores de suor i de pell enganxosa. A aquestes altures, en Baumgartner camina pel bloc de la Judith i només li falten sis cases per arribar-hi. Nota pressió als pulmons, l’estómac se li comença a contraure, però fins i tot mentre les tremolors s’estenen pel seu cos, s’obliga a accelerar el pas, perquè sap que ha d’arribar fins al final, encara que allò el mati. Tomba cap a l’esquerra per agafar el caminet de casa de la Judith, fa una pausa per recol·locar-se les flors als braços, fa una altra pausa per omplir-se els pulmons d’aire, i un moment després ja truca al timbre.

En un primer moment, tot va com ell s’ho havia imaginat, però un cop les flors han estat remenades i arranjades i ell se li acosta per darrere i li posa els braços a la cintura, no comença tot dient He estat pensant… sinó fent una pregunta: En tens prou amb això… o en vols més? És una frase obscura, mal formulada, i la Judith té problemes per entendre-la. Què vol dir, amb això, li pregunta, i quina és la cosa de què se suposa que n’ha de voler més? Quina pregunta tan estranya, diu, perquè ella és perfectament feliç d’estar justament al lloc on és en aquest moment, dreta a la cuina amb els braços d’ell al voltant del seu cos i la boca d’ell fregant-li el coll, i com pot voler-ne més d’una cosa que ja és més que suficient? En Baumgartner es disculpa per no haver-se expressat amb claredat. No parla pas d’aquest moment, diu, que no podria ser millor ni més perfecte del que és, sinó perquè (li besa el coll) ell se sent exactament igual que ella i perquè (li torna a besar el coll) el que han fet plegats aquells últims dos anys és tan profund i tan bo, que ell li ha fet aquesta pregunta maldestra per saber si ella volia quedar-se com estaven o fer algun canvi (li passa les mans per damunt dels pits mentre li torna a besar el coll), perquè la veritat és, diu ell, que dues o tres vegades a la setmana ja no és suficient per a ell i que vol que comencin a passar més temps junts, tant de temps com sigui possible, i es pregunta si aquest mateix pensament no se li ha acudit mai a ella, i si no se li ha acudit, si estaria a favor o en contra de la idea.

Ah, diu la Judith, ara ho entén. Un centenar de baldufes giren a dins del cervell gros i poderós d’aquest home, i ara vol que s’asseguin i parlin, oi que sí? Allibera el braç esquerre de l’abraçada d’ell, assenyala cap a la taula de la cuina mentre en Baumgartner abaixa tots dos braços als costats i la Judith se’n va cap a la nevera calçada amb les seves espardenyes xineses, molt elegants, per treure una ampolla freda de vi. Mentrestant, en Baumgartner treu dues copes d’un armari al damunt del marbre i un llevataps d’un calaix just a sota, i quan ho deixa tot a la taula, la Judith ja ha deixat l’ampolla al costat. Tots dos agafen cadires i s’asseuen, cara a cara en bandes oposades de la taula, i el gran moment arriba tot de sobte.

En Baumgartner obre el vi i en serveix dues copes. Cadascun aixeca la copa per saludar l’altre, cadascun en fa un glopet, i després d’abaixar les copes i deixar-les un altre cop a la taula, comença a parlar la Judith.

Han arribat junts a un lloc gloriós, diu ella, i se sent més feliç amb ell que amb cap altre home que hagi conegut mai. D’això n’està segura. L’estima, i encara que en Baumgartner no ho ha dit mai amb aquestes paraules, sap que ell també l’estima, i ara que ha començat a tenir una noció més detallada de com li funciona el pensament, entén que això de dir que vol que passin més temps junts és la seva manera d’agafar embranzida per plantejar una pregunta molt més important que té previst de fer-li d’aquí tres o quatre minuts.

Soc molt transparent, oi?, diu en Baumgartner.

No gaire. És que jo he tingut el mateix pensament si fa no fa sis-centes vegades aquests últims dos mesos.

I què has decidit?

He decidit que m’emociono cada cop que hi penso. He decidit que m’espanto cada cop que hi penso. He decidit que necessito més temps per decidir-me, i de moment vull que fem el mateix que hem estat fent i que deixem que el futur decideixi la resta.

Quan les seves últimes paraules se li assenten a l’enteniment, en Baumgartner comença a notar-se entumit. Es nota el cap estrany, com si el crani de sobte se li expandís i se li omplís de buidor, més i més buidor fins que se sent destarotat i marejat i cada cop més i més lluny. Com un boxador, pensa, com un boxador en un combat fora de la seva categoria, un ganxo d’esquerra l’ha deixat estassat, però en Baumgartner encara està conscient, no està fora de combat, i mentre s’aixeca lentament de la lona amb les cames tremoloses, aconsegueix dir això: Abans que comencéssim a dormir junts, jo havia estat vivint sol vuit anys sense sentir-me massa sol, anava fent en el que jo anomenaria una mena d’aïllament angoixat suportable, però quan tu vas entrar a la meva vida, la meva vida es va convertir en una vida diferent, i ara no puc suportar viure sol. Quan hem passat una nit junts a casa meva, tu te’n vas al matí i jo em quedo embarrancat en la buidor de totes aquelles habitacions, desitjant que encara fossis allà amb mi, i quan passem una nit junts aquí, soc jo el que se n’ha d’anar al matí i tornar a aquella casa buida, encantada. La solitud mata, Judith, i queixalada a queixalada es menja totes les parts de tu fins que t’ha devorat tot el cos. Una persona no té vida sense estar en contacte amb els altres, i si tens la sort d’estar profundament connectat amb una altra persona, tan connectat que l’altra persona és tan important per a tu com tu ho ets per a tu mateix, llavors la vida esdevé més que possible, esdevé bona. El que tenim és bo, però ja no és prou bo, no pas per a mi, en tot cas, i el que no entenc és per què pensar en casar-te amb mi t’hauria d’espantar.

En Baumgartner veu l’expressió de concentració ferotge als ulls de la Judith, observa com aplega els seus pensaments, i llavors, amb molta delicadesa, diu: Les nostres situacions són completament diferents, Sy. Tu vas perdre l’Anna després d’un matrimoni llarg i preciós, i això et va enfonsar durant molts anys. Jo vaig sortir d’un matrimoni llarg i brutal amb un home que vaig arribar a menysprear, i me’n vaig alegrar molt quan va fer les maletes i va fotre el camp. Això va ser fa només quatre anys, i des de llavors he estat una dona lliure; encara soc responsable de la meva feina, és clar, però tret d’això, no em mana ningú, tinc el control absolut de totes les decisions que prenc. És per això que vaig tan sovint a Nova York… perquè hi vull anar. Em conviden a tota mena de coses, i si hi ha una conferència o una projecció o una estrena a la qual vull anar, hi vaig. M’agrada tot aquest enrenou, em vivifica, i després torno a Princeton a fer les meves classes i a estar amb tu, l’home que estimo, l’home que vull estimar tant de temps com siguis capaç d’aguantar-ho, que espero que sigui per sempre, com puc voler alguna cosa més que això? És la vida que sempre he somiat, Sy, i ara hi estic immersa de ple, la visc tan plenament com puc.

La conversa continua una hora i mitja, però després dels primers vint o trenta minuts ja es comencen a repetir, van endavant i endarrere sobre el mateix terreny amb només minúscules variacions en l’aproximació al problema, perquè malgrat les seves posicions en contrast sobre què cal fer ara, cadascun entén el punt de vista de l’altre i fins i tot hi pot empatitzar, però per molt que en Baumgartner doni suport a l’ànsia de llibertat, autonomia i realització personal de la Judith, li diu que no troba cap sentit en el fet que ella pensi que totes aquestes coses li fugirien de les mans si anessin a viure junts, cosa que els porta fins al tema delicat dels seus primers matrimonis, i com l’Anna i ell havien trobat tots dos llibertat i autorealització mentre vivien junts a la mateixa casa, mentre que la Judith s’havia sentit cada cop més asfixiada per en Joe, amargat i grandiloqüent, cosa que explica per què ella dubta a l’hora de tirar-se a la piscina, li diu, i en canvi ell està fent salts al trampolí, delerós de capbussar-s’hi. Ella necessita temps, li diu, i ell no l’ha de pressionar perquè prengui una decisió quan no està preparada per fer-ho, cosa que és molt assenyada, s’adona en Baumgartner, i que també és gairebé una advertència, i per tant fa marxa enrere en comptes de continuar amb la seva línia argumental, tanca la boca just quan està a punt de dir-li que res d’allò no té a veure amb l’Anna o en Joe i que la raó per la qual aquesta qüestió és més urgent per a ell que no pas per a ella és que ella té més temps que no pas ell, i que segons la interpretació que ella faci de la paraula temps, hi ha moltes possibilitats que ell sigui mort abans que ella arribi a prendre una decisió. Tot i això, aquesta retirada estratègica cap al silenci comença a fer disminuir la temperatura a la cuina, i ben aviat ella li fa una concessió petita però important. Una de les dificultats del seu arranjament actual és que dos o tres dies a la setmana és massa vague, diu ell. Dimarts i dijous han quedat més o menys fixats com els dos, però el tercer dia ha estat una font constant de problemes, ha portat una vegada i una altra a un seguit neguitós de trucades i missatges de text per poder establir si és que sí o és que no, i si és que sí, llavors hi ha tot un altre seguit de trucades i missatges per fixar quan i on i com, i si és que no, ell inevitablement s’acaba sentint fastiguejat per haver dedicat tants esforços inútils a una cosa que ha resultat ser tan sols una hamburguesa greixosa i sense substància que no ha portat enlloc. No discutiré pas que necessitis més temps per respondre la gran pregunta, diu, però pel que fa a aquesta altra qüestió molt més menor, em sembla que tots dos estaríem molt millor si diguéssim que sí al tercer dia, que generalment sembla que sempre cau en dissabte, i per tant instaurem el dissabte, peti qui peti, i si resulta que és un dissabte que vols anar a Nova York, vindré amb tu i aniré a qualsevol conferència o projecció o estrena a la qual tinguis pensat d’anar, i després passarem la nit en un hotel elegant i el diumenge al matí demanarem al servei d’habitacions un bon esmorzar dinar. Tret que tinguis un tal Casanova amagat en un forat secret de la Segona Avinguda, és clar, i si aquest és el cas, no insistiré.

La Judith té un atac de riure amb la imitació que fa en Baumgartner d’un tipus dur de pel·lícula. No et facis el graciós amb mi, figura, li diu. Ja tinc un Casanova a la meva vida, entesos? I té les mateixes inicials que tu, entesos? O sigui que tanca la boca i fes-me un petó.

I així acaba la conversa. La Judith l’ha rebutjat, però al mateix temps li ha ofert una petita engruna, cosa que se suposa que l’ha de fer sentir agraït, com se suposa que està, però el cas és que conformar-se amb tan poc després d’haver esperat tant, en Baumgartner entén que l’ha deixat reduït a l’estatus d’un pidolaire, que truca a la porta del darrere del palau i suplica a la donzella reial de la rerecuina unes quantes sobres del plat de la reina.

Quan torna a peu cap a casa la tarda de l’endemà, quatre dies abans del desè aniversari de la mort de l’Anna, sap que només s’haurà casat un sol cop a la vida. La Judith li anirà donant llargues fins que ell se’n cansi i se’n vagi o decideixi quedar-se com està i acceptar de jugar segons les normes d’ella fins que arribi el dia que ella el deixi a ell. És massa vell per a ella, i mai no s’hi casarà, encara que a la seva manera sí que l’estima, potser tant com ell l’estima a ella, però només és una pausa en la seva vida mentre es recupera de les ferides infligides pels seus anys amb en Joe, i un cop torni a estar recuperada del tot, caurà rendida als braços d’algú més jove i més espaterrant que no pas ell, i punt.

Com que tot això passa, de fet, en els següents nou mesos, i com que la Judith no tan sols deixa en Baumgartner per un altre home, sinó que també se’n va de Nova Jersey i enfila cap a Califòrnia per acceptar una càtedra al departament de Cinema de UCLA, ens estalviarem un relat detallat d’aquests mesos. El que farem serà acabar el capítol amb en Baumgartner assegut al seu escriptori, amb la ploma a la mà, una hora després d’haver tornat de casa de la Judith el 12 d’agost de 2018. Gargoteja una altra de les moltes faules curtes que ha escrit al llarg dels anys, foteses inconseqüents que entafora en un calaix i que mai no s’ha pres la molèstia d’ensenyar a ningú, ni tan sols a l’Anna. Però les continua escrivint en moments de patiment extrem, i amb l’estat d’ànim d’en Baumgartner a un nivell tan baix, aquella tarda, mentre plora la mort del que li sembla que ha estat la seva última oportunitat d’aconseguir l’amor, potser aquesta confecció rara ajudarà el lector a entendre com es troba l’esperit del nostre heroi en aquell moment en particular d’aquell dia en particular.

SENTÈNCIA PERPÈTUA

Amb prou feines havia fet els disset quan el jutge titular del Districte Nord va lliurar el seu veredicte i em va sentenciar a allò que ell en va dir una vida d’omplir sentències. Això va ser fa més de mig segle, i des de llavors he viscut tot sol en una cel·la a la planta tercera de la Institució Correccional n. 7. Reconec que el càstig va ser sever, però per donar a les autoritats el mèrit que pertoca, la porta de la meva cel·la no ha estat mai tancada, i no tinc el més mínim dubte que hauria pogut sortir d’aquí en qualsevol moment que hagués volgut. No és pas que no n’hagi estat temptat, però per raons que mai no he acabat d’entendre del tot, he decidit quedar-me.

El meu escarceller, que ara ja és un vell, com a mínim igual de vell que jo, si no ho és més, mai no m’ha dit ni una paraula. Durant més de cinquanta anys, m’ha portat els àpats tres cops al dia, i tres cops al dia durant els primers vint anys reia sempre que entrava a la cel·la i em veia encorbat al damunt de la taula treballant en les meves sentències. Durant aquells vint anys, es posava la mà a la boca i s’enriolava. Ara només sacseja el cap i sospira.

Hi havia un altre presoner a la cel·la dues portes més avall de la meva, un home que es deia Bronson o Brownson, i a vegades parlàvem del menjar dolent i de les mantes primes que teníem als llits, però Bronson o Brownson no m’ha dit res des de fa cinc o sis anys, i això segurament deu voler dir que és mort. De ben segur que se’l van endur una nit quan jo dormia.

Pel silenci que hi ha al passadís, últimament, sospito que soc l’última persona a l’ala d’aïllament de la presó. Pot semblar molt solitari, suposo, però tampoc està tan malament. Cal un gran esforç per redactar una sentència, i un gran esforç exigeix una gran concentració, perquè a una sentència inevitablement l’ha de seguir una altra, per tal de construir un text compost de sentències, s’exigeix una gran concentració durant tot el dia, i això vol dir que els dies em passen de pressa, com si cada hora que registra el rellotge no fos més llarga que un minut. Després de més de cinquanta anys de dies que passen ràpid, em fa la impressió que la meva vida ha passat com una exhalació. M’he fet vell, però com que els dies han passat tan de pressa, la majoria de la meva persona encara se sent jove, i mentre encara pugui tenir un llapis a la mà i encara pugui veure la sentència davant meu, suposo que continuaré amb la mateixa rutina que he seguit des del primer matí que vaig arribar aquí. I si a la fi arriba un moment en el qual ja no pugui continuar endavant, l’única cosa que hauré de fer és aixecar-me i sortir. Si llavors ja soc massa vell per poder caminar, demanaré al meu escarceller que m’ajudi. Estic segur que s’alegrarà de perdre’m de vista.





4


Un any i un mes després, en Baumgartner seu al mateix escriptori a la mateixa habitació i rumia si conservar la frase que acaba d’escriure o ratllar-la i tornar a començar. La ratlla, però abans de tornar a començar s’aixeca de la cadira, se’n va cap a la finestra oberta, i mira a baix el pati. És una tarda esplèndida, assolellada, de mitjan setembre, un d’aquells dies fanfarrons i intimidadors que entren a la casa esbotzant la porta, t’arrepleguen pel coll de la camisa i et fan sortir a fora d’una puntada de peu, i per tant, en comptes de tornar a l’escriptori i barallar-se amb aquella frase per tercera o quarta vegada, en Baumgartner sucumbeix a l’encant del temps i surt de l’habitació per anar al pati, on s’asseu en una cadira plegable a mig camí de la part de darrere del pati i del corneller. Es palpa la butxaca de l’esquerra de la camisa i descobreix que és buida. No hi ha les ulleres de sol. Se les devia deixar ahir al dormitori, però encara que la llum és excepcionalment brillant aquesta tarda, no té cap ganes de tornar a entrar a casa a buscar-les. En un dia com aquest, es diu, val més deixar que el sol faci la seva feina d’il·luminar el món i contemplar-ho tot amb els ulls nus i sense protecció.

Mira enlaire, empetiteix els ulls quan un ocell li passa pel damunt. Quins núvols tan blancs, es diu. Uns núvols d’un blanc tan pur enganxats sobre tant de blau que per força ha de ser el cel blau més blau que ha vist en molts anys. Excepcional, pensa. La terra crema, el món s’incendia, però de moment encara ens regalen dies com aquest, i tant per tant val més que ho gaudeixi mentre encara pugui. Qui sap si aquest no serà l’últim bon dia que veurà mai… o l’últim dia de qualsevol mena, de fet? No espera pas caure mort abans que els ocells es despertin demà al matí, però els fets són els fets i les xifres no menteixen. Ara en té setanta-un, amb un altre aniversari a punt de caure-li al damunt d’aquí tot just sis setmanes, i un cop s’entra en aquesta zona de dividends minvants, ja no s’accepten més apostes.

En Baumgartner mira cap avall, amb la intenció d’estudiar l’herba als seus peus, però mentre els seus ulls viatgen cap al sud, la seva trajectòria queda interrompuda per la visió de la panxeta que li sobresurt del que abans era un estómac pla, i per la cremallera dels pantalons, que no està cordada com es pensava sinó oberta, oberta de bat a bat. En Baumgartner queda astorat. Un altre cop no!, crida mentalment. Si continues així, tros de ximple, aviat t’oblidaràs fins i tot de com et dius.

Un cert temps enrere, quan encara en tenia entre quaranta i cinquanta, es va començar a adonar que molts dels seus col·legues i amics més grans s’oblidaven de cordar-se la bragueta després d’anar al lavabo d’homes, els que tenien els cabells blancs i entre setanta-cinc i vuitanta-cinc anys; tornaven a les seves cadires dels restaurants sense saber que duien les portes del graner ben obertes per sota del cinturó. Al començament, en Baumgartner trobava divertits aquests lapsus inofensius. Llavors els va començar a trobar divertits i tristos alhora. I després, tristos i gens divertits, perquè a aquelles altures ja n’havia vist prou per entendre que la bragueta oberta és el començament del final, el primer pas en la llarga baixada del turó fins a arribar al capdavall del món. Ara que li ha començat a passar a ell —quatre vegades aquestes últimes dues setmanes— es pregunta quants mesos o anys tardarà a convertir-se en un membre de ple dret d’aquest club.

Res a fer, pensa, res de res. La pèrdua de la memòria a curt termini és una part inevitable de fer-se vell, i si no t’oblides de cordar-te la bragueta, llavors desfiles per tota la casa buscant les ulleres de llegir mentre les tens a la mà, o baixes les escales per fer dues tasques menors, anar a buscar un llibre a la sala d’estar i servir-te un got de suc a la cuina, i llavors tornes al pis de dalt amb el llibre però no pas el suc, o el suc però no pas el llibre, o potser sense cap dels dos perquè una tercera cosa t’ha distret al pis de baix i has tornat a pujar amb les mans buides, després d’oblidar per què havies baixat. No és pas que no fes aquesta mena de coses quan era jove, o que no oblidés el nom d’aquesta actriu o d’aquell escriptor o que no recordés el nom del secretari de comerç, però com més vell et fas, més sovint et passa tot això, i si et comença a passar tan sovint que amb prou feines saps on pares i ja no pots seguir el teu propi rastre en el present, ja l’has dinyada, encara ets viu però ja l’has dinyada. Abans en deien senilitat. Ara el terme és demència, però sigui un terme o l’altre, en Baumgartner sap que encara que acabi en aquestes circumstàncies, li falta força tros per arribar-hi. Encara pot pensar, i com que pot pensar, encara pot escriure, i tot i que ara li costa una mica més de temps acabar les frases i sentències, els resultats són més o menys els mateixos. Molt bé, doncs. Molt bé que Misteris de la roda vagi fent, i molt bé que avui hagi deixat de treballar aviat i s’estigui assegut al pati aquella tarda magnífica, tot deixant que els pensaments vagin a la deriva cap allà on vulguin, i amb totes aquestes voltes que fa al tema de la memòria a curt termini, també comença a pensar en la memòria a llarg termini, i quan ensopega amb aquesta paraula, llarg, imatges del passat distant li comencen a fer pampallugues en un racó remot del seu cap, i tot d’una sent l’impuls de començar a burxar per les bardisses i els matolls d’aquell racó per veure què hi pot descobrir. Per tant, en comptes de continuar-se mirant els núvols blancs i el cel blau i l’herba verda, en Baumgartner tanca els ulls, s’arrepapa a la cadira, tomba el cap en direcció al sol, i es diu a si mateix que es relaxi. El món es una flama vermella que crema a la superfície de les parpelles. Continua respirant, dins i fora, dins i fora, inhala l’aire pels narius i l’exhala per entre els llavis parcialment oberts, i llavors, vint o trenta segons després, es diu a si mateix que recordi.

La primera cosa que li ve al cap és el viatge de la seva família a Washington la primavera del 1956, l’única vegada que els seus pares esgotats i pluriocupats van saber trobar la manera d’organitzar un viatge més enllà dels afores de Newark, la primera vegada que els quatre Baumgartner dormirien en un lloc que no seria l’apartament de Lyons Avenue, situat just al damunt del local comercial dels seus pares, Trocadero Fashions, la botiga de vestits marginalment profitosa que cobria les necessitats de les dones de classe mitjana i mitjana baixa del barri. En Baumgartner tenia vuit anys i mig, i la petita, la Naomi, encara no en tenia cinc. A les set en punt del divendres al matí, que va ser l’únic dia de la seva vida que van permetre a en Baumgartner saltar-se l’escola, el seu pare va penjar un rètol a la porta de Trocadero Fashions que deia: TORNEM DILLUNS. Llavors van pujar tots quatre al cotxe de la família, un Chevy blau abonyegat que havia sortit de la cadena de fabricació de Clunkersville, Carracalàndia, el 1950, i se’n van anar a la capital de la nació un matí brillant de núvols blancs i cel blau que es va convertir en una tarda portentosament similar a aquesta, i vet aquí potser la raó per la qual en Baumgartner recorda ara aquesta història. Un cop van arribar, es van inscriure al seu hotel (nom oblidat, excepte pel fet que duia un «The» al davant de tot), que va ser el primer hotel que ell i la seva germana van trepitjar mai i, segons la seva mare, el primer hotel que ella i el seu pare havien trepitjat des de la seva lluna de mel als Catskills tretze anys enrere. Per a la Naomi, que en aquella època tenia el cap ple de contes de princeses de les fades, mags malvats i joves pretendents heroics vestits amb malles i capells de vellut, l’hotel era tan gran i tan gloriós que havia de ser, i sense cap mena de dubte era, un castell encantat, encara que als ulls menys entelats d’en Baumgartner el lloc semblava força atrotinat i fotut, amb moquetes esfilagarsades i taques d’humitat al sostre del bany.

Passaven una mica de les dues, llavors. Una petita pausa mentre ell i els seus pares desfeien les maletes i la Naomi corria d’una habitació contigua a l’altra i es tirava en bomba al damunt dels llits, i després van sortir a explorar els monuments, tot gaudint d’aquell temps de maig perfecte: la cúpula del Capitoli, la Casa Blanca, l’edifici del Tribunal Suprem, els cirerers en flor, el Mall, l’obelisc i el màrtir santificat en la seva immensa cadira de marbre, però mentre tots quatre caminaven pels carrers de la ciutat, la seva germana estava cada cop més neguitosa, més i més atabalada per alguna cosa, fins que a la fi va arrencar a plorar. Vull anar a Washington!, va cridar. Però ja ets a Washington, li van dir en Baumgartner i els seus pares. Mira al teu voltant. Tot el que veus és Washington. No, va insistir ella, mentre li rodolaven les llàgrimes per la cara, aquest Washington no… el Washington de debò! Ningú entenia què volia dir. Sense saber quina altra cosa fer per consolar-la, el pare d’en Baumgartner la va agafar i la va portar en braços per poder continuar la passejada. Abans de dos minuts, la Naomi es va adormir, i quan van tornar a l’hotel al cap de mitja hora, la seva germana es va despertar escassos segons després que haguessin travessat la porta de l’hotel. Es va mirar el vestíbul i va somriure. Això està millor, va dir. Ara som al Washington de debò.

Quina adoració havia sentit la Naomi per ell, quan eren petits: el germà gran que la vigilava i que raonava amb ella i que la consolava durant els canvis d’humor tempestuosos que periòdicament li sacsejaven l’ànima i li feien desviar la trajectòria, que l’entretenia amb històries sobre la gent invisible que vivia a la seva espatlla esquerra i que provocaven una munió de malifetes contra els malvats que acampaven a la seva espatlla dreta, el Sy totpoderós que podia confegir meravelles com aquelles i fer-li d’escut contra les trompades de l’univers, com l’havia admirat la Naomi llavors, i com, a poc a poc, ell l’havia abandonada a mesura que emergia de la seva pròpia infantesa i trontollava cap a l’adolescència, fins a arribar lentament a la trista conclusió que casa seva no era un bon lloc per a ell, que detestava aquell apartament atapeït i lleig, i la trista botiga de vestits de la planta de baix, i per tant se’n va allunyar i es va adherir al món dels seus amics, que no gaire temps després es va convertir en el gran món més enllà de Newark perquè Sy era un noi amb sort i un estudiant tan hàbil que li van deixar que se saltés un curs quan tenia dotze anys i llavors, com que el seu aniversari era al novembre, es va llicenciar de l’Institut de Weequahic quan només tenia setze anys i se’n va anar cap a les planures distants de l’Ohio rural amb una beca de quatre anys a Oberlin, i va deixar que la pobra Naomi de dotze anys s’hagués de defensar sola en aquell apartament desolat al damunt de la botiga de vestits i, per tant, el príncep benvolent de la seva infantesa es va transformar en un gripau menyspreable i sense cor. O en un cagarro. O en un gripau amb forma de cagarro.

No li retreu pas que estigués ressentida amb ell, però en Baumgartner era massa jove i estava massa concentrat en la seva pròpia vida per sentir-se responsable de la criatura petita, fràgil i tempestuosa amb qui resultava que compartia els mateixos pares i que als tres anys d’edat van traslladar al dormitori d’ell, cosa que el va obligar a dormir a les nits al sofà llit de la sala d’estar i a fer els deures a la biblioteca de l’escola o a casa d’en Dickie Birnbaum, que vivia més avall. No hi havia hagut ningú que el vigilés, quan havia tingut l’edat d’ella, al capdavall, i en Baumgartner es va pensar que ella també se’n podria sortir tota sola. Tenia raó en una part i s’equivocava en una altra. Tenia raó en el sentit que la Naomi va créixer fins a convertir-se en una neuròtica histèrica normal i corrent, i no en una boja perillosa; tenia raó en el sentit que ella era prou intel·ligent per anar a la universitat i prou maca per atraure el desig de diversos joves, amb un dels quals va acabar casada, però s’equivocava en el sentit que ella mai no deixaria de sentir animositat contra en Baumgartner, el Senyor Perfecte amb la seva beca i el seu any d’estudis a París, Sir Setciències que no va passar l’examen físic de la junta de reclutament per la falsa diagnosi d’un murmuri cardíac i que immediatament va desaparèixer sense dir a on anava, es va dedicar a voltar pel país i fer tota mena de feines —ajudant de fuster a Missoula, mosso de mudances a Saint Paul, rentaplats a Chicago, pintor de parets a Charleston— durant un any sencer sense donar senyals de vida tret d’alguna postal ocasional; i després, un postgrau a Columbia amb un altre any a París i la seva tesi sobre Merleau Com-Es-Digui, com si a algú li importés una merda un filòsof francès mort, i després la seva feina reposada a la New School, mentre que ella, la germana petita de segona categoria, llicenciada de la Facultat de Magisteri Estatal Montclair i mestra de nanos d’onze i dotze anys, s’havia d’estar a les trinxeres de la vida real, no pas passejant-se amunt i avall amb el cap als núvols i fent-se passar per un coi d’intel·lectual. Un cop i un altre, en Baumgartner li havia dit: Contràriament al que et deus pensar, Naomi, jo comparteixo la teva opinió. Sense tu, no hi hauria futur. Sense mi, el futur aniria fent amb tota la tranquil·litat. No hi ha comparació possible. Tots dos ensenyem, sí, però la teva feina és molt més important que la meva. A la qual cosa, la Naomi responia: Ha!

En Baumgartner s’atura a mig pensament i es pregunta què coi està fent. Per què ha volgut tornar enrere i burxar aquesta bèstia morta quan el que hauria d’estar fent és arrossegar-se pels boscos amb un rasclet de mà i una pala de joguina per excavar petits tresors del passat neolític, o notar les punxades al nas i la cremor a la gola quan va fer d’amagat el seu primer glop de whisky als dotze anys, per exemple, o la misteriosa escalfor que se li va estendre pel cos quan va experimentar la primera erecció d’adolescència, o, als quinze anys, l’efecte polvoritzador, que li va arrencar llàgrimes, de sentir la Passió segons Sant Mateu per primera vegada. O, si empenyia les coses cap a una direcció una mica diferent, reviure els moments en els quals va caminar amb la neu fins a la cintura quan era petit, o quan va pujar dalt dels arbres quan era més gran, o quan va tornar un cop de puny després de rebre’n un per part d’un imbècil antisemita amb una jaqueta negra de motorista quan encara era una mica més gran, o potser, cosa que seria més pertinent, investigar per què alguns moments fugissers, aleatoris, persisteixen en la memòria mentre que altres moments, suposadament més importants, s’esvaeixen per sempre. La seva cerimònia de graduació de l’institut ha desaparegut del tot, per exemple; el color de la seva primera bicicleta s’ha esborrat, i no en queda res de cap dels alumnes que van assistir a la seva classe de primera hora del matí sobre els presocràtics tres cops per setmana durant el seu primer semestre a la New School, ni un sol nom, ni una sola cara, però en canvi recorda aquella nena vista al tren mig segle enrere, i ha pensat en ella centenars de vegades des de llavors. Per què aquella nena, una persona amb qui mai ni tan sols va parlar, i no pas un d’aquells catorze o quinze alumnes?

Era al final de l’any que va passar vagarejant per la carretera, aquells mesos indòmits de silenci, feina física i autoexamen implacable, a final d’estiu del 1968, l’any apocalíptic de foc i sang, l’any de la crisi nerviosa col·lectiva d’Amèrica, i ell viatjava de Charleston a Nova York en un tren tortuga que transportava llet i passatgers i que tardava vint-i-quatre hores a fer tota la ruta, amb parades a tots els pobles de mala mort que hi havia pel camí. Després de les primeres sis o set parades, la nena hi va pujar amb la seva mare, totes dues vestides com s’imaginava en Baumgartner que s’haurien vestit per anar a l’església el diumenge, una església negra en aquest cas, perquè la nena i la seva mare eren negres, dues negres del sud en una època en la qual Jim Crow i les seves lleis encara respiraven, tot i que se les havia pronunciat legalment mortes; pujar en un tren integrat i viatjar-hi durant moltes hores sota l’escrutini dels blancs exigia que exhibissis el teu millor aspecte i que et comportessis amb la més absoluta dignitat i serenor. Van seure dues fileres al davant d’en Baumgartner a l’altra banda del passadís, i com que la mare i la filla miraven cap al sud i en Baumgartner mirava cap al nord, va tenir una visió clara i sense obstacles de totes dues durant tota la durada del seu viatge, que, si no va errat, va acabar a Washington nou o deu hores més tard. No pot recordar si portaven alguna cosa per menjar o si van fer una pausa per menjar pel camí, però el que recorda és que la nena duia uns guants blancs, tan perfectament blancs com els núvols blancs que flotaven damunt seu aquella tarda, uns guants blancs immaculats, un vestit de festa emmidonat i planxat, d’un color ara oblidat, mitjons blancs a mig turmell, i un parell de sabates de nina Mary Jane, negres i llises com un mirall, una personeta guarnida d’una manera impressionant, prova de la cura meticulosa que aquesta nena rebia de la seva mare; però encara més impressionant per a en Baumgartner era l’autocontrol que la petita va mantenir durant el llarg trajecte, asseguda ben quieta amb les mans agafades al damunt de la falda totes aquelles hores, les espatlles cap endarrere, la columna ben recta, una postura exquisidament erecta; de tant en tant girava el cap per mirar per la finestra, de tant en tant xiuxiuejava alguna cosa a l’orella de la seva mare, de tant en tant s’escoltava la seva mare que li xiuxiuejava alguna cosa a l’orella, i assentia o sacsejava el cap o somreia com a resposta. No duia cap nina, cap llibre, cap joguina per distreure’s del tedi que produïa aquell tren tan lent, i això vol dir que no feia altra cosa que seure allà i mirar al seu davant cap a la mitjana distància, pensant o somiant o rumiant de la mateixa manera que en Baumgartner sempre havia pensat i somiat i rumiat, sense bellugar-se com hauria fet la Naomi a aquella edat, sense queixar-se ni protestar com la Naomi encara feia quan ja tenia el doble d’edat que aquella nena, i en Baumgartner va continuar estudiant aquella criatura excepcional, i es va preguntar si la nena actuava així per orgull o per por o per una combinació de totes dues coses. Sens dubte, la seva mare l’havia alliçonat sobre com se suposava que s’havia de comportar durant el viatge, però era impossible saber si aquelles instruccions també havien vingut acompanyades d’una amenaça de penoses conseqüències si no es comportava com s’esperava d’ella (una pallissa, potser, o alguna altra forma temuda de càstig), tot i que en Baumgartner va tenir la impressió, perquè la mare li semblava una mare amable, una dona en guàrdia a causa de les circumstàncies però tot i això una mare amable que entrenava la seva filla per existir en el present nord-americà tant per l’exemple com per la paraula, en Baumgartner va tenir la impressió, doncs, que la nena idolatrava la mare i volia emular-la en totes les coses, que feia el que se li deia sense qüestionar-ho, però també sense cap por. A la fi, la nena va estintolar el cap a l’espatlla de la mare, va tancar els ulls i es va adormir. La mare va posar el braç a les espatlles de la filla, se la va mirar una estona, i després va tombar el cap en direcció a la finestra i va estudiar el paisatge que hi passava a l’altra banda fins que van arribar a Washington.

Dos anys després, hi va haver un altre nen en un altre tren, aquest cop un noi de deu o dotze anys, i aquest cop el tren era subterrani, un metro de París que corria escopetejat per un túnel, ja no recorda d’on a on anava, ni tampoc el moment de l’any, ni l’hora del dia, tot i que sospita que començava a vesprejar, perquè el vagó anava força ple i s’emplenava cada cop més a cada parada que feien, amb en Baumgartner instal·lat en un dels bancs i molts altres passatgers drets, agafats a les barres i a les corretges del sostre, un vagó de metro vell i sorollós amb rodes metàl·liques que xisclaven al damunt dels rails de ferro, i aquelles portes encantadores de fusta envernissada amb aquelles manetes platejades que s’havien d’apujar per la punta perquè les portes s’obrissin. Encara pot veure aquestes coses, notar aquestes coses… restes del naufragi, indelebles, d’un passat llargament esvaït, tot i que elles, en canvi, no s’han esvaït. Devia haver aixecat la vista del llibre o del diari que llegia, perquè en algun moment va descobrir que es mirava el noi i el seu pare, que eren drets directament davant seu, agafats a una de les barres verticals, cara a cara l’un amb l’altre, gairebé sempre en silenci, tot i que de tant en tant un dels dos s’inclinava cap endavant i deia alguna cosa a l’altre, però l’enrenou de les rodes del tren era massa fort perquè en Baumgartner entengués cap de les paraules que pronunciaven. El noi de deu o onze anys era un noi atractiu, de mida mitjana, ni esprimatxat ni refet, ni clar ni fosc, una obra inacabada que semblava un noi pensatiu, ben educat, en una sortida amb el seu pare, i per la mirada que es veia als ulls del noi, a en Baumgartner li va semblar detectar un deix de satisfacció tranquil·la, cosa que li va suggerir que les sortides en solitari amb el seu pare eren esdeveniments poc corrents. Pel que fa al pare, semblava poca cosa més que un tros de carn humana, un home amb la panxa tova, la cara grisa, que podria haver estat un funcionari menor o un empleat de banca o alguna mena d’oficinista, un tipus avorrit que tenia més de trenta-cinc i menys de quaranta-cinc anys, però que la feina o la vida o el món ja havia triturat i que no tenia cap esperança de poder tornar mai més a aixecar-se dret. O això es va imaginar en Baumgartner, mentre es deia que segurament havia errat la hipòtesi. Pel que ell sabia, el noi brillant i prometedor podria haver estat un pispa i un futur atracador, i el pare cansat podria haver estat un model de fortalesa i coratge interior. Llavors, enmig d’aquestes especulacions confuses que en Baumgartner encara conserva vives avui en dia, el noi es va inclinar cap endavant i va dir alguna cosa al pare, i un moment després el pare es va deixar anar i va bufetejar el noi. Una bufetada forta, violenta, sense cap raó discernible… tan sonora com un tret de pistola, tan ràpida com una bala disparada al pit del noi. Durant quaranta-nou anys, en Baumgartner s’ha preguntat què podria haver-li dit el noi al pare per provocar una resposta tan extrema i humiliant, i encara que comprèn que mai no ho sabrà, a hores d’ara es continua preguntant què podria haver estat. El noi va quedar tan astorat que va estar-se dos o tres segons quiet, immòbil, i llavors va aixecar la mà i la va pressionar contra la galta atacada, que ja li devia fer un mal terrible, i un moment després va acotar el cap i es va mirar el terra, amb la cara rebregada per l’aflicció, mentre lluitava per empassar-se les llàgrimes que se li acumulaven als ulls. El pare es mirava el fill, immers en el seu neguit particular, horroritzat pel que havia fet, encongit davant de la fúria que havia brotat de la seva mà i l’havia fet atacar el seu noi, com si, per primera vegada des que era pare, comencés a entendre que els pares tenen un poder il·limitat sobre els fills, i que excedir-se amb aquest poder equival a convertir-se en un tirà i un facinerós. Malgrat el que devia estar pensant l’home, no tenia prou forces per parlar amb el seu fill, que ara plorava obertament i que encara no havia aixecat els ulls de terra. Completament perdut, el pare es va ficar la mà a la butxaca i en va treure un mocador, que va oferir al noi en un angle prou baix perquè el nen el pogués veure, tot i que no va deixar de mirar a terra. Va agafar el mocador i es va tapar la cara, però no va voler aixecar la vista. El pare no va dir res. Vint segons després, el metro va arribar a la parada d’en Baumgartner. Es va aixecar del seient, se’n va anar cap a una de les portes, va maniobrar el pestell metàl·lic fins que la porta va lliscar per obrir-se, i va baixar a l’andana. Es va girar per fer una última mirada, però el noi i el seu pare ja quedaven amagats al darrere d’una munió de nous passatgers que pujaven al vagó.

El seu pare mai no l’havia bufetejat. Ni tampoc li havia clavat cap cop de puny ni li havia clavat cap puntada de peu ni l’havia apallissat, però el pare d’en Baumgartner havia estat un pare vell, i qui sap si no li hauria escalfat les orelles de tant en tant si hagués sigut més jove i més vigorós. Nascut a Varsòvia el 1905, mort a Newark el 1965. No pas una llarga vida segons els estàndards actuals, però tampoc pots esperar arribar a vell de debò si consumeixes quatre paquets de cigarrets al dia i subsisteixes amb una dieta composta principalment de borsx, arengada i ou dur. No va tenir càncer de pulmó, sinó una embòlia pulmonar, que venia a ser el mateix però més ràpida i eficient: un coàgul enorme et puja per la cama i t’envaeix el pulmó esquerre, i un minut després ets un bri de pols còsmica.

Per segona vegada en els últims cinc minuts, en Baumgartner s’atura a mig pensament i es pregunta què fa. L’última cosa que vol és passar-se la tarda pensant en la seva família, però en canvi ha començat aquesta petita excursió al passat tot recordant el viatge familiar a Washington, que l’ha portat a recordar totes aquelles ximpleries sobre la seva germana, i ara ja comença amb el seu pare, també. No és pas que no hagi provat d’allunyar-se del tema, però fins i tot quan ha recordat aquelles dues històries sobre aquells nens vistos al tren, i quan pensava en la nena i la seva mare i el noi i el seu pare, també pensava en ell mateix i els seus pares, perquè ara veu ben clar que aquests nens l’han perseguit al llarg dels anys perquè els veia com a substituts d’ell mateix quan era petit, i si no hi ha escapatòria del territori on s’ha endinsat en contra de la seva voluntat —territori on ha entrat precisament per voluntat pròpia—, doncs, A la puta merda, es diu en Baumgartner, posem la sella al cavall i cavalquem fins al final.

Tecumseh. Això primer de tot i potser per damunt de tot, vet aquí el segon nom que li va atorgar el seu pare irritable i contrari, i que va permetre a en Baumgartner oblidar l’espantós Seymour i signar els seus llibres i dur a terme la seva vida professional amb el nom d’S. T. Baumgartner. Tecumseh era un nom d’allò més poc ortodox, perquè una família blanca nord-americana el posés a un fill nascut a la meitat del segle XX, i encara més si era un fill jueu nord-americà de Newark amb arrels a Polònia i cap a l’est de Polònia; però va resultar que el seu pare, autodidacte i prodigiosament llegit, que es descrivia a ell mateix com a anarcopacifista i militant sense déu, tenia el cap dels indis shawnee en la més alta consideració, d’entre tots els altres nord-americans que havien existit mai, i va posar el nom de Tecumseh al seu fill com a insígnia d’honor. Els dies posteriors a la mort del seu pare, quan en Baumgartner només tenia disset anys, va trobar un sobre gruixut, sense segells, entre les seves coses, on hi havia escrit: Per al meu fill en el primer dia de la seva vida. Se suposava que aquella carta l’hi havien d’haver donat pel seu tretzè aniversari, però fidel a ell mateix, el seu pare l’havia arxivada en alguna banda i se n’havia oblidat. Tot i això, en l’estil retòric més florit i exagerat del seu vell, l’últim paràgraf explicava per què Tecumseh era una figura tan important per a ell:… perquè era un home de coratge, humanitat i la més gran intel·ligència, que buscava unir la seva gent, dispars i allunyats els uns dels altres, per resistir els invasors europeus que volien destruir la nació shawnee i totes les altres nacions índies d’un cap a l’altre d’aquest continent condemnat, amarat de sang. Tant és que morís en la lluita. Tecumseh va lluitar per la bona causa. I això és tot el que et demanaré, fill meu acabat de néixer, en les primeres hores del teu llarg viatge per convertir-te en un home que pot pensar i actuar i prendre part en el món… només això, i res més: que lluitis per la bona causa.

Fins i tot llavors, cinquanta-quatre anys enrere, en Baumgartner es va adonar que el seu pare segurament estava borratxo quan va escriure aquelles paraules, i mentre el fill envellit ordena ara els records en conflicte que té d’aquell pare, els seus pensaments retornen cap a la carta i proven d’imaginar les circumstàncies en les quals es van escriure aquelles tres pàgines i mitja. Un home de quaranta-dos anys ha estat pare per primera vegada. Ha deixat la seva dona, més jove que ell, i el nadó a l’hospital i ha tornat a l’apartament buit al damunt de la botiga de vestits de Lyons Avenue. Talla una llesca de pa de sègol de la barra que hi ha al taulell de la cuina, es prepara una porció modesta d’arengada, i s’asseu a la taula, on ja l’esperen un got petit i una ampolla de slivovitz. Beu i menja, i quan ha acabat de menjar beu dos o tres gotets més. És un moment solemne però exultant per a ell, una ocasió sense comparació possible amb cap altra de la seva vida, i aquest home de pensaments aspres, sovint un home amb el cor molt dur, queda engolit per grans onades de sentiments, una marea oceànica que li surt de les tripes i li puja per la gola i que l’abstreu de si mateix el temps suficient perquè pugui entendre que és molt i molt petit, que és una cosa molt petita connectada als trilions d’altres coses petites que componen l’univers, i que és una sensació molt agradable, haver-se deixat a ell mateix enrere, de moment, i haver-se convertit en una part de l’enigma, vast i flotant, de la vida. Quaranta-dos anys i a la fi soc pare, pensa. Quaranta-dos anys de fracàs i frustració, i ara aquest gir insòlit cap a alguna cosa que s’assembla a la felicitat, si més no durant aquesta nit, si més no durant unes quantes hores, i per tant agafa l’ampolla i el gotet i se’n va a l’habitació lliure a l’altre extrem de l’apartament, l’habitació a la qual només ell pot entrar i que després seria traspassada a en Baumgartner i amb el temps a la Naomi, però aquesta nit en particular del novembre del 1947 encara és el reialme exclusiu del seu pare, una cambra sense ornaments de dos metres setanta-cinc per tres metres seixanta-cinc amb un escriptori i una taula, i també unes quantes llibreries, lleixa rere lleixa de volums atrotinats, la majoria de segona mà, de textos anarquistes i socialistes barrejats amb dotzenes de llibres d’història europea i nord-americana. Llibres més nous, tots agafats en préstec a la biblioteca pública, jeuen en piles aleatòries a terra, molts amb el termini de préstec caducat. El seu pare deixa l’ampolla i el gotet a l’escriptori, se’n serveix un altre, se’l beu, treu un feix prim de paper en blanc del calaix de dalt a la seva esquerra, treu el tap de la ploma, i comença la seva carta a en Seymour Tecumseh Baumgartner en el primer dia de la vida del noi. Allà, hi parla de les seves esperances de construir un món millor, un món més just, de viure en una societat d’iguals que seria governada no pas per les lleis de la selva (capitalisme) ni per les lleis de la màquina (marxisme) sinó per les lleis naturals del procés orgànic i el creixement que els portaria a un nou arranjament social anomenat comunitarisme democràtic. El llenguatge és inflat, el missatge força poc clar, però el to és delicat i persuasiu, i quan en Baumgartner pensa en tota la ràbia i el cinisme que brollaven del seu pare quan començava una de les seves diatribes polítiques durant els anys següents, veu la nit del seu naixement com l’únic moment en el qual el seu vell va baixar de dalt del cavall i va revelar la profunditat de l’idealisme que cremava dintre seu. Si més no, això s’ha de tenir en compte, es diu mentalment en Baumgartner, mentre torna a mirar cap al cel i ressegueix el moviment d’un núvol que passa lentament. S’ha de tenir això en compte, i juntament amb això també s’ha de tenir en compte Tecumseh, que iguala el marcador després de l’ensopegada del nom de pila, i que l’ha convertit en S. T. per al món, Sy per als seus amics i estimats, i Seymour per a ningú tret d’un mestre de primària mort, procedent del passat distant i amb prou feines recordat.

El seu pare va començar la seva vida com a Jakov el Polonès, però es va reinventar com a Jacob el Novell quan va aterrar aquí a l’edat de sis anys, el tercer de cinc fills nascuts d’en Solomon i l’Ida Baumgartner, dues noies abans que ell i dos bessons després, cosa que el feia el fill gran, format des d’una edat molt tendra en l’art delicat de l’agulla i el fil pel seu pare, un sastre de tercera generació que va obrir una botiga a Market Street, a Newark, el 1912 i que va viure amb l’esperança que un dia llegaria el negoci al seu primer fill. Segons el poc que havien explicat a en Baumgartner sobre la vida primerenca del seu pare (principalment per part de la seva mare), el jove Jacob era un alumne prou apte però desmotivat, que no tenia cap interès en ocupar el lloc de ningú que no fos el seu propi. Els llibres li resultaven molt més atractius que no pas l’escarràs d’haver de fer anar una màquina de cosir, i quan tenia onze o dotze anys va abandonar la feina a temps parcial que feia per al seu pare després de l’escola per concentrar-se en els seus estudis, amb unes aspiracions intel·lectuals que un dia l’alliberarien de la trampa de convertir-se en un cosidor de quarta generació: estudis universitaris d’entrada, amb una llicenciatura en Història tot seguit, i potser també una carrera de Dret per esdevenir un defensor d’esquerres dels pobres i els desposseïts, o potser passaria el dret per alt i duria una vida sense llei com a agitador i organitzador d’aquests mateixos treballadors desposseïts: boicots als lloguers, assegudes als tallers, orquestrar marxes i manifestacions als carrers de les ciutats. En Jacob va emprendre aquest camí a petites passes, impedit per circumstàncies financeres de fer cap de les grans passes que havia imaginat abans. Tot i això, tenia la impressió que es movia en una direcció positiva, assistia a classes nocturnes i tenia una feina a la Biblioteca Pública de Newark, però les limitacions financeres l’obligaven a continuar vivint a casa dels seus pares, amb les seves dues germanes grans presoneres d’uns matrimonis nefastos amb dos desgraciats facinerosos, i els seus dos germans petits abocats ràpidament a convertir-se en dos idiotes incapaços de treballar; en Jacob va entendre que havia de fugir d’allà o ofegar-se, però malgrat aquesta premonició sobre la mort en vida que l’esperava, no va poder fugir. La vista del seu pare es deteriorava, la seva salut també, i quan ja no va estar en condicions de continuar amb el negoci, les opcions eren vendre’l i veure com la família se n’anava en orris, o mantenir-lo viu; i per tant en Jacob, amb vint-i-dos anys, va deixar les classes nocturnes, va deixar la seva feina a la biblioteca, i va encarregar-se de la botiga de Market Street. Tal com se li va explicar tot plegat a en Baumgartner, el seu pare trobava que no tenia elecció. És clar que en tenia, d’elecció. Tothom té elecció, i la que va fer el seu pare no era necessàriament l’opció equivocada, tot i que el va deixar amargat la resta de la seva vida, però si hagués pres l’opció contrària i hagués fugit per esdevenir un professor d’història o un advocat o un cercabregues eixelebrat, segurament s’hauria torturat tota la resta de la seva vida pel pecat imperdonable d’haver deixat la seva família a l’estacada en el moment de necessitat més gran, cosa que indicaria que no hi havia una elecció encertada o una d’equivocada, tan sols dues eleccions encertades que al final haurien acabat malament totes dues. En el cas del pare d’en Baumgartner, el seu sentit de la responsabilitat s’havia imposat als seus desitjos particulars, cosa que convertia la seva elecció en un gest honorable, fins i tot noble, però si comences a tenir la impressió que el teu autosacrifici és malaguanyat en una família d’imbècils i d’estafadors, la teva elecció es convertirà inevitablement en una font de ressentiment i, a mesura que passen els anys, et farà un mal important a l’ànima.

Quan en Baumgartner va fer acte de presència al món, la sastreria d’homes de Market Street havia estat substituïda per la botiga de vestits de Lyons Avenue. En Solomon i l’Ida faltaven des de feia temps, els bessons mal encaminats se n’havien anat cap a Califòrnia després d’haver passat per la presó per un robatori en una joieria de Weehawken, i la Bella, la més gran de les dues germanes grans, havia deixat el seu marit corredor d’apostes i s’havia casat amb un venedor de cotxes de segona mà de Perth Amboy, a qui també va deixar, i això va fer que la Bella treballés durant molt de temps com a comptable i encarregada principal de la botiga de vestits del seu germà, mentre que l’Emma, la més petita de les dues germanes grans, va tenir dues filles, va ser abandonada pel seu marit inquiet i sense feina, i va morir de pneumònia als trenta-cinc anys; la Bella es va fer càrrec de les dues nenes òrfenes i les va criar amb el salari que li pagava el seu germà. El 1936, un any abans de signar la hipoteca per l’edifici de Lyons Avenue, en Jacob va rumiar la idea d’enviar-ho tot a pastar fang i allistar-se a la Brigada Abraham Lincoln per lluitar contra Franco i els feixistes a la Guerra Civil, però com que s’oposava moralment a brandar cap arma en cap guerra, per molt justa que fos, no ho va fer. Un greu error, va dir més endavant al seu fill, quan va abaixar la guàrdia després d’haver begut alguna copa de més en una nit freda d’hivern, quan en Baumgartner estava a segon de secundària, un greu error perquè llavors ja tenia trenta-un anys, i després d’això ja no tindria cap més oportunitat d’alliberar-se. A mitjan abril del 1939, la Ruth Auster, de vint anys, va començar a treballar de cosidora a Trocadero Fashions, i quatre anys més tard, enmig de la Segona Guerra Mundial, els pares d’en Baumgartner es van casar.

L’home que regnava sobre la llar de Lyons Avenue era una incògnita humana tan esgarrifosament impenetrable que en Baumgartner es va passar tota l’adolescència en un estat d’incertesa continuada sobre qui era el seu pare i qui era ell en relació amb el seu pare. Ell havia temut i venerat aquell pare, a vegades gairebé l’havia estimat, però res en aquell home no tenia cap sentit: era un capitalista anticapitalista que va estar-se gairebé quaranta anys portant un petit negoci familiar que tenia l’objectiu de guanyar diners per a la família, un home humil, del poble, defensor de les masses explotades, que escridassava la gent que treballava per a ell amb insults desagradables i renys colèrics, un ateu impenitent que va obligar el seu fill a passar pel ritual d’una bar mitsvà perquè a ell també l’havien obligat a fer-ho i volia que el noi patís tant com havia patit ell… però tant li fa, ara, de totes aquestes ximpleries, es diu en Baumgartner, el més essencial és que malgrat les seves fanfarronades i grandiloqüència i els seus rampells ocasionals de crueltat, el seu pare era poca cosa més que un somiador desgraciat, un revolucionari fantasma que seia a la seva habitació i mai no s’havia afegit a cap grup d’homes i dones amb un pensament similar ni havia aixecat mai un dit per participar en l’acció col·lectiva més petita imaginable per fer avançar la causa de la justícia, un home aïllat, isolat, que vivia la lluita dins del seu cap i que, per tant, va viure amb la certesa que havia fracassat per no haver lluitat pel que ell considerava la bona causa. Al capdavall, tot va ser només xerrameca, però a mesura que passaven els anys ningú del seu cercle minvant de coneguts volia ni tan sols parlar amb ell, tret del seu amic d’infantesa Milton Freyberg, un professor d’història de secundària i excomunista que havia abandonat el partit pel pacte Hitler-Stalin del 39, i que va perdre la seva feina de professor durant les purgues maccarthistes de començament dels anys cinquanta, un home rodanxó, cremat, que ara es guanyava la vida buscant documentació per a l’Enciclopèdia Collier’s, i que es trobava cada setmana per sopar al Moishe’s Restaurant amb un altre home cremat, el no-combatent de la guerra contra el feixisme, el pare esprimatxat i eixut d’en Baumgartner, el Quixot polonès-americà de cara trista i cervell podrit pels llibres, rei dels luftmenschen, que dirigia la seva petita botiga a Lyons Avenue tot deixant que la seva dona i la seva germana fessin la feina mentre ell es tancava al dormitori de la segona planta per llegir l’autobiografia d’Emma Goldman per setena vegada. Beu, amic meu, li deia en Freyberg, pren un altre schnapps que jo també me’l prendré. Després ens arromangarem les camises i donarem la tabola per set-cents catorzena vegada, i a veure si algun dels dos pot salvar el món abans no apaguin els llums i ens facin fora d’aquí a puntades de peu.

Tot i això, hi havia una cosa pel que feia al seu pare, una cosa important que en Baumgartner va començar a notar quan tenia deu o onze anys i que va saber del cert quan en va tenir dotze i li van deixar saltar-se el curs sencer de vuitè. El seu pare estava orgullós d’ell. No és pas que el vell ho arribés a dir mai, i no és que no s’esforcés per advertir en Baumgartner que no li pugessin els fums al cap cada cop que rebia algun dels butlletins de notes estel·lars del noi: llavors li recordava que estava fet de pols igual que tothom i que acabaria convertit en pols igual que tothom, tant era el que diguessin les seves notes, però malgrat aquest posat rondinaire, en Baumgartner sabia que el seu pare no li treia l’ull de sobre, que en Jacob l’Excèntric revivia les seves pròpies lluites d’adolescència a través del seu fill i que secretament l’empenyia perquè sortís d’aquell cul de món i arrenqués a volar, a volar tan lluny de casa com poguessin portar-lo les seves ales febles. Llavors, el març del 1964, van arribar notícies del distant Ohio sobre la beca que d’improvís havia caigut al damunt del noi de Newark, fet de pols igual que tothom, i quan en Baumgartner va donar la carta al seu pare i li va dir que la llegís, va veure com la mà del seu pare tremolava —lleugeríssimament— i va veure com els ulls se li emboiraven —brevíssimament— i llavors el seu pare va agafar el respatller d’una cadira de la cuina, la va apartar de la taula, s’hi va asseure, va deixar anar una exhalació llarga i tremolosa dels seus pulmons malalts, i va dir: Porta l’ampolla de l’armari, Sy. És l’hora de fer una copa. En Baumgartner va tornar amb l’ampolla mentre el seu pare encenia l’enèsim Lucky del dia, i quan el noi també en va haver encès un, cadascun va fer un glop de slivovitz, però no van dir res més perquè ja quedava tot dit a la carta, i per tant van seure en silenci i van beure, primer un gotet, després un segon gotet, i a la fi un tercer. Les lloances del seu pare eren en aquell silenci. Un home que parlava pels descosits a la més mínima provocació, un sac de paraules fulminant que podia xerrar i xerrar durant moltes hores seguides, va recompensar el seu fill tancant la boca i no dient res. Sis mesos després d’aquella nit, en Baumgartner se’n va anar a Ohio. Va tornar a Newark per les vacances de Nadal i va tornar a Ohio el gener; no esperava haver de tornar a Nova Jersey fins al final del segon semestre, al juny. Però en canvi, hi va tornar al febrer, el nou de febrer per ser exactes, dos dies després del seixantè aniversari del seu pare i un dia després de la seva mort.

En Baumgartner va quedar afectat per aquella mort, però no es va pas ensorrar. Va desitjar poder sentir alguna cosa més, però la veritat era que no podia, i durant tota aquella setmana estranya i inquietant que va passar a Newark, amb la botiga tancada i la tia Bella xumant a la cuina mentre maleïa el seu germà petit mort, i la Naomi de tretze anys amagada a la seva habitació, plorant o escridassant la tia Bella, grassa, cara de pa, perquè callés, en Baumgartner patia menys per ell o per aquelles dues sonades que no pas per la seva mare, l’únic punt de seny en una casa completament dement, la consoladora i protectora d’en Baumgartner, sempre ferma durant la seva llarga desfilada a través de la infantesa, i una persona que s’havia criat en unes circumstàncies molt més difícils que no pas el seu pare, educada per dur una vida sense expectatives, en oposició a les grans expectatives que el seu pare havia tingut sobre ell mateix i que després no havia pogut complir, una dona jove que s’havia casat quan encara estava en procés de descobrir qui era i per què l’havien posat sota la capa del cel, mentre que el seu marit, molt més gran (catorze anys de diferència), no tenia res més a descobrir sobre ell mateix, tret de quina era la seva posició respecte a ella, la seva núvia, i els dos fills que acabarien fent junts.

Quan era un noi, en Baumgartner havia sabut moltes menys coses de la banda de família de la seva mare que no pas la del pare: l’obscura banda Auster on no hi havia ni ties ni oncles ni cosins, ni un sol parent viu a la vista, i per tant ningú que pogués explicar-li res sobre la història de la família… només la seva mare, que tampoc no en sabia gairebé res de res. L’única cosa que ella li havia explicat mai era que el seu pare es deia Harry i que havia emigrat a Amèrica des d’una petita ciutat de Galítsia a la banda més oriental de l’imperi austrohongarès i que havia acabat a Brooklyn, on es va casar amb una dona el nom de la qual la mare d’en Baumgartner mai no havia sabut o havia oblidat, va engendrar tres o quatre fills amb ella, els noms dels quals tampoc no havia sabut o havia oblidat, i llavors, durant la Primera Guerra Mundial, segurament el 1915 o 1916, la seva dona dels últims sis o deu o dotze anys li va presentar una demanda de divorci, va acceptar un pagament únic que va buidar el compte bancari d’en Harry, i se’n va anar ràpidament amb els nens a Chicago, o a Cleveland, o a Cincinnati, o a alguna altra ciutat de l’Oest Mitjà que començava amb la lletra «C», i mai més no se’n va tornar a saber res. En Harry se’n va anar a viure a Manhattan, va aconseguir diners per muntar un negoci de construcció, li van anar prou bé les coses per tornar el préstec en un any, i a començament de 1918 es va casar amb una dona que es deia Millie Koplan. Tretze mesos després del casament, el 7 de març de 1919, la segona dona d’en Harry va donar a llum la mare d’en Baumgartner, la Ruth, i just divuit mesos després, el pobre Harry Auster, sense sort, va caure d’una bastida a la façana d’un edifici de deu pisos prop de Washington Square i va morir quan el seu cos va colpejar la vorera. La mare d’en Baumgartner, doncs, no tenia cap record del seu pare, i com que la Millie va desaparèixer de la seva vida quan la Ruth encara no tenia ni tres anys, només li quedaven uns records ben tènues de la seva mare.

Durant la major part de la infantesa d’en Baumgartner, la seva mare el va protegir tot refusant d’explicar-li què volia dir la paraula desaparèixer en aquest cas. Ell era massa curt, llavors, per pressionar-la perquè fos més específica i va concloure que devia ser una altra manera de dir que s’havia mort, un d’aquells termes polits i evasius com ara finar, traspassar, o passar a millor vida, que et permetien parlar de la mort sense haver de pronunciar la paraula. En Baumgartner era prou gran per saber que tothom es moria i que fins i tot ell es moriria algun dia, però encara era prou jove per pensar que la mort només arriba als vells, en la majoria de casos als molt, molt vells, i el més confús sobre la mort de la seva àvia era que no li havia arribat quan era vella, perquè la seva mare li havia dit que només tenia dinou anys quan es va casar amb el seu avi i vint quan va donar a llum la seva filla, i si havia desaparegut abans del tercer aniversari de la mare d’en Baumgartner, això volia dir que s’havia mort amb vint-i-dos o vint-i-tres anys, cosa que s’allunyava molt dels habituals seixanta o setanta o vuitanta, i donava a entendre que li havia passat alguna cosa terrible, algun accident insòlit com ara que la va atropellar un autobús o va caure d’una bastida o va morir en el foc encreuat de l’atracament a un banc: caminava pel carrer un matí per anar a la carnisseria i de cop, bang, ja era morta, amb el cor foradat per una bala del calibre trenta-vuit.

No va ser fins que en Baumgartner no va tenir catorze anys que la seva mare a la fi es va sincerar i li va explicar la història. Sí, va dir, és veritat que la seva mare havia desaparegut, però en contra del que ell s’havia pensat, no havia mort, simplement s’havia tornat a casar, aquest cop amb un home molt més vell i més ric que no pas el pobre Harry, un vidu de cinquanta anys amb tres fills grans del seu primer matrimoni i que no volia tenir res a veure amb haver de criar-ne un quart, i per tant la Millie i el seu nou marit van consultar un advocat, es van preparar els papers, i la custòdia legal de la petita Ruthie es va traspassar al germà petit d’en Harry, en Joseph, un solter semianalfabet que treballava com a mecànic en una fàbrica de metall a l’altra banda del riu, a Newark. El contracte incloïa un pagament al comptat de cinc o deu mil dòlars per ajudar en Joseph a tenir cura de la seva neboda (la mare d’en Baumgartner mai no va saber la quantitat exacta), i poc temps després, la Millie i el seu nou marit van abandonar Nova York i se’n van anar a viure a una ciutat molt llunyana, a milers de quilòmetres, on el marit va muntar una nova branca del negoci o empresa que dirigia o n’era propietari. A Londres o a Los Angeles, li semblava a la mare d’en Baumgartner, o en tot cas a una ciutat que començava per la lletra «L», però això era tot el que recordava, perquè l’oncle Joseph mai no li va parlar de la seva mare, que cap a mitjan 1922 havia veritablement desaparegut i que mai més no va tornar a veure la seva filla.

El Baumgartner de catorze anys va quedar horroritzat quan va sentir això, horroritzat i enrabiat alhora per la magnitud de la indiferència de la Millie, una mare que llançava a una banda la seva filleta com si no fos res més que un embolcall de xocolatina o una mica de borró que deslluïa la superfície del seu vestit de setí. Una espolsada amb la mà… i ja no hi és. El que havia fet era criminal, va dir-se el Baumgartner de catorze anys, un crim contra la humanitat, i de la mateixa manera que Eichmann havia estat condemnat l’any anterior pels seus crims durant la guerra, la seva odiosa àvia Millie es mereixia que la pengessin pels seus. De tota manera, no s’atrevia pas a dir aquestes coses en veu alta, perquè el cap li bullia en aquells moments i no podia invocar les paraules necessàries per expressar l’horror que creixia dintre seu. Tot el que va aconseguir que li sortís de la boca va ser una frase: Et va vendre i va fotre el camp. I llavors, després d’una pausa de dos o tres segons: Devies odiar-la molt.

No, va dir la seva mare, no l’odiava pas, la compadia, i abans que ell comencés a jutjar-la i a omplir-se d’odi, li va dir que provés d’imaginar-se en quina mena de situació es trobava la Millie. Una dona jove sense cap altre avantatge que la seva bellesa i el seu poder per atreure homes perd el seu marit quan només té vint-i-tants anys i es queda amb un munt de factures impagades i una filla petita i cap família que pugui ajudar-la. Quines opcions té? Ha de trobar una feina, però si se’n va a treballar, qui tindrà cura de la nena? Haurà de ficar-la en un orfenat, o no treballar i deixar que totes dues morin de gana, o començar a fer el carrer i vendre el seu cos per mantenir cos i ànima plegats, encara que perdi la seva ànima en el procés. Llavors un home ric s’enamora d’ella, s’enamora tant que en comptes d’entaforar-la en un apartament i tenir-la de mantinguda, vol casar-se amb ella. Li sembla que és l’única oportunitat que tindrà mai —un bitllet per fugir de l’infern i un viatge d’anada cap a una vida nova i millor—, i si ha de renunciar a la seva filla per poder tenir aquesta vida, ho farà, no pas perquè vulgui fer-ho, sinó perquè li sembla que no té cap més oportunitat. Ric o no, va dir la mare d’en Baumgartner, aquell segon marit sí que devia ser un desgraciat: forçar la dona que diu que estima a prendre aquesta mena de decisió sobre la seva filla. Si hi ha algú que es mereixi que l’odiïn en aquesta història, és a ell que hauries d’odiar, Sy. No és pas que ella no em fes una cosa horrible, egoista i vergonyosa, però com a mínim puc entendre per què ho va fer, i després de pensar-hi durant tots aquests anys, m’he adonat que segurament va ser a fi de bé, perquè si aquesta és la mena de mare que era, llavors potser vaig tenir sort de no haver de créixer amb ella. En canvi, vaig tenir l’oncle Joseph, l’home més amable i bo de la terra, com ja t’he explicat més de cent vegades, i per tant tot va acabar bé. Vaig tenir una infantesa meravellosa, una infantesa plena i feliç, i la meva mare no hi va tenir cap paper. Va ser com una actriu que té una escena en una pel·lícula, però l’escena s’elimina perquè tothom pensa que no val res. Com és aquella expressió que fan servir? Sí, home, quan algú surt a la pel·lícula i després, quan la vas a veure al cinema, ja no surt a la pel·lícula.

Morir a la sala de muntatge.

Això mateix. La meva mare va morir a la sala de muntatge.

En Baumgartner no té cap dubte que la seva mare va ser feliç amb el seu oncle i que va viure bé sota la seva custòdia, perquè mai no s’hauria convertit en la persona forta i ferma que era si no hagués estat així. Potser exagerava una mica quan explicava les històries de l’oncle Joseph, i potser tenia tendència a veure’s a ella mateixa de petita a través d’un filtre de meravella mitològica: la criatura desemparada d’un drama victorià, rescatada per la bondat d’un home senzill i sant; però ara res d’això no té importància, perquè qualsevol paradís real o imaginari on ella visqués a partir dels tres anys va arribar a una fi abrupta a mig camí entre el seu setzè i dissetè aniversari, quan en Joseph, de cinquanta-quatre anys, va ser fulminat per un gegantí atac de cor llampec després d’haver fet un torn doble a la fàbrica de metall. Aquella va ser, amb molta diferència, la pitjor pèrdua de la seva vida, immensament més gran que la mort del seu pare o la desaparició de la seva mare, perquè el fet indefugible era que ara estava completament sola, una noia amb amics però sense parents, i amb cap persona gran a qui demanar consell. El pitjor havia passat, i ara l’oncle Joseph ja no existia, però fins i tot mort va tenir cura d’ella i va fer que la seva transició a una vida sense ell fos tan poc dolorosa com resultés possible. Durant molts anys, havia estat un membre fidel al corrent del pagament de les quotes del Cercle de Treballadors, l’antic Der Arbeter Ring, la societat d’ajuda mútua establerta per immigrants parlants d’ídix quan en Joseph era jove i acabava d’arribar a Nord-amèrica, i com que aquestes quotes cobrien l’ajuda a l’enterrament i una assegurança de vida barata, la mare d’en Baumgartner no tan sols no va haver de pagar el funeral d’en Joseph sinó que va rebre un xec de sis mil dòlars de la pòlissa d’assegurança de vida: dos miracles en un món negre i sense esperança per obra i gràcia del sublim i munificent Cercle de Treballadors, que organitzava els programes extraescolars de teatre, música i costura on ella havia anat de petita, i que patrocinava Kinder Ring, el campament d’estiu a Sylvan Lake, a Hopewell Junction, on l’oncle Joseph l’havia enviada a passar tres setmanes en quatre ocasions seguides, quan ella tenia nou, deu, onze i dotze anys, i que una vegada i una altra ella havia dit a en Baumgartner que havien estat els estius més gloriosos de la seva vida.

Fins i tot ara, encara li fa mal el cor quan pensa en la solitud aclaparadora i insuportable que devia caure al damunt de la seva mare aquells mesos miserables de 1935. Amb només setze anys, era una noia normal i corrent en edat d’institut abocada a viure la seva vida amb tan sols la més vaga noció de cap on es dirigiria en el futur, i d’un dia per l’altre, ara es trobava tota sola i plenament a càrrec de la seva pròpia situació, una adolescent gens preparada, forçada de sobte a convertir-se en adulta. Es va quedar a l’apartament de Shepard Avenue envoltada de les coses de l’oncle Joseph, però a final d’any absolutament tota la resta de la seva vida havia canviat. A l’institut, les seves millors assignatures eren matemàtiques, ciència, música, art i economia domèstica, però sempre li havien costat la llengua anglesa, la història i el francès, no pas perquè no fos espavilada, sinó perquè tenia problemes a l’hora de llegir i llegia massa a poc a poc per poder mantenir el ritme de la feina. Com en Baumgartner va descobrir més endavant, la seva mare patia dislèxia des de petita, però cap mestre no li havia diagnosticat mai el problema, ni havia fet res per ajudar-la, i per tant havia quedat enrere i havia començat a pensar que era estúpida, i amb aquesta paraula clamant dins del seu cap cada matí quan se n’anava a escola, enfilava els passadissos amb una forta sensació de vergonya al damunt de les espatlles, i la bonica i divertida Ruth Auster es va convertir en la noia tímida i insegura de qui ningú ja no sabia què pensar. Tres mesos després de la mort de l’oncle Joseph, va deixar l’institut, però no pas abans d’haver tingut una xerrada llarga amb la seva professora de costura, la senyora Mancuso, que una vegada l’havia lloada davant de tota la classe i havia dit que era l’alumna més dotada que havia tingut mai. La rotunda i maternal senyora M. va agafar les mans de la Ruth i no va deixar-les anar durant tota la conversa. Si volia convertir-se en cosidora professional, li va dir, podia matricular-se en un curs intensiu d’un any en una acadèmia o començar a treballar en alguna banda com a aprenenta. La mare d’en Baumgartner va dir que s’estimava més saltar-se les classes i posar-se a treballar directament, però el problema era on. La senyora Mancuso va somriure i va dir: Em sembla que això no serà pas cap problema, maca.

Després dels dos miracles oficiats pel Cercle de Treballadors, la senyora Mancuso va ser el tercer miracle, i el quart va ser la seva germana, la Rosalie McFadden, la modista llegendària que dirigia Madame Rosalie’s a Academy Street, al centre de Newark, cosa que per a en Baumgartner tan sols demostrava, per trilionèsima vegada en la història de la humanitat, que tots depenem els uns dels altres i que cap persona, ni tan sols la més aïllada entre nosaltres, pot sobreviure sense l’ajuda dels altres. Com en el cas de Robinson Crusoe, que hauria mort si en Divendres no hagués aparegut per rescatar-lo.

Tres anys després, gràcies a una emfàtica trucada telefònica de la seva cap a un home que es deia Baumgartner, la Ruth va ser contractada per ocupar un lloc de treball lliure (cosidora en cap) a Trocadero Fashions. Ella no volia pas canviar de feina, però Madame Rosalie, que ja era molt gran, ho deixava estar tot i es retirava cap a Florida amb el seu marit. Com li agradava explicar-ho a la mare d’en Baumgartner, ella havia recuperat l’alegria com a empleada d’aquella botiga, havia treballat d’aprenenta insignificant fins a convertir-se en protegida de confiança, però ara la botiga tancava, i era el moment de canviar. En molts aspectes, la feina nova representaria una davallada de qualitat considerable, comparada amb el negoci a l’última moda, de gamma alta, de Madame Rosalie, amb la seva clientela de dones riques dels barris benestants, moltes de les quals es podien permetre passar per davant de les fileres de roba cara prêt-à-porter i anar directament al taller del darrere, on Madame Rosalie dissenyava vestits fets a mida per a elles i vestits de casament espectaculars per a les seves filles, vestits que cosien les sis dones del seu esquadró de cosidores al taller que hi havia encara més endarrere, on la jove Ruthie a poc a poc, però sense pausa, va emergir com a la llum més brillant d’entre totes elles. A Trocadero ja no hauria de fer cap més vestit a mida, però aquella feina semblava que era la millor disponible en aquells moments. El salari era decent, i la botiga era prou a prop del lloc on vivia ella per poder anar-hi a peu, i això volia dir que s’estalviaria haver d’anar dreta en autobusos plens de gent en hores punta cada matí i cada vespre, i s’estalviaria que els bitllets d’autobús fessin forat al seu sou. En qualsevol cas, no s’hi estaria pas gaire temps, en aquella feina, pensava, només un any o dos, i llavors se n’aniria cap a Califòrnia i buscaria feina al departament de vestuari d’un dels estudis de Hollywood. Imagina’t, deia al jove Baumgartner, fer vestits per a un d’aquells grans drames històrics sobre les guerres napoleòniques o prendre les mides a Carole Lombard per al vestit elegant i lluent que portaria en l’escena en la qual entra en un club nocturn de Nova York, ple de fum, amb William Powell. Oi que hauria sigut fabulós? Sí, deia en Baumgartner, hauria sigut fabulós, però cada cop que estava a punt de dir-li que ell hauria desitjat que tirés endavant el projecte i se n’hi hagués anat, s’adonava que llavors ell mai no hauria nascut, i per tant, en comptes de dir res més, el que feia era quedar-se allà assegut i mirar-se la seva mare amb un somriure.

Després de la mort del seu pare, durant aquella setmana estranya a Lyons Avenue quan tots dos seien a la cuina cada nit fins a les tantes, parlant, en Baumgartner va insistir perquè la seva mare vengués la botiga, vengués l’edifici, i se n’anés d’allà. Si ajuntava aquells diners amb els de l’assegurança de vida, en tindria prou per anar a qualsevol lloc on volgués. Tenia tot just quaranta-sis anys, encara era jove, vibrant, i un centenar de futurs possibles s’obrien al seu davant. Newark s’enfonsava, va dir en Baumgartner, i ben aviat la ciutat cauria feta trossos, i si ella agafava el toro per les banyes i actuava de seguida, podria fotre el camp d’allà abans no arribés el pitjor.

No dic pas que t’equivoquis, Sy, però on vols que vagi? La Naomi encara estudia, i el primer que haig de fer és pensar en ella, no?

No cal que vagis gaire lluny. Només has de travessar els límits municipals i anar-te’n a viure a Maplewood, o a South Orange, o a West Orange, o a Montclair. Totes aquestes ciutats tenen bones escoles, i la pobra Naomi serà molt més feliç a qualsevol d’aquests llocs que no pas on és ara. No hi ha cap conflicte d’interessos. Si te’n vas d’aquí pel teu bé, també ho fas pel seu bé. I podràs dir adeu d’una vegada a aquest fàstic d’apartament.

Si tanco la botiga, què passa amb la Bella? I amb la Cookie Castellanos? I amb la Mary Bolton, la noia negra que vam contractar l’any passat? És la seva primera feina, i ho està fent molt bé, com vols que la foti al carrer?

La Bella ja cobra la seguretat social, i tindrà Medicare d’aquí ben poc, perquè aprovaran la llei aquest mateix any, i aquelles seves nebodes, la Babaua i la Babaia, ja són prou grandetes, se’n poden fer càrrec. I pel que fa a la Cookie i la Mary, si algú vol quedar-se la botiga, posa al contracte que les han de mantenir en nòmina. I si la persona que compra l’edifici vol tancar la botiga, l’única cosa que pots fer és donar a totes dues un bon xec per la liquidació —com a mínim sis mesos de paga— i desitjar que tinguin sort. Totes dues són joves, i segur que se les podran arreglar ben aviat.

Fas que sembli tan senzill.

Perquè és senzill.

I què passa amb mi? Què se suposa que he de fer jo en una gran casa als afores, esperant que la Naomi torni de l’escola? Passar l’aspiradora per les catifes? Jugar al solitari? Començar a beure i convertir-me en una borratxa? Jo sempre he treballat, Sy, he treballat des que tenia setze, disset anys, i portar aquesta botiga és tota la meva vida. Ja ho sé que a tu no et sembla gran cosa, i sé que el teu pare sempre la va detestar, però encara que Trocadero Fashions sigui una botiga de vestits normal i corrent per a dones que mai no aniran a la moda, aquestes dones també són persones de debò, i es mereixen anar pel món contentes del seu aspecte. Això és el que he estat fent tots aquests anys, agafar aquests vestits ordinaris i redissenyar-los fent quatre arranjaments perquè tinguin un bon caient i els quedin bé, perquè aquestes dones s’hi vegin atractives, i si et sents atractiva, et sents bé amb tu mateixa, i fer que aquelles dones rodanxones, de mitjana edat, se sentin bé amb elles mateixes és un servei, oi?, jo fins i tot diria que és una mitsvà, i per això em sento orgullosa del que he fet aquí, Sy, i no tinc la impressió d’haver malgastat el meu talent en una cosa que no ha valgut la pena, perquè cada persona val la pena, tant és qui sigui aquesta persona.

Això ja ho sé, mama. Però és que penso que ha arribat el moment de tirar la tovallola. La botiga és una cosa, però també hi ha el problema de Newark, i abans no te n’adonis totes aquestes dones que has estat ajudant se n’aniran d’aquí, i després què passarà amb tu i amb la botiga i amb la Naomi i amb tot el que t’importa? Ves-te’n d’aquí, t’ho prego, ven tot això i ves a viure a un altre lloc, i quan t’hagis instal·lat en alguna banda, torna a treballar i treballa tant de temps com vulguis. Te’n recordes del teu somni de treballar en un estudi de Hollywood? Doncs ara tots aquells estudis són morts, oi que sí?, però si vols dissenyar vestuari, es fan moltes coses ara als teatres de Nova York, no pas només a Broadway, sinó a l’off-Broadway i a l’off-off-Broadway i a l’off-off-off Broadway, i estic segur que podries contactar amb algú de la ciutat i començar a dedicar-t’hi, però si el teatre et sembla massa difícil d’entrada, pensa en Madame Rosalie i recorda que totes les seves clientes eren de les ciutats de les zones que t’acabo de mencionar, i de vint-i-set ciutats més, i que hi ha molta gent amb diners en aquestes ciutats, i si obrissis una botiga teva en un d’aquests llocs, a prop d’on viuen, m’hi jugo un pèsol que vindrien totes corrents, i en un tres i no res tindries més feina de la que podries fer.

La mare d’en Baumgartner va començar a riure. Per primera vegada des del funeral del seu pare, li rajaven rialles de la gola, i llavors va dir: Te’n recordes del vestit de núvia que em van encarregar fa uns quants anys?

Com vols que no me’n recordi? Em sembla que no he rigut tant en tota la vida.

Em sap greu haver-te fet passar per allò, Sy, però no tenia ningú més. La Cookie era massa baixa, i la noia que hi havia abans de la Mary era massa grassa. Tenia una data d’entrega, i havia de tenir el vestit a punt per emprovar-lo a la núvia per última vegada. Quina edat tenies tu, llavors?

Catorze anys.

Catorze, i ja havies començat a fer-te alt, devies fer metre seixanta-cinc o metre setanta, llavors, la mateixa alçada que la noia que es casava, que també era prima, era de la mateixa mida i la mateixa forma que tu, menys pels pits, és clar, i jo et vaig demanar si et faria res posar-te el vestit mentre jo feia els arranjaments que calia. Al començament vas dir que no, però quan t’ho vaig tornar a demanar vas dir: D’acord, si tan important és. I el millor de tot és que no et vas emprenyar amb mi. Et vas posar el vestit, i dos segons després vas caure rodó, mort de riure.

Estava pensant en aquella pel·lícula tan divertida que vam veure quan jo tenia onze o dotze anys. Ningú no és perfecte, amb Jack Lemmon i Tony Curtis vestits de dona i Marilyn Monroe, tota sexi, amb un vestit que feia que semblés que anava mig despullada, i jo amb el vestit de casament de la Susan Schwartzman posat, rient com un boig de tan avergonyit i confós com estava, i just quan estàvem a punt d’acabar, va i entra ell.

Et devia sentir riure i per això va baixar, per veure què passava.

I va dir: Per l’amor de Déu, Ruth, es pot saber què li estàs fent, al noi?!

I tu vas dir, ai que em moro: No pateixis, papa, a l’escola estem fent Ningú no és perfecte, i jo estic assajant per les proves de demà. De quin dels dos et sembla que hauria de fer, de Jack Lemmon o de Tony Curtis?

I per cinquena o sisena vegada en tots els anys que feia que jo el coneixia, el vell va començar a riure.

I quan va parar, ens va mirar a tots dos i va dir: És clar que ningú no és perfecte.

I amb tota la calma, va pujar les escales.

Per tercera o quarta vegada aquella tarda, en Baumgartner s’atura a mig pensament i mira enlaire. Un núvol gruixut ha passat per davant del sol, ha enfosquit temporalment el cel, i amb aquest canvi sobtat d’atmosfera, en Baumgartner mira al voltant del pati per tornar a connectar amb allò que l’envolta o per digerir el que ha estat pensant, no està segur del tot de quina de les dues coses, i s’adona que la cadira on seu és incòmoda, que l’esquena li fa mal i que les cames li queden enrampades, i per tant s’aixeca i estira els braços una estona i sacseja les cames, una darrere l’altra, i després doblega la cintura per tocar-se els dits dels peus, cosa que ja fa molts anys que no pot fer, però encara que les puntes dels dits de la mà no poden baixar més enllà de mig turmell, l’esforç en si mateix és un alleujament molt benvingut després de la immobilitat de seure en aquella cadira tan incòmoda, i per tant es dreça i torna a inclinar la cintura, i llavors ho torna a fer per última vegada. El núvol ja ha passat, i el sol ja no està tapat, però la llum ha canviat una mica, un canvi subtil, amb prou feines perceptible, que ha donat a la llum una textura més profunda, més ben definida, i mentre en Baumgartner camina pel pati buscant una cadira millor on poder seure, si és que n’hi ha cap, s’adona que la tarda ha avançat una mica més ràpidament del que es pensava, que aviat arribarà el moment en el qual el sol s’inclinarà en un angle encara més pronunciat i el món sobre el qual brilla quedarà banyat per la bellesa espectral de les coses que rellueixen i respiren, i que lentament s’apagaran i s’esvaniran en la foscor quan caigui la nit. Mentrestant, en Baumgartner prova una altra cadira, que és encara més incòmoda que la primera. En prova una altra, però també la rebutja, i llavors torna cap a la primera cadira, que resulta que és molt menys incòmoda del que es pensava, i per tant s’hi torna a instal·lar amb una altra ronda de respiracions lentes i metòdiques, i es pregunta on el portarà aquest cop el seu pensament.

El seu pensament salta a una imatge de la cara de l’Anna, la cara de l’Anna plena de llàgrimes quan entra a la sala d’estar de casa de la mare d’en Baumgartner per dir-li que la seva mare acaba de morir. Després de seure al costat del seu llit de malalta dotze hores seguides, en Baumgartner se n’havia anat al sofà de la sala d’estar per fer una becaina curta, però l’Anna, que havia dormit una mica abans, es va quedar al dormitori, i va ser ella qui va veure morir la seva mare. Càncer de pàncrees. Sis mesos brutals mentre el seu cos menut s’encongia i es feia espantosament prim, i ara estava morta als seixanta-dos anys.

Fins que va arribar el càncer, s’havia pogut construir una nova vida, havia venut el local de Lyons Avenue el 1966, divuit mesos després de la mort del pare d’en Baumgartner i un any abans que la seva profecia sobre Newark es fes realitat, d’una manera molt més letal i violenta del que ell s’hauria imaginat mai. Llavors la seva mare ja estava instal·lada en una petita casa de dues plantes a Montclair amb la Naomi, l’obstinada, baralladissa, sovint trista Naomi, que de tota manera es va començar a calmar una mica els dos últims anys d’institut, i per aquella època, li sembla que el 1969, hi va haver la inauguració de Madame Ruth’s, que s’especialitzava en vestits sumptuosos de casament per a noies amb pares rics, però que també feia altra mena de roba, tant per a homes com per a dones, amb l’avantatge afegit que la Cookie i la Mary van tornar per treballar amb ella i s’hi van quedar fins i tot després de trobar marits i començar a tenir fills, de manera que la Cookie i la Mary eren sovint a la casa amb ells, aquelles últimes setmanes de vida de la seva mare, igual que la Naomi, que llavors ja estava casada i tenia una nena d’un any. La mare d’en Baumgartner va morir massa jove, molt abans de tenir l’oportunitat de convertir-se en una dona vella, però va viure prou per haver conegut l’Anna des de feia anys, per estimar-se l’Anna des de feia anys, i va viure prou per haver conegut i estimat la seva neta, la Barbara. En tots aquells anys, no hi va haver cap home, ni tan sols havia sortit cap nit amb ningú, que sabés en Baumgartner, i encara menys s’havia plantejat tornar-se a casar. Durant uns quants anys a la dècada dels setanta, va semblar que formava una amistat íntima amb una dona més gran que es deia Maggie Waldman, però la naturalesa d’aquesta amistat no va quedar mai prou clara per a en Baumgartner. Pel bé d’ella, espera que estiguessin enamorades, però la Maggie Waldman va morir tres anys abans que la seva mare, i ell no sabrà mai què va passar o no va passar entre elles.

Els seus pensaments deriven del final de la vida de la seva mare cap al començament, i llavors encara tira anys i segles enrere, i tot d’una recorda el seu viatge a Ucraïna dos anys enrere i el dia que va passar a la ciutat on va néixer el seu avi. L’havien convidat a prendre part en uns debats al congrés anual del PEN Internacional, que aquell any se celebrava a Lviv, i ell no tan sols volia participar en els debats i conèixer representants de les delegacions del PEN de tot el món, sabia que hi hauria prou temps per agafar-se una tarda lliure i fer un trajecte de dues hores cap al sud per visitar la ciutat del seu avi. Li van passar algunes coses extraordinàries durant aquesta visita, coses sobre les quals ha volgut escriure des que va tornar a casa, però no ha arribat a fer-ho perquè està molt enfeinat amb el seu llibre; ara, però, amb els records de la seva mare cremant en el pensament, s’aixeca abruptament de la cadira, torna a entrar a la casa i se’n torna cap a l’estudi de la segona planta, d’on havia sortit feia una hora i mitja. Aparta cap a una banda els esborranys i les correccions i les notes que tenen a veure amb Misteris de la roda, suspèn la seva feina pel que fa a aquest llibre i comença a escriure el relat del seu viatge a Ivano-Frankivsk el 21 de setembre de 2017. Treballa unes quantes hores i no s’atura fins que l’estómac li prega que baixi a sopar, i llavors l’endemà reprèn la feina i aquell vespre també treballa fins a l’hora de sopar. Li sembla que ha acabat, pensa, però per assegurar-se’n, torna al text l’endemà al matí i es passa tres hores més esmenant errors tipogràfics i corregint errades, millorant el ritme de la prosa, i posant els tocs finals al seu text, curt i desconcertant.

ELS LLOPS DE STANISLAV

¿Un esdeveniment ha de ser cert per tal de ser acceptat com a cert, o la fe en la veritat d’un esdeveniment ja el converteix en vertader, encara que la cosa que suposadament va passar, de fet, no va passar? ¿I si, malgrat els teus intents per descobrir si l’esdeveniment va tenir lloc o no, arribes a un impàs d’incertesa i no pots estar segur de si la història que algú et va explicar a la terrassa d’un cafè a la ciutat d’Ivano-Frankivsk, a l’oest d’Ucraïna, derivava d’un poc conegut però verificable esdeveniment històric o era una llegenda o una fanfarroneria o un rumor sense fonament que havia passat d’un pare a un fill? I encara més important: si la història resulta que és tan astoradora i tan poderosa que se’t bada la boca i tens la impressió que ha canviat o augmentat o aprofundit la teva comprensió del món, importa gaire si la història és certa o no?

Les circumstàncies em van portar a Ucraïna el setembre del 2017. Tenia compromisos a Lviv, però vaig aprofitar un dia lliure per fer les dues hores de viatge cap al sud i passar el dia a Ivano-Frankivsk, on havia nascut el meu avi per part de mare a començament de la dècada del 1880. No tenia cap raó per anar-hi tret de la curiositat, o el que podria anomenar l’atracció d’una nostàlgia falsificada, perquè el fet era que mai no havia conegut el meu avi, i encara no sé pràcticament res d’ell. Va morir vint-i-set anys abans que jo nasqués, una ombra del passat no escrit i no recordat, i fins i tot mentre viatjava cap a la ciutat que ell havia abandonat a final del segle XIX o començament del XX, entenia que el lloc on ell havia passat la seva infantesa i adolescència ja no era el lloc on jo passaria aquella tarda. Tot i això, volia anar-hi, i mentre miro enrere i sospeso les raons per les quals volia anar-hi, potser tot plegat es reduïa a un sol fet verificable: el viatge em portaria a través de les terres xopes de sang d’Europa de l’Est, la zona principal de l’horror de les matances del segle XX, i si l’ombra responsable d’haver donat a la meva mare el seu nom no se n’hagués anat d’aquesta part del món quan ho va fer, jo no hauria nascut.

El que ja sabia abans de la meva arribada era que, abans de convertir-se en Ivano-Frankivsk el 1962 (en honor del poeta ucraïnès Ivan Franko), la ciutat, de quatre-cents anys d’antiguitat, s’havia conegut successivament com a Stanislawów, Stanislau, Stanislaviv, i Stanislav, segons si havia estat sota el domini polonès, alemany, ucraïnès o soviètic. Una ciutat polonesa s’havia convertit en una ciutat Habsburg, una ciutat Habsburg s’havia convertit en una ciutat austrohongaresa, una ciutat austrohongaresa s’havia convertit en una ciutat russa els dos primers anys de la Primera Guerra Mundial, després en una ciutat austrohongaresa, després en una ciutat ucraïnesa durant un temps molt curt després de la guerra, llavors en una ciutat polonesa, llavors en una ciutat soviètica (des del setembre de 1939 fins al juliol de 1941), després en una ciutat controlada pels alemanys (fins al juliol de 1944), llavors en una ciutat soviètica, i ara, després del col·lapse de la Unió Soviètica el 1991, en una ciutat ucraïnesa. Quan va néixer el meu avi, la població era de 18.000 habitants, i el 1900 (l’any aproximat que se’n va anar) hi vivien 26.000 persones, més de la meitat jueves. Quan jo la vaig visitar, la població havia arribat fins als 230.000 habitants, però durant els anys de l’ocupació nazi el nombre estava entre vuitanta i noranta-cinc mil, la meitat jueus, l’altra meitat no-jueus, i el que jo sabia des de feia força dècades és que després de la invasió alemanya, l’estiu del 1941, havien aplegat deu mil jueus i els havien afusellat al cementiri jueu de la ciutat aquella tardor, i al desembre els jueus que hi quedaven estaven tancats en un gueto, dels quals deu mil més van ser enviats al camp d’extermini de Belźec a Polònia, i llavors, d’un en un i de cinc en cinc i de vint en vint durant tot el 1942 i començament de 1943, els alemanys havien fet desfilar els jueus supervivents de Stanislau cap als boscos que envoltaven la ciutat i els havien disparat i disparat i disparat fins que ja no van quedar jueus… desenes de milers de persones assassinades amb una bala al clatell i després enterrades a les fosses comunes que havien excavat ells mateixos abans no els assassinessin.

Una dona molt amable que vaig conèixer a Lviv es va encarregar d’organitzar-me el viatge, i com que ella havia nascut i s’havia criat a Ivano-Frankivsk i encara vivia allà, sabia on calia anar i què calia veure i fins i tot es va prendre la molèstia de buscar algú que ens hi portés en cotxe. Un jove llunàtic que no tenia por de la mort, el conductor anava a tota pastilla per la carretera estreta de dos carrils com si estigués fent una prova de càsting per a una feina d’especialista en una pel·lícula de cotxes de carreres, prenia uns riscos forassenyats per avançar tots els vehicles que se’ns posaven al davant, girava de cop el volant, abruptament i amb molta calma, per tornar al nostre carril abans que els cotxes del carril contrari no se’ns abraonessin al damunt, i diverses vegades durant el viatge em va passar pel cap que aquella tarda grisa i ennuvolada del primer dia de la tardor del 2017 seria el meu últim dia sota la capa del cel, i que era molt irònic, vaig dir-me, però al mateix temps terroríficament adient, que jo hagués volgut fer tots aquells esforços per visitar la ciutat que el meu avi havia abandonat feia més de cent anys, només per morir abans d’arribar-hi.

Afortunadament, el trànsit era escàs, una barreja de cotxes ràpids i camions lents, i, en un moment determinat, un carro tirat per un cavall amb una càrrega enorme de fenc, movent-se a una desena part de la velocitat del camió més lent de tots. Dones rabassudes, amb les cames gruixudes, amb mocadors babuixka al cap, desfilaven per la vora de la carretera carregades amb bosses de plàstic plenes de menjar. Tret de les bosses de plàstic, haurien pogut ser figures de dos-cents anys enrere, pageses de l’Europa de l’Est atrapades en un passat tan vell i tan durador que havia sobreviscut fins al segle XXI. Vam passar pels afores d’una dotzena de pobles petits mentre camps enormes acabats de segar s’estenien a banda i banda, però llavors, quan ja havíem fet dues terceres parts del trajecte, el paisatge rural es va dissoldre en una terra de ningú, d’indústria pesant; l’exemple més espectacular era la monstruosa central elèctrica que tot d’una es va alçar a la nostra esquerra. Si no he fet un garbuix del que la dona amable em va explicar al cotxe, aquesta instal·lació monolítica proporciona a Alemanya i altres països d’Europa occidental la part més important de l’electricitat que consumeixen. Vet aquí les veritats contradictòries d’aquest estat intermedi, aquest topall entre l’est i l’oest, perquè mentre Ucraïna alimenta una banda amb el flux elèctric necessari per encendre les seves llums i permetre que les coses funcionin, a l’altra banda continua vessant sang per defensar el seu territori minvant i acarnissat.

Ivano-Frankivsk va resultar que era un lloc atractiu, una ciutat que no s’assemblava gens a la ruïna urbana en desintegració que jo m’havia imaginat. Els núvols havien escampat minuts abans no hi arribéssim, i amb el sol lluent i dotzenes de persones caminant pels carrers i les places, em va impressionar veure que net i ben ordenat que estava tot, no era pas un lloc provincià i de mala mort encallat al passat, sinó una ciutat contemporània petita amb llibreries, teatres, restaurants i una barreja agradable d’arquitectura nova i vella, amb edificis dels segles XVII i XVIII construïts pels fundadors polonesos i els seus conqueridors Habsburg. Jo m’hauria conformat de voltar per allà dues o tres hores i després tornar, però la dona amable que havia orquestrat la visita entenia que el meu propòsit a l’hora d’anar allà era poder connectar amb el meu avi, i com que el meu avi era jueu, li va semblar que em resultaria útil parlar amb l’únic rabí que quedava a la ciutat, el líder espiritual de l’última sinagoga restant d’Ivano-Frankivsk… que va resultar ser un edifici sòlid i molt ben dissenyat dels primers anys del segle XX, que d’alguna manera se les havia arreglat per sobreviure a la Segona Guerra Mundial només amb alguns danys molt menors, reparats feia molt de temps. No estic segur de què vaig pensar, però no tenia cap inconvenient de parlar amb el rabí perquè probablement era l’única persona que no estava sota terra en tot el món que potser —només potser— em podria dir alguna cosa de la meva família, aquella horda d’avantpassats invisibles que s’havia escampat i havia mort i subsegüentment s’havia esvanit del reialme dels coneixements, perquè estava molt clar que els seus certificats de naixement els havia destruït una bomba o un incendi o la signatura d’un buròcrata amb excés de zel, en algun moment dels últims cent anys. Parlar amb el rabí seria inútil, prou que me n’adonava: un subproducte de la nostàlgia falsificada que m’havia portat a la ciutat de bon començament, però ara jo era allà, durant aquell dia i només aquell dia, sense cap intenció de tornar mai. Quin mal hi havia a fer unes quantes preguntes i veure si n’hi havia alguna que em podien respondre?

No hi va haver cap resposta. El rabí barbut, ortodox, ens va donar la benvinguda al seu despatx, però tret de dir-me el que ja sabia —que Auster era un nom comú entre els jueus de Stanislav i d’enlloc més— i d’apartar-se breument del tema amb una història de la guerra sobre una dona que es deia Auster i que havia eludit la captura per part dels alemanys vivint tres anys amagada en un forat, i que havia sortit del forat completament dement, boja tota la resta de la seva vida… el rabí no tenia cap més informació per donar-me. Era un home inquiet, bellugadís, que va fumar un cigarret ultraprim rere l’altre durant tota la conversa, els apagava després de fer-ne només unes quantes pipades, i en treia de nous d’una bossa de plàstic que tenia al damunt de l’escriptori, no era ni amistós ni esquerp, només distret, un home amb altres coses al cap i, pel que jo vaig saber veure, massa enfeinat amb les seves coses per demostrar gaire interès en el seu visitant nord-americà o la dona que havia organitzat la trobada. Segons gairebé totes les fonts, avui en dia no hi viuen pas més de dos o tres-cents jueus, a Ivano-Frankivsk. No se sap quants practiquen la seva religió o assisteixen als serveis de la sinagoga, però si m’haig de refiar del que vaig veure una hora abans de conèixer el rabí, només una petita fracció d’aquesta quantitat minvada hi prenen part. Per pura casualitat, la meva visita va tenir lloc el Roix ha-Xanà, un dels dies més sagrats del calendari litúrgic, i només quinze persones eren presents al santuari per sentir bufar el xofar que dona la benvinguda a l’any nou, tretze homes i dues dones. A diferència dels seus correligionaris a l’Europa occidental i Nord-amèrica en aquestes ocasions, els homes no portaven jaqueta i pantalons foscos amb corbata, sinó anoracs de niló, i duien el cap cobert amb gorres de beisbol vermelles i grogues.

Vam sortir a fora i vam voltar per allà una hora, una hora i mitja, potser una mica més. La dona amable havia arranjat una altra conversa per a mi, a les quatre en punt, amb un poeta d’Ivano-Frankivsk que es veu que havia estat molts anys excavant en la història de la ciutat, però de moment hi havia prou temps per explorar alguns dels llocs que abans ens havíem saltat, i per tant vam continuar amb les nostres deambulacions fins que vam haver cobert una bona part de la ciutat. Llavors el sol brillava força, i amb aquella preciosa llum de setembre vam arribar a una plaça gran, oberta, i ens vam trobar al davant de l’església de la Sagrada Resurrecció, una catedral barroca del segle XVIII que es considera l’edifici Habsburg més bonic de la ciutat, de l’època en la qual Ivano-Frankivsk era coneguda com a Stanislau. Tal com passa amb altres esglésies i catedrals precioses que he visitat a pobles i ciutats de l’Europa occidental, quan hi vam entrar em vaig imaginar que estaria pràcticament buida, sense ningú a dintre tret d’uns quants turistes i les seves càmeres. M’equivocava. Això no era l’Europa occidental, al capdavall: era la vora més occidental del que abans havia estat la Unió Soviètica, una ciutat situada a la província de Galítsia, a la vora més oriental de l’antic imperi austrohongarès, i l’església, que no era catòlica romana ni ortodoxa russa sinó catòlica grega, era ben plena de gent, sense cap turista ni cap estudiós de l’arquitectura barroca, sinó plena de ciutadans locals que havien vingut a resar o a pensar o a entrar en comunió amb ells mateixos o amb el Totpoderós, en aquell vast espai de pedra amb la llum de setembre que entrava pels vitralls. Hi devia haver ben bé dues-centes persones, i el que més em va sorprendre d’aquella gentada tan gran i silenciosa era la quantitat de gent jove que hi havia, la meitat del total, homes i dones de vint-i-tants anys asseguts als bancs amb el cap cot o agenollats amb les mans agafades i els caps mirant cap a dalt i els ulls fixos en la llum que vessava dels vitralls. Una tarda normal de cada dia, sense res que la distingís tret del fet que havia canviat el temps i ara era excepcionalment bo; però en aquella tarda radiant l’església de la Sagrada Resurrecció era plena de gent jove que no estaven treballant ni asseguts a les terrasses dels cafès sinó agenollats al terra de pedra amb les mans agafades i els caps mirant cap a dalt en postures de pregària. El rabí fumador compulsiu, les gorres de beisbol vermelles i grogues, i ara això.

I després d’això, que va venir després d’allò, vaig trobar que tenia tot el sentit del món descobrir que el poeta amb qui m’havien fet quedar era budista. I no, no era un convers new age al budisme que havia llegit un parell de llibres sobre el zen sinó un practicant devot des de feia molts anys que acabava de tornar d’una estada de quatre mesos en un monestir del Nepal, un home seriós. I també un poeta, i també un estudiós de la ciutat on havia nascut el meu avi. Era un individu gros, corpulent, amb les mans carnoses i un posat molt afable, una persona reflexiva, amb la mirada clara, vestit amb roba europea, que només mencionava el seu compromís amb el budisme de passada, cosa que jo em vaig prendre com un bon senyal, i per tant vaig confiar en ell i em va semblar que podia esperar que em digués la veritat. La trobada va tenir lloc fa tot just dos anys, però el més estrany de l’encontre és que fins i tot tan poc temps després, i malgrat el fet que hi he pensat gairebé cada dia des de llavors, soc incapaç de recordar ni una sola de les coses que em va dir de la ciutat abans de mencionar els llops. Un cop va començar a explicar aquella història, tota la resta es va esborrar.

Sèiem a la terrassa d’un cafè que donava a la plaça més gran de la ciutat, l’eix central de Stanislau-Stanislav-Ivano-Frankivsk, un espai molt ample ple de llum del sol, sense cotxes i amb un munt de gent anant d’aquí cap allà en totes direccions, sense que ningú fes ni una mica de soroll, que jo recordi, només eren una massa de cossos silenciosos que passaven per davant meu mentre jo escoltava el poeta explicar la història. Ja havíem establert el fet que jo estava familiaritzat amb el que havia passat a la meitat jueva de la població entre 1941 i 1943, però quan l’exèrcit soviètic va capturar la ciutat el juliol del 1944, va dir, tot just sis setmanes després de la invasió aliada de Normandia, no tan sols havien desaparegut els alemanys, sinó que l’altra meitat de la població tampoc no hi era. Tots havien fugit en una o altra direcció, a l’est o a l’oest, al nord o al sud, i això volia dir que els soviètics havien conquerit una ciutat buida, un domini del no-res. La població humana s’havia dispersat als quatre vents, i en comptes de persones ara la ciutat estava habitada per llops, centenars de llops, centenars i centenars de llops.

Horrible, vaig pensar, tan horrible que contenia l’horror del somni més horrible, i tot d’una, com si emergís d’un somni meu particular, el poema de Georg Trakl em va venir de seguida al cap: «Front de l’est», que havia llegit per primer cop feia cinquanta anys, que havia llegit una vegada i una altra fins que el vaig saber de memòria i que llavors vaig retraduir per gust, el poema de la Primera Guerra Mundial, del 1914, escrit sobre Gródek, una ciutat de Galítsia no gaire lluny de Stanislau, que acaba amb l’estrofa:

Un bosc tatxonat d’espines cenyeix la ciutat.

Per escales ensangonades la lluna

persegueix dones aterrides.

Llops salvatges han assaltat les portes.



Com ho sap, això?, vaig preguntar.

El seu pare, va dir, el seu pare l’hi havia explicat moltes vegades, i llavors va aclarir que el seu pare havia estat un home jove el 1944, amb prou feines vint anys, i després que els soviètics prenguessin el control de Stanislau, a partir de llavors coneguda com a Stanislav, l’havien reclutat en una unitat de l’exèrcit amb la tasca assignada d’exterminar els llops. La feina va durar unes quantes setmanes, va dir, o potser van ser uns quants mesos, no me’n recordo, i un cop Stanislav va tornar a estar a punt perquè l’habitessin éssers humans, els soviètics van repoblar la ciutat amb personal militar i les seves famílies.

Vaig mirar-me la plaça que tenia al davant i vaig provar d’imaginar-me-la l’estiu del 1944, tota la gent que anava amunt i avall fent els seus encàrrecs desapareguda tot d’una, extirpada d’escena, i llavors vaig començar a veure els llops, dotzenes de llops que travessaven la plaça amb passes llargues, que es movien en petites llopades mentre buscaven menjar a la ciutat abandonada. Els llops són el punt final del malson, em vaig dir a mi mateix, el resultat més extrem de l’estupidesa que mena a les devastacions de la guerra, en aquest cas els tres milions de jueus assassinats en aquelles terres de l’est xopes de sang, juntament amb altres civils i soldats incomptables, d’altres religions o sense religió, i un cop la matança s’ha acabat, llops salvatges assalten les portes de la ciutat. Els llops no són només símbols de guerra. Són engendrats per la guerra i són el que la guerra aporta a la terra.

No tinc cap dubte que el poeta pensava que deia la veritat. Els llops eren reals per a ell, i a causa de la convicció calmada de la seva veu mentre explicava la història, jo també vaig acceptar-los com a reals. És veritat que ell no havia vist els llops en persona, però el seu pare sí, i per què explicaria un pare una història com aquesta si no fos veritat? Cap pare no ho hauria fet, vaig dir-me, i quan me’n vaig anar d’Ivano-Frankivsk aquella mateixa tarda, estava convençut que durant un curt període després que els russos haguessin pres el control de Stanislav als alemanys, els llops havien dominat la ciutat.

Les setmanes i mesos següents, vaig fer tot el que vaig poder per investigar més exhaustivament la qüestió. Vaig parlar amb un amic que tenia contactes amb historiadors a la universitat de Lviv (antigament coneguda com a Lvov, Lwów, i Lemberg), en particular una dona especialitzada en la història de la regió, però en cap moment durant la seva recerca passada havia topat mai amb cap referència sobre els llops de Stanislav, em va dir, i quan ella mateixa va investigar la qüestió més exhaustivament, no va poder trobar ni una sola menció de la història que havia explicat el poeta. El que sí que va trobar, però, va ser una pel·lícula curta que documenta la captura de la ciutat per part de les tropes soviètiques el 27 de juliol de 1944, i quan em van enviar un vídeo d’aquesta pel·lícula, vaig poder veure-la jo mateix mentre seia a la mateixa cadira on sec ara.

Cinquanta o cent soldats en fileres ben ordenades desfilen per entrar a Stanislav mentre una petita gentada de ciutadans ben vestits, ben alimentats, victoregen la seva arribada. Llavors l’escena es repeteix des d’un angle una mica diferent, i es veuen els mateixos cinquanta o cent soldats i la mateixa gentada ben vestida i ben alimentada. Tot d’una, la pel·lícula mostra la imatge d’un pont enfonsat, i després, abans d’arribar a la seva conclusió, tornem a l’escena original dels soldats i la gentada victorejant-los. Els soldats podrien haver estat soldats de debò, però en aquest cas els havien demanat que interpretessin el paper de soldats, igual com feien els actors que interpretaven la gentada que els victorejava en un curt de propaganda mal muntat i inacabat, amb la intenció de glorificar la bondat i el valor de la Unió Soviètica.

No cal dir que a la pel·lícula no hi surt cap llop.

I això em torna a portar al lloc on he començat i a la pregunta que no té resposta: què has de creure quan no pots estar segur de si un suposat fet és veritat o no?

En absència de qualsevol informació que pugui confirmar o negar la història que em va explicar, jo trio de creure’m el poeta. I existissin o no, trio de creure en els llops.





5


De moment, tot s’ha aturat. En Baumgartner ha escrit l’última frase de l’últim paràgraf de l’últim capítol de Misteris de la roda, i ara, durant si fa no fa un mes, ha d’oblidar que el llibre està fet o fins i tot que mai se li va acudir d’escriure un llibre com aquest. En Baumgartner fa referència a aquest període postcompositiu com al col·lapse, o La senyora Doolittle agafa una pítima, o, tot recordant l’eslògan de l’anunci de Coca-Cola de quan era petit, «la pausa que refresca». És el següent pas fonamental cap a la compleció d’un llibre, perquè després de viure amb el llibre en curs cada dia i cada nit del que podrien arribar a ser uns quants anys, o fins i tot molts anys, quan l’acabes hi estàs tan a prop que ja no pots jutjar el que has fet. Pitjor encara, les paraules que has escrit et resulten tan familiars a aquelles altures que han quedat mortes a la pàgina, i tornar-les a llegir et produiria uns espasmes de fàstic tan forts que et podries sentir temptat de destruir el manuscrit en un rampell de ràbia o desesperació. Per preservar el teu seny, i pel bé de tot allò que es pugui salvar del desastre que has comès, t’has d’obligar a recular i deixar aquest coi de cosa en pau fins que hagi quedat prou distanciada de tu mateix perquè, quan la tornis a agafar, tinguis la sensació que te la trobes per primera vegada.

Una de les moltes lliçons apreses al llarg dels anys pel condemnat a cadena perpètua que compleix la seva sentència a l’última cel·la ocupada a la planta tercera de la Institució Correccional n. 7.

De moment, doncs, tot s’ha aturat, i en Baumgartner ha arribat a un altre dels seus interludis periòdics d’ociositat obligada. Generalment, ha fet servir aquests espais buits per ocupar-se de tasques mundanes, pràctiques, totes les obligacions tedioses de la vida quotidiana que ignora voluntàriament i deixa pendents de fer sempre que està immers en un projecte. Anar al dentista, per exemple, o comprar-se roba, o, després de posposar-ho un any i mig, trucar a la consulta del metge per programar la seva revisió suposadament anual, o tenir cura de diversos aspectes de la casa que feien mal d’ulls, com ara la purga postkierkegaardiana que a la fi va erradicar el merder que regnava al porxo del darrere, quan va contractar un individu local conegut com l’Home de la Furgoneta perquè s’emportés els seus llibres no volguts cap a la biblioteca pública: el contingut de quatre-cents dotze paquets de cartró que li havia lliurat la coratjosa Molly, l’ésser lluminós d’UPS que havia sobreviscut a totes les altres dones que havien entrat i sortit de la vida d’en Baumgartner aquells últims deu anys.

Aquest cop és diferent de totes aquelles altres vegades, però, i en Baumgartner és ple a vessar de plans, plans intrèpids que van molt més enllà de les comeses habituals de fer-se una neteja dental o de comprar unes sabates noves. Ja fa quatre dies que va escriure l’última frase del seu llibre. Immediatament després, va imprimir una còpia del manuscrit de dues-centes seixanta-una pàgines i el va ficar en un calaix del seu escriptori, va dir-se que no se’l tornaria a mirar fins d’aquí un mes o sis setmanes, és a dir, fins a mitjan novembre. Llavors, dos dies després d’això (el 17 d’octubre de 2019), que va ser fa tot just dos dies, va passar una cosa inesperada, i basant-se en aquesta cosa, un Baumgartner optimista, novament inspirat, s’ha apujat les mànigues i s’ha abocat a la tasca d’enfrontar-se al desafiament que representa.

La sorpresa va arribar en la forma d’una carta enviada des d’Ann Arbor, Michigan. Una carta com cal, de dues pàgines mecanografiades a un espai, enviada directament a l’adreça de Poe Road d’en Baumgartner en un sobre estàndard de deu i mig per vint-i-quatre per part d’una persona anomenada Beatrix Coen. Benvolgut professor Baumgartner, començava, i tot seguit hi havia un paràgraf introductori que explicava com era que la S. Coen tenia l’adreça privada d’en Baumgartner: l’hi havia passat el seu amic mutu Tom Nozwitszki, el seu tutor al programa de postgrau de Literatura Anglesa i Comparada a la Universitat de Michigan. Ves per on, en Tom, el del cabell arrissat i la panxa prominent, va dir-se en Baumgartner, el seu col·lega xerraire dels dies de la New School a final dels setanta i començament dels vuitanta, una mica més jove que ell i mig enamorat de l’Anna, un festejador incansable però inofensiu, sempre despert, sempre estimulant a l’hora de tenir-hi una conversa, abocat en cos i ànima a la poesia nord-americana, autors contemporanis, els renegats i marginats del grup de Black Mountain, l’Escola de Nova York, i tota la resta; se n’havia anat a Ann Arbor més o menys al mateix temps que en Baumgartner i l’Anna se n’havien anat a Princeton, i era l’autor de la ressenya més llarga i més aprofundida i més entusiasta del llibre de l’Anna. En Tom Nozwitszki, que encara manté el contacte de tant en tant i mai no deixa de trucar a en Baumgartner quan visita Nova York, i que, ves per on, la setmana passada va enviar un email a en Baumgartner per donar fe de la S. Coen i per advertir l’STB que aviat li arribaria la seva carta, però en Baumgartner no havia vist l’email enmig de la multitud de missatges que atapeïen la seva safata d’entrada, dotzenes de comunicats sense llegir apilonats als marges de la consciència mentre maldava per acabar l’últim capítol del seu llibre. Per tant, es va llegir la carta de la S. Coen abans de llegir el que en Tom tenia a dir d’ella (una jove brillant… la meva millor alumna des de fa anys… una pensadora i escriptora esplèndida que s’estima els poemes de l’Anna i que —mira si és estrany— a vegades em fa pensar en l’Anna mateixa…), però la veritat era que la carta de la S. Coen era prou potent per validar-se sola, i quan en Baumgartner va llegir l’última frase, sabia que l’havia de respondre immediatament.

Ella tenia l’esperança de fer la seva tesi sobre l’obra de l’Anna, però com que aquesta obra només omplia un llibre de cent dotze pàgines, dubtava que el comitè acceptés la seva proposta. I això explicava per què escrivia a en Baumgartner: per saber si hi havia més obra, més enllà dels vuitanta-vuit poemes publicats a Lèxic. Més poemes, per començar, però també escrits en prosa que pogués tenir a mà, o cartes, o alguna mena de diari, o llibretes de notes, o esborranys de treball i revisions, o qualsevol altre material inèdit que l’ajudés a entendre millor el geni desconcertant de l’Anna Blume. En Baumgartner va somriure d’orella a orella quan va llegir aquestes paraules. Llavors va picar amb el palmell de la mà la taula de la cuina i va deixar la carta un moment per exultar-se. Aquesta noia parla seriosament, va dir-se, i planteja totes les preguntes correctes. Si de fet hi havia manuscrits inèdits, continuava, volia saber si els havia lliurat a algun arxiu en alguna banda o si (com sospitava en Tom Nozwitszki) els papers encara eren a la seva casa de Poe Road, i si hi eren, volia saber si li permetria anar a visitar-lo i estar-se allà prou temps per examinar tot el material que tingués… si és que això es podia fer en una sola visita. S’allotjaria pel seu compte, és clar, i seguiria qualsevol norma que ell li imposés: tantes hores al dia, per exemple, i moments designats específicament per fer-li preguntes, per tal de no interferir amb la seva feina i convertir-se en una molèstia.

Hi havia hagut moltes cartes, en els anys que feia que s’havia publicat el llibre de l’Anna, però res com això, que no era una petició per figurar en una antologia ni una consulta per a una possible traducció ni una carta emocionalment intensa d’una admiradora solitària des d’un institut de Massachusetts o de Nebraska, sinó la promesa d’anys de dedicació d’una investigadora amb talent per escriure el primer estudi complet del pensament blumià en totes les seves múltiples encarnacions. En Baumgartner es va sentir inexplicablement emocionat, per això. Era més que no pas felicitat, es va adonar, més que una causa justa per a una celebració; era la sensació d’un destí acomplert, en certa manera, com si, sense haver-ne estat mai conscient, en Baumgartner hagués estat esperant una carta com aquella des del moment que Redwing Press va publicar el llibre de l’Anna nou anys enrere, no esperant-la activament, potser, però sí esperant que hi hagués algú allà fora, en el vast misteri dels altres éssers humans, algú que donés prou importància al que l’Anna havia donat al món per seure i escriure-li aquella carta. Ara la carta havia arribat, i en Baumgartner no tan sols entenia que la seva existència buida, sense la Judith, de feia ja un any, aviat arribaria al seu final, sinó que pràcticament tota la resta de coses que configuraven la seva vida estaven a punt de canviar, també.

No cal dir que hi havia quantitats voluminoses de material inèdit perquè la Beatrix Coen l’estudiés, i no calia dir que en Baumgartner tenia tota la intenció de convidar-la a casa i permetre-li que s’estigués allà, en la seva presència, tant de temps com volgués o necessités estar-hi. Al mateix temps, es va començar a capficar pel fet que una estudiant de postgrau de vint-i-set anys no es pogués permetre els preus elitistes de les fondes, hotels i bed-and-breakfasts a Princeton i els seus voltants, i quan va pensar en les desolades alternatives tipus Motel 6 a les carreteres sorolloses i transitades que hi havia per l’àrea general, va concloure que seria millor per al compte corrent de la S. Coen i la pau d’esperit d’ell mateix que compartís el campament amb ell. No pas a la casa, però, perquè al pis de dalt només hi ha tres dormitoris, en un hi dorm ell, un ha estat transformat en el seu estudi, i el tercer és la petita habitació de convidats que és just al costat de la seva, una proximitat que provocaria una enorme incomoditat i vergonya a la convidada d’en Baumgartner, per no dir res d’en Baumgartner mateix: dos desconeguts compartint un sol lavabo i forçats a dormir cada nit a dos metres l’un de l’altre, a banda i banda de la paret prima que els separava. Si en Baumgartner rodola en algun moment de la nit i queda panxa enlaire, és inevitable que ronqui, i qui sap si la jove S. Coen no ronca, també? D’altra banda, hi havia l’apartament sota el teulat del garatge per a dos cotxes, un espai agradable prou gran per allotjar dues persones, amb un llit, una calaixera, un armari, uns fogonets, un lavabo amb dutxa, i un radiador elèctric amb rodes de mida extra. Ell i l’Anna l’havien llogat a alumnes de postgrau els primers cinc o sis anys que van viure a la casa, i quan ja no van necessitar els diners extres, el van mantenir disponible per a les visites prolongades o de cap de setmana dels seus amics de Nova York. Des de la mort de l’Anna, en Baumgartner havia si fa no fa oblidat l’apartament, i si no fos per la meticulosa senyora Flores, que insistia a sotmetre el lloc a unes neteges rigoroses cada primavera i cada tardor, aquell loft tan atractiu s’hauria convertit en un imperi de ratpenats i aranyes i pols. Tal com està, però, n’hi haurà prou amb algunes setmanes de retocs i reparacions per tornar-lo a tenir a punt, i el disset d’octubre, aproximadament sis hores després que hagués acabat de llegir la carta de la Beatrix Coen, en Baumgartner va contractar el senyor Flores i el seu equip per fer la feina. I per fer, tot seguit, una segona feina a l’interior de la casa un cop estigués feta la primera: desmantellar l’escala vella que duia al soterrani i fer-ne una de nova. A la fi.

Aquell mateix dia va trucar a en Tom Nozwitszki a Ann Arbor. Després de passar pels obligatoris hola i com-estàs i què-has-fet-últimament, en Baumgartner va dir: Digue’m alguna cosa més de la teva Beatrix Coen. Entenc pel que dius a la teva nota que és algú molt dotat i prometedor, però estic a punt de convidar-la a venir cap aquí pel que podria ser una visita llarga, i necessito saber si és una persona estable, raonablement ferma, que no portarà el desastre i la desgràcia a casa meva. Hi ha una tona de material que estic disposat a compartir amb ella, però si resulta que està sonada o que és excessivament difícil, o massa tímida o massa xerraire o massa exigent o massa alguna altra cosa, canviaré de plans i trobaré una altra manera de tractar amb ella. Si és que vull arribar a tractar amb ella.

En Tom va riure. No pateixis, Sy. És una noia ferma. Molt intel·ligent, agradable, serena. Una dels nostres, com deia Conrad. La conec des de fa tres anys, i sempre l’he trobat constant, seriosa i treballadora, però també divertida quan està d’humor, divertida però guillada, igual que l’Anna quan li venia un d’aquells rampells, i és per això que a vegades penso en l’Anna quan tinc la Bebe a prop.

Bebe?

És com li diu tothom. I ja em pots ben creure, no és la típica nord-americana estàndard. És meitat jueva, un quart anglosaxona protestant i un quart negra. Per part de la seva àvia materna… que resulta que va ser una de les primeres metgesses negres de Filadèlfia. D’altra banda, la seva àvia paterna va ser la primera dona jueva que va treballar al departament de Física de Columbia. Déu-n’hi-do quin pedigrí, eh? Cervellets per tot arreu, però a la Bebe li agrada dir que és una mestissa, o, com va dir-me una vegada, que és una persona qualsevol que es fa passar per tothom alhora. Què més? La seva mare és historiadora de l’art i el pare bioquímic, tots dos ensenyen a la Universitat de Chicago, i té un parell de germans que volten per Amèrica o per Europa o per tots dos llocs. I per acabar-te de tranquil·litzar, s’ha llegit gairebé tots els teus llibres o potser tots i pensa que ets el millor invent des dels cereals integrals Wheaties.

L’esmorzar dels campions, va dir en Baumgartner.

Això és el que se sobreentén, tot i que ella no ho va dir pas amb aquestes paraules.

Després de la conversa amb en Tom, en Baumgartner va enviar la seva resposta a Ann Arbor, i amb aquella carta ell i la Beatrix Coen van començar a fer plans per a la seva visita i a calcular la quantitat de dies o setmanes o fins i tot mesos que ella tardaria a repassar les mil dues-centes pàgines dels manuscrits inèdits i les cartes de l’Anna. El vell se sent immensament agraït a la jove pel seu interès apassionat per l’obra de l’Anna, i la jove se sent immensament agraïda al vell per la generositat a l’hora de donar suport al seu projecte i per prendre’s la molèstia extravagant i la despesa ridícula d’haver reformat l’apartament de convidats damunt del garatge només per a ella, i tan profunda és la gratitud de cadascun dels dos que en el flux primerenc d’emails i cartes i postals que s’intercanviaven, un lector hauria pogut enganyar-se i pensar que els corresponsals eren membres de la cort del rei Lluís a Versalles, al segle XVIII, en comptes de tractar-se d’un parell de plebeus del segle XXI, habitants del rerepaís esparracat i en desintegració del Nou Món, perquè una politesse al nivell de la que practicaven ells en els seus intercanvis escrits era del tot insòlita en el lloc i el temps que habitaven. A poc a poc, però, la parla elevada s’ha modulat fins a arribar a una forma de discurs més terrenal, més directe, i tots dos s’han instal·lat en el que sembla que arribarà a ser una gran amistat. En Baumgartner està emocionat.

Ella té obligacions acadèmiques fins a final de semestre, i té previst anar a veure els seus pares per les vacances de Nadal, per tant acorden que vingui a Nova Jersey els primers dies de l’any nou; això deixa un període de marge de dos mesos i mig que donarà a en Baumgartner temps per acabar les reparacions a la casa, començar a familiaritzar-se un altre cop amb els manuscrits de l’Anna, i llavors, més o menys d’aquí un mes, llegir-se el manuscrit de Misteris de la roda, fer-ne totes les revisions necessàries i lliurar el llibre a la seva agent, Maddy Lifton, que, per la seva banda, l’enviarà per email al seu editor nord-americà, Heller Books, l’editorial que l’Anna va ajudar a fundar el 1972 i que publica l’obra de Baumgartner des de fa gairebé quaranta anys.

Ara que la visita està programada, i ara que el senyor Flores i els seus homes han començat a treballar en l’apartament del garatge, en Baumgartner decideix que també s’ha de fer alguna cosa amb el pati, on els parterres despullats s’han convertit en colònies desolades de males herbes i brossa vegetal pútrida després d’onze anys de descura, durant els quals no ha fet res més que llogar una successió de vailets d’institut perquè tallessin la gespa a la primavera i l’estiu amb el tallagespa manual antic i progressivament rovellat que ell i l’Anna havien heretat dels anteriors propietaris de la casa. Amb la Bebe Coen a punt d’esdevenir resident temporal a Poe Road, però, el seu futur amfitrió pateix un rampell d’intens anhel hortícola. Temps era temps, quan l’Anna era l’encarregada de portar la casa, al pati hi havia flors i arbustos, res de gaire elaborat o carregós a l’hora de tenir-ne cura, però un bon tros malgrat tot, un desplegament bigarrat de colors brillants i formes en contrast i diversos registres del color verd, i ara que som a mitjan octubre, el millor moment de l’any per plantar bulbs i arbustos, en Baumgartner té previst llançar-se a l’atac i arrencar totes les tiges marcides i matolls morts, i replantar tot el coi de jardí abans que la terra es glaci i l’hivern els caigui al damunt.

I això torna a portar l’Ed Papadopoulos a la història després d’una absència de diversos capítols, el lector de comptadors exjugador de beisbol que va demostrar tanta amabilitat a en Baumgartner el dia que va caure per les escales, aquella torre de músculs compassiva i de bon cor que va tornar després de la feina, com havia promès que faria, armat amb una bossa gran de glaçons per al genoll d’en Baumgartner i un carregament de bombetes per al soterrani, i que va acabar quedant-se per preparar una mica de sopar i que després va netejar la cuina. Tots dos s’han fet amics en l’any i mig transcorregut des de llavors, i en aquest període en Baumgartner ha assistit al casament del jove (amb una agent de viatges rossa molt viva que es diu Mitzi, la primavera passada), ha convidat els noucasats a sopars elaborats als millors restaurants xinesos, mexicans i italians de l’àrea, i ha donat suport a la decisió de l’Ed de plegar de PSE&G i anar a treballar a l’empresa de paisatgisme i jardineria del seu pare, tot i que l’Ed i el seu pare tenen una relació força problemàtica, però en Baumgartner veia ben clar, a aquelles altures, que l’Ed era delicat i molt sensible, i tenia una afinitat instintiva amb totes les coses vives, i que passar-se el dia excavant jardins i nodrint plantes i flors i arbres seria una manera molt agraïda de guanyar-se la vida, i que la satisfacció que li proporcionava compensaria més que de sobres les enganxades ocasionals amb el seu pare maniàtic i tirànic. L’Ed ja feia gairebé un any que s’hi dedicava, i quan en Baumgartner ha necessitat la seva ajuda professional, l’Ed i dos aprenents joves han començat a venir cada matí per repassar el pati i restaurar l’esplendor pretèrita del jardí. Aquesta és la rutina, ara: el senyor Flores i els seus homes entren i surten del garatge durant tot el dia mentre l’Ed i els seus homes treballen al pati, i com que els dos emplaçaments estan a tocar l’un de l’altre, les dues colles sovint s’intersequen quan es belluguen pels seus territoris encavalcats, una colla formada per tres homes que parlen espanyol entre ells i l’altra formada per tres homes que conversen en anglès. Cap dels subordinats dels dos grups pot parlar amb els de l’altre, però resulta que l’Ed Papadopoulos, un exllançador professional de beisbol que es va preocupar d’aprendre espanyol per poder comunicar-se amb els seus companys d’equip llatinoamericans, tots aquells nanos desconcertats de la República Dominicana i Mèxic i Panamà i Veneçuela, transportats a Gringolàndia sense saber ni una paraula d’anglès… amb aquella naturalitat, doncs, l’Ed comença a parlar amb l’Angel Flores i els seus dos subordinats en la seva llengua materna, i per primera vegada en tots els anys que fa que el coneix, en Baumgartner veu com el senyor Flores, introvertit i sovint malcarat, somriu i fins i tot esclata a riure. L’S. T. B. sap prou espanyol per entendre que el jardiner i el fuster, que va néixer i es va criar a la República Dominicana, parlen sobretot de beisbol, i és d’allò més notable, pensa en Baumgartner, que l’Ed, gros i talòs, un dels homes menys destacables sota la capa del cel, tingui el do d’escampar vida vagi on vagi.

Mentrestant, en Baumgartner ha aplegat tots els papers de l’Anna i els examina per primera vegada en molts anys. Després d’haver fet la tria de quins poemes s’havien d’incloure a Lèxic, havia deixat de pensar en els que havia rebutjat, convençut que no estaven a l’altura i que probablement no s’haurien de publicar. Però, i si s’hagués equivocat?, i si els estàndards que s’havia imposat havien estat massa durs i estrictes? Havia volgut que el llibre de l’Anna tingués impacte, i per tant s’havia limitat als poemes que considerava que eren obres mestres, els millors vuitanta-vuit dels dos-cents catorze que havia trobat, i el llibre havia tingut impacte i continuava tenint-ne entre un nombre creixent de lectors nous, però ni tan sols els més grans poetes escriuen només obres mestres, i potser va fer un mal servei a l’Anna, amb una perspectiva tan limitada. Ara, mentre repassa els cent vint-i-vuit poemes descartats, que arriben gairebé a dues-centes cinquanta pàgines d’obra desconeguda, invisible, s’adona que els llegeix a través dels ulls de la Beatrix Coen, que s’imagina com reaccionarà ella davant d’aquestes obres menys que perfectes però sovint magnífiques, i s’entrega a l’experiència vicària de viure dins de la pell de la noia i de sentir el seu entusiasme davant de la descoberta del que sens dubte li semblarà un tresor d’esplendor efervescent i tumultuosa. És un indubtable i veritable idiota, es diu en Baumgartner, i com pot ser que no se li acudís aplegar un segon recull per publicar després de Lèxic? Ben bé setanta o vuitanta d’aquests poemes haurien de sortir al món immediatament, encara que potser no pas els cent vint-i-vuit, de fet, i en algun moment, qui sap quan, però en algun moment dels anys vinents, els dos llibres s’haurien de combinar i reconfigurar en un sol volum considerable de poemes complets… un monument de pàgines cantores que aclapari el silenci de la tomba de l’Anna.

Hi ha més material, però, molt més. No tan sols els escrits autobiogràfics de l’Anna, sinó traduccions de vuitanta-sis poemes en francès, espanyol i portuguès que mai no es van publicar, a més de tres muntanyes de manuscrits a ploma, llapis i màquina d’escriure de gairebé tots els poemes de l’Anna, manuscrits d’esborranys alternatius, la majoria en fulls de paper A4 però també en pàgines soltes arrencades de blocs d’esbossos, llibres en blanc, i llibretes pautades de diverses dimensions, tant llibretes de ratlles horitzontals nord-americanes i britàniques com cahiers o cuadernos de França i Espanya, juntament amb poemes o parts de poemes apuntades a la part del darrere de sobres, factures d’electricitat, llistes de la compra, l’albarà d’una reparació del teulat, i una nota d’agraïment eloqüent i molt sentida de l’editor que havia publicat la seva traducció del Poeta a Nova York de Lorca. També: manuscrits d’una dotzena de ressenyes de llibres i exemplars de les revistes setmanals i mensuals on van aparèixer, cinc contes inèdits, i les dues-centes trenta-sis pàgines de les dues novel·les abandonades de l’Anna… tot plegat recursos crucials per a la tesi de Beatrix Coen (si li permeten escriure-la), però difícilment dignes de publicació, donat que les dues novel·les van quedar inacabades i els cinc contes amb prou feines arriben a les trenta pàgines. Les traduccions es podrien convertir en un llibre, li sembla, igual que els catorze textos autobiogràfics (171 pàgines), però en Baumgartner decideix no decidir-ho encara, i més endavant, quan torna a pensar en el tema, actuarà o no actuarà després de consultar amb altres, perquè té por de deixar-se portar per l’entusiasme i no vol arribar a una decisió que faci més mal que bé a l’Anna i la seva obra.

Més enllà de tirar endavant amb els poemes, l’única cosa que se sent còmode d’intentar publicar és la seva correspondència amb l’Anna des de mitjan 1969 fins a mitjan 1971, els dos anys desesperadament llargs que van estar embarrancats a bandes oposades de l’Atlàntic i van haver de mantenir el contacte per carta o perdre definitivament el rastre l’un de l’altre. Encara eren criatures, llavors —dinou i vint-i-un— i no s’havia establert res de sòlid entre tots dos, tret potser de l’esperança que aquella cosa petita que havien començat plegats acabés creixent fins a convertir-se en una cosa gran i potser fins i tot una cosa monumental, tot i que cap dels dos s’atrevia a expressar aquesta esperança quan va començar la seva separació. Anteriorment, havia tingut lloc el primer contacte visual fallit a la botiga de beneficència Goodwill, al setembre, que podria haver estat el final de la història i segurament hauria d’haver-ho estat, però vuit mesos després se’ls va concedir una altra oportunitat, perquè contràriament al que fa anys que ens diuen eminents racionalistes, els déus són més feliços i se senten més realitzats quan juguen a daus amb l’univers, i una tarda a final de maig en Baumgartner es va asseure en una taula al costat de la que ocupava l’Anna a la Pastisseria Hongaresa d’Amsterdam Avenue, no pas perquè la reconegués (la cara d’ella quedava amagada pel llibre que llegia) sinó perquè era l’únic lloc lliure disponible. L’Anna descriu aquesta segona trobada en una altra de les seves peces autobiogràfiques, Primers dies:

Un cop es va instal·lar a la seva cadira, el jove em va mirar i va dir:

—Et conec d’alguna banda, oi que sí?

—Conèixer seria una exageració —vaig respondre—, però sí que ens vam veure una vegada. Fa mesos i mesos en una botiga de segona mà a uns deu carrers cap al sud d’aquí. Que jo recordi, tu estaves ficat a dins d’un barril ple de pots i cassoles.

—Això! —va dir ell—. Aquell local de drapaires a Amsterdam amb la Noranta-vuit! Ens vam somriure, oi que sí?

Immediatament després de dir la paraula somriure, la seva cara en va dibuixar un, molt més gran que el que m’havia ofert a la tardor, i quan li vaig respondre amb un somriure propi també molt més gran, em va semblar que acabava de passar una cosa estranya. No pas els somriures, o no pas els somriures en si mateixos, sinó el fet estrany que tots dos recordéssim aquell moment breu, fugisser, de feia tants de mesos, i el fet doblement estrany que com a conseqüència del nostre record compartit d’aquell moment tots dos actuéssim com si allò hagués creat una connexió entre nosaltres, quan la veritat era que encara no sabíem ben res l’un de l’altre. Un petit somriure a la tardor, una segona trobada casual a la primavera, i ara un gran somriure… vet aquí tot el que ens havia passat fins al moment, però en canvi era com si llavors ja ens coneguéssim de feia temps, i potser era veritat perquè semblava evident que cadascun havia pensat en l’altre de tant en tant durant els molts mesos que separaven aquell moment d’aquest, i ara que el destí ens havia ajuntat per segona vegada, vaig tenir la sensació que tots dos estàvem igual de decidits a no espifiar-la un altre cop tot deixant que el moment passés.

Hi havia poc temps, però des del juny fins a mitjan agost van acumular prou cites, sopars, passejades llargues, pel·lícules, concerts, museus i nits explosives al llit perquè en Baumgartner arribés a la conclusió que l’Anna era una noia totalment diferent de totes les altres noies que havia conegut mai i comencés a lamentar que ell estigués a punt d’anar-se’n a fer un any de Filosofia al Collège de France de París, per moltes ganes que n’hagués tingut fins feia poc. L’Anna no compartia cap de les seves certeses, però, i fins i tot sentia aprensió per la força de la seva atracció per en Baumgartner, perquè ell ja estava a punt d’anar-se’n de Nova York des que van començar a parlar a la pastisseria aquella primera tarda, i sens dubte s’oblidaria d’ella tan bon punt trepitgés l’avió. Estava mig enamorada d’ell, malgrat tot, però la seva altra meitat sabia que no estava preparada per a un amor cataclísmic, sense quarter, i encara menys perquè encara patia l’ona expansiva del cos en eterna explosió d’en Frankie Boyle i el taüt gairebé buit amb les seves restes. En Baumgartner l’adorava massa per forçar-la a fer declaracions que ella no estava preparada per fer, i quan li va dir adeu l’últim dia, es va privar de fer cap gran declaració pròpia. Estava tan poc preparat com l’Anna, en aquell moment, per fer el Gran Pas, però secretament tenia més confiança que no pas ella en el llarg termini, perquè ja sabia que la seva vida futura no seria vida si no podia compartir-la amb ella. L’Anna, però, no tenia aquesta fe, i en la seva última hora junts va arribar fins i tot a insultar-lo. Ets un pollós desgraciat, Sy, va dir ella. Vas a l’ofensiva quan ja tens un peu a la porta de sortida, i ara que t’has divertit prou, adeu reina, ja ens veurem en somnis.

No només en somnis, va dir en Baumgartner, també t’escriuré cada dia. I val més que em responguis… o ja ho veuràs.

Què veuré?

Et faré fora dels meus somnis a puntades de peu.

Tu escrius i jo et responc. Però no m’escriuràs pas, o sigui que no cal que m’hi capfiqui, oi que no?

No n’estiguis tan segura, saberuda. Jo, de tu, començaria a patir ara mateix.

No va escriure cada dia, però quan l’Anna va anar a París per fer-li una visita breu el juny del 1970 s’havien intercanviat més de cent cartes, ni una sola no era una carta d’amor en el sentit clàssic del terme, tot i que de tant en tant cadascun feia referència a les hores que havien passat al llit l’estiu anterior i a les ganes que tenien de tornar a calar foc als llençols, cosa que, de fet, va passar durant la seva trobada elèctrica de dues setmanes a París, després de la qual l’Anna se’n va anar a fer un programa d’estiu a Madrid, i quan va tornar a París al mes d’agost per estar-se un any a la Sorbona, en Baumgartner ja feia les maletes i es preparava per tornar a Nova York. Mala sort, càlcul erroni, tant li fa, però en qualsevol cas un seguit estrambòtic d’oportunitats perdudes, i quan l’Anna va tornar a Madrid un segon estiu, el 1971, va passar un altre any sencer amb un oceà entremig de tots dos. No hi havia res més a fer que continuar-se escrivint cartes l’un a l’altra, entre cent vint i cent quaranta cadascun durant aquell últim període de dotze mesos. Algunes de les cartes són divertides (relats d’esdeveniments estranys de les seves vides quotidianes), d’altres càustiques, fins i tot amargues (arengues polítiques contra Nixon, Kissinger, i la guerra), però principalment les cartes són un registre elaborat de dos pensaments joves en transició, els comentaris meticulosos, sincers, i sovint sorprenents de l’Anna sobre els poetes morts i vius que llegia mentre començava a trobar un camí cap al llenguatge demòtic, sintètic, del seu primer estil; en Baumgartner barallant-se i a la fi aconseguint d’articular clarament per primera vegada les seves idees sobre la consciència encarnada i la duplicitat de l’ésser, que el perseguirien durant el pròxim mig segle, i mentre la seva intimitat s’incrementava i la confiança de l’un en l’altre creixia, cartes senceres es dedicaven als seus dubtes i les pors més interiors sobre ells mateixos, que cap dels dos no havia compartit mai amb ningú. Tot i això, per molt que haguessin arribat a dependre l’un de l’altre, i sens dubte a estimar-se, aquestes no eren cartes d’amor sinó una correspondència entre camarades intel·lectuals i espirituals, companys d’ànima que havien fet sàviament un pacte al començament de la seva separació per ignorar les demandes absurdes que un vot de celibat els hauria imposat, i per tant un Baumgartner lliure de culpa va serpentejar a través de diverses aventures superficials a París i Nova York mentre l’Anna era a Nova York i París, i esperava que ella hagués fet el mateix en les ciutats on ell no era durant el temps que havien passat separats. Curiosament, mai no va arribar a preguntar-li si ho havia fet o no, perquè en Baumgartner creia fermament que tot el que ella fes amb el seu cos només li concernia a ella i per tant ell no n’havia de fer res, i l’Anna, que també sabia que no n’havia de fer res, de les coses d’ell, tampoc no es va prendre mai la molèstia de preguntar-l’hi.

Ara és el vint-i-dos de novembre, el quaranta-setè aniversari de la topada amb la mort que va tenir l’Anna a Claremont Avenue. Els dos equips de treballadors han acabat la feina i se n’han anat, en Flores i en Papadopoulos han cobrat tot el que havien de cobrar, i mentre en Baumgartner rumia sobre el llarg assaig autobiogràfic que té previst d’escriure sobre l’Anna com a introducció al seu llibre de cartes, entén que està pensant en el seu pròxim projecte per tal d’evitar haver de tornar a barallar-se amb Misteris de la roda, que ha de començar a llegir per tal de decidir si cal treballar-hi més; perquè si cal, haurà de posar la directa i enllestir les revisions abans que la Beatrix Coen no aparegui el cinc de gener. No perquè hi hagi cap data de lliurament prevista ni perquè no pugui continuar potinejant amb el manuscrit un altre any sencer si li ve de gust, sinó perquè està disposat a fer net abans que ella no aterri a Princeton i ell es pugui posar totalment a la seva disposició durant tota la seva visita, que tractarà exclusivament de l’Anna i la seva obra, i res més que de l’Anna i la seva obra; per poder assaborir l’experiència tan plenament com té intenció de fer, en Baumgartner no pot estar-se barallant amb la seva pròpia obra al mateix temps.

Afortunadament, el llibre no és el desastre absolut que tenia por que fos. De fet, no està gaire malament, i fins i tot alguna ànima generosa el podria considerar bo, però si tens la intenció de fer una obra que voreja el ridícul, i cada frase en aquesta obra supura ironies autolesives de doble tall, val més que no rellisquis i no perdis el to del text en cap moment, perquè un sol moviment en fals sabotejarà les intencions mortalment serioses amagades a l’interior dels acudits, i ho enviarà tot plegat rodolant cap a un barranc de xerrameca. Que en Baumgartner sàpiga, només ha relliscat en tres o quatre llocs, i cadascun es pot arreglar simplement tot ratllant el passatge i traient-lo del llibre, i per tant se sent més o menys alleujat, més o menys poc fastiguejat amb ell mateix, encara que el llibre sigui tan tocat del bolet que ja no pot entendre ni com se les va manegar per escriure’l.

Pot recordar vagament Introducció a la Filosofia, un curs que va agafar com a estudiant de primer a Oberlin, en el qual va llegir alguna cosa d’Aristòtil o sobre Aristòtil que comparava el cos amb un vaixell i l’ànima amb el capità d’aquest vaixell, cosa que en el seu moment en Baumgartner va trobar molt divertida, perquè li resultava impossible no veure el capità-ànima incorpori com un capità de carn i ossos dret al darrere del timó d’aquest vaixell humà, i guiant-lo a través de les aigües traïdores dels mars de la Xina, cosa que no tenia cap sentit, és clar, donat que una cosa sense substància (una ànima) no pot dotar-se de substància (un cos) sense deixar de ser pròpiament ànima. Tot i això, si el jo aristotèlic era una combinació de matèria i no-matèria, és a dir, un cos visible animat per una ànima invisible, que interessant seria estendre la metàfora i posar el capità-ànima i el vaixell-cos combinats d’un ésser humà autèntic al darrere del volant d’un mitjà de transport modern, motoritzat, un cotxe del segle XX, per exemple, i en aquest cas el capità-ànima al comandament del vaixell-cos estaria operant com una ànima pura, insubstancial, tot guiant un cotxe pur, físic, en el seu viatge a través de l’espai, però donat que els éssers humans no són ànimes pures o cossos purs sinó una combinació de les dues coses, el conductor del cotxe seria necessàriament una ànima dotada d’un cos, o una ànima encarnada, un fet que cap dualista oficial no contemplaria, encara que aquest fet es repetís milions de vegades cada dia en milions de carreteres a tot arreu del món. En Baumgartner acabava de fer disset anys quan es va matricular d’Introducció a la Filosofia, i es delectava tot confegint bajanades d’aquesta mena, perquè el seu principal propòsit en aquella vida com a espavilat de primer curs era qüestionar tot el que llegia i burlar-se’n de qualsevol manera que fos capaç, però llavors el seu pare va caure mort, tres mesos després, i quan en Baumgartner va tornar de Newark va deixar de tirar dards contra Aristòtil i es va dedicar a altres coses.

Tot i això, ha carregat amb aquestes imatges estranyes dins del cap des de fa anys, milions i milions de cossos-ànima conduint els seus cotxes per enormes carreteres i autopistes interconnectades, cada persona darrere el volant, una mònada de mida humana tancada a l’interior de la closca de metall d’un cotxe, similar a un insecte, cada home i dona de l’horda multitudinària ben sol enmig d’un corrent de trànsit en flux, sovint perillós, i el cos darrere el volant, que també és un cervell, o una ànima, o una intel·ligència, és responsable de prendre centenars de decisions, petites i grans, per pilotar el cotxe amb seguretat fins a la seva destinació. Evitar viratges erronis, esquivar sots i objectes caiguts enmig de la carretera, i mai, sota cap circumstància, prendre un risc impulsiu que podria comportar una col·lisió amb un altre cotxe. Els accidents poden ser fatals, al cap i a la fi, i un cop ets mort, et quedes mort per sempre.

Així va començar a néixer el llibre, pensa en Baumgartner, a partir d’una visió corrosiva de la vida humana com una colla de cotxes descontrolats a tota pastilla per unes autopistes de solitud i mort potencial, però no va ser fins que va començar a pensar en la paraula automòbil que les seves idees van començar a cristal·litzar en el que esdevindria Misteris de la roda. Automòbil: un compost híbrid del grec antic (autos), el llatí (mobilis), i el francès del segle XIX (mobile) que vol dir «que es mou sol» i és el terme formal d’allò que generalment anomenem cotxe. Al mateix temps, també és possible pensar en els éssers humans com a criatures que es mouen soles, i tot prenent aquests dos pensaments sense relació i fent-los col·lapsar en una noció inversemblant, flagrantment absurda, en Baumgartner havia trobat el motor metafòric per impulsar el seu llibre. El cotxe com a persona, la persona com a cotxe, cadascun intercanviable amb l’altre a través d’un discurs pseudofilosòfic en ziga-zaga, en l’esperit de Swift, Kierkegaard, i altres bromistes intel·lectuals que han capgirat el món per tal de fer que els seus lectors s’aguantin cap per avall i provin de reimaginar un món girat del dret. Quina gràcia, en Baumgartner. Tristament, no estem vivint en els millors temps possibles per a la sàtira, i ja veurem si hi ha algú que entengui l’acudit.

El llibre es divideix en quatre seccions, cadascuna d’entre seixanta i setanta pàgines: «Introducció a la mecànica d’automòbils», «Avaria a Motor City», «Derby de demolició» i «El mite del cotxe que es condueix sol». Cadascuna tracta simultàniament de la vida humana individual i col·lectiva i del paper que els cotxes interpreten en aquesta vida, i mentre que cada capítol comença amb un assaig sec i suposadament seriós sobre el tema a tractar, el que segueix després de la introducció són contes, quinze o vint narratives curtes que van des de ficcions inventades fins a informes d’esdeveniments reals, fins a faules, paràboles i trencaclosques filosòfics. «Introducció a la mecànica d’automòbils», per exemple, fa referència tant al jo humà (auto) com a aprendre a conduir i respectar les normes de circulació, en un text on en Baumgartner aconsegueix d’alguna manera amalgamar la lluita per esdevenir una persona moralment sòlida amb l’esforç de convertir-se en un bon conductor. «Avaria a Motor City» fa referència al cos humà en diversos estats de crisi (malalties, ossos fracturats, epidèmies) a més de les dificultats mecàniques que tots els cotxes pateixen en algun moment (rodes rebentades, bugies defectuoses, carburadors deficients). «Derby de demolició» esbossa el que li passa a una societat quan els conductors deixen de seguir les normes de circulació i exerceixen el seu dret constitucional concedit per Déu de perseguir la seva llibertat personal tot saltant-se els senyals d’estop i els semàfors i atropellant qualsevol vianant que se’ls posi al davant. Ni una paraula sobre els milions que criden Make America Great Again ni sobre l’amenaça que es manté a l’aguait a l’interior de la Casa Blanca, però les intencions d’en Baumgartner són prou clares, i no cal cap més comentari. Segueixen altres exemples de llocs imaginaris que tenen una forta semblança amb Belfast, Sarajevo i Ruanda, però que mai no són anomenats així. En últim lloc, «El mite del cotxe que es condueix sol» tracta d’un futur en el qual grans segments de la població renuncien voluntàriament a la seva autonomia com a individus lliurepensadors i dipositen la seva fe en un poder superior (les xifres), una força pitagòrica incorpòria que necessàriament escapa de la comprensió humana i només és comprensible per a les màquines impulsades per xifres que han pres gradualment el control de la indústria automobilística. En Baumgartner acaba el seu llibre amb una història sobre un xoc espectacular a Texas quan quatre cotxes de conducció automàtica ocupats pels seus propietaris adormits convergeixen en una intersecció a una velocitat de cent vint quilòmetres per hora i esclaten en flames, amb el resultat de la mort de cadascun dels quatre homes, que havien oblidat de programar els seus cotxes abans de sortir cap a la seva trobada amb la mort. En les frases finals, en Baumgartner comenta que l’informe oficial de la policia, que aviat es publicarà, identificarà la causa de la catàstrofe com a error humà.

Envia el manuscrit a la Maddy Lifton el vint-i-cinc de novembre, el dilluns abans d’Acció de Gràcies. Després de descriure el seu llibre com una merda seca, l’adverteix que en Morris Heller i el seu fill, en Miles, segurament el classificaran com a impublicable, però per increïble que sembli no el rebutgen, i a mitjan desembre en Baumgartner ja ha fet net de tot i pot centrar els pensaments enterament sobre la Bebe Coen.

Una desconeguda absoluta per a en Baumgartner feia tot just dos mesos ara s’ha convertit en la persona més important de la seva vida. Encara no s’han trobat, i només s’han vist en fotografia i en pantalles, però la veritat és que en Baumgartner ja s’estima la Beatrix Coen tant com la filla que ell i l’Anna haurien fet junts si tal cosa hagués estat possible. En Tom Nozwitszki no s’havia equivocat pas. De moltes maneres, petites però indelebles, la Bebe s’assembla a l’Anna. No pas tret per tret, potser, però sí en esperit, en tipus corporal general, en l’energia que emeten en presència d’altres persones. La Bebe és qui ha abastat l’obra de l’Anna més exhaustivament que ningú. Tan sols per aquesta raó es mereix un lloc d’honor a la Galeria Baumgartner de Persones Estimades, però després d’haver-se escrit amb ella gairebé diàriament des de mitjan octubre, d’haver-hi parlat per telèfon i per Zoom, ha estat testimoni de com funciona el seu cap, i també sap fins a quin punt és brillant, però el cas és que, per damunt de tot, simplement li cau bé i es mor de ganes que aparegui a Princeton el cinc de gener, d’aquí a vint-i-un dies. Tres setmanes llargues, tres setmanes curtes, ja no ho sabria dir, però molt aviat no quedarà cap setmana, i a en Baumgartner la camisa gairebé no li toca la pell per l’anticipació que sent, com un vailet inquiet que compta els dies que falten fins que l’escola deixi anar en llibertat, d’una vegada, l’estiu.

Hi ha un problema, però. La Bebe té planejat de venir en cotxe des d’Ann Arbor fins a Princeton, i per cinquanta-set raons diferents, en Baumgartner se sent alarmat. Michigan, Ohio i Pensilvània poden ser uns llocs miserables de debò a començament del mes de gener, i en un viatge que ha de cobrir gairebé mil quilòmetres i que exigirà aproximadament nou hores i mitja de carretera, hi ha moltes possibilitats que el llac Erie deixi anar una de les seves tempestes de neu o tempestes de gel o pedregades al damunt del petit Toyota Camry de deu anys d’antiguitat que condueix la Bebe, i que converteixi aquelles sis-centes milles en una prolongada zona de perill. Després també cal tenir en compte la seva intenció de venir tota sola, sense cap amic o company que pugui agafar el volant de tant en tant o que pugui ajudar-la en cas d’emergència. En Baumgartner suggereix que es repensi el pla i que viatgi en tren, però la Bebe replica que necessitarà el seu cotxe quan sigui a Nova Jersey. No és pas veritat, diu en Baumgartner, perquè ell estarà encantat de la vida de deixar-li el seu en qualsevol moment, però la Bebe contraataca tot dient que no se li acudiria mai de la vida causar-li tanta molèstia, cosa que en Baumgartner respon assegurant: Ximpleries! Si no em vols demanar el cotxe, te’n llogaré un perquè el facis servir mentre siguis aquí. Què et sembla? De cap de les maneres, respon ella. Ja s’ha gastat massa diners per ella, no pot acceptar que se’n gasti encara més. En Baumgartner dispara immediatament: No pensis en els diners! M’ho puc permetre! Dotze segons després, per SMS: No puc deixar de pensar-hi!

Es troben encallats en allò que el pare d’en Baumgartner anomenava un duel mexicà. La dolça i amable Beatrix Coen resulta que és algú que no es deixa intimidar, i que vagi amb compte qualsevol persona que s’atreveixi a qüestionar la seva autoritat sobre ella mateixa o que pretengui frustrar les seves intencions. De tant en tant, al llarg dels anys, ell havia patit la mateixa mena de conflictes amb l’Anna, que el sorprenia amb alguna queixa llarg temps covada i purulenta que havia eludit l’atenció d’en Baumgartner, i es llançava a l’atac i l’envestia amb ganes fins que ell cedia i reconeixia el fet. Tant era si ella tenia raó o no, perquè ella sempre tenia raó, fins i tot quan no en tenia, i en Baumgartner aviat va aprendre que la capitulació era l’única defensa raonable, perquè un cop es donava per vençut la disputa s’acabava automàticament, s’esborrava de la memòria en qüestió de segons. Era aquesta l’estratègia que havia de seguir amb la Bebe Coen… simplement cedir i deixar que fes les coses com volia ella? Sí, potser faria mal temps el quatre i el cinc de gener, amb unes condicions pèssimes per circular en cotxe durant tot el trajecte, però hi havia les mateixes possibilitats que la Bebe navegués cap a l’est sota cels serens des del moment que sortís d’Ann Arbor fins al moment que arribés davant del garatge de casa d’ell l’endemà al vespre. Era impossible de saber-ho, impossible de saber res, però el fet principal era que no volia bastonejar-la massa fort i arriscar-se a espatllar-li la visita, cosa que trencaria el cor a en Baumgartner, prou que se n’adonava, perquè ara mateix no hi ha res que tingui més importància per a ell que els dies o setmanes o mesos que passarien junts tots dos a casa seva, on fa més anys que ell hi viu que no pas anys té ella de vida. Per tant, just abans de Nadal, en Baumgartner cedeix, li diu que faci el que vulgui, i li desitja sort en el viatge. L’astuta S. Coen, que entén que ara en Baumgartner ja l’ha adoptada com la seva filla imaginària i la considera la segona vinguda de la seva esposa morta, gairebé es disculpa com a reacció a aquest canvi de pensament, però tal com passava amb l’Anna antigament, el mateix passa ara amb aquesta jove de Michigan. La pissarra ha quedat esborrada, i la seva amistat torna a ser al mateix lloc on era.

De tota manera, en Baumgartner continua patint en silenci. Poden entrar en joc molts més factors que el mal temps, al capdavall, perquè els accidents és tan possible que tinguin lloc en carreteres seques com en carreteres molles o glaçades, i amb més de sis-centes milles de camí per fer, li podien passar deu mil coses diferents. El Nadal arriba i se’n va, i cap al vint-i-set o el vint-i-vuit en Baumgartner pateix un estat d’angoixa tan intens que corre el perill de deixar-se endur pel pànic. No dubta pas que Misteris de la roda és com a mínim parcialment responsable de l’agitació creixent dintre seu, però quina altra cosa podia esperar després de dos anys d’immersió obsessiva en totes les coses relacionades amb els cotxes, amb els cotxes en ells mateixos però també amb els cotxes com a representacions del jo humà, i amb els cotxes viatjant a través d’una xarxa vasta i interconnectada d’autovies interestatals amb milions d’altres cotxes conduïts per milions de persones solitàries llançades a tota velocitat cap a la nit… la societat nord-americana descrita en poques paraules, la Terra de la Llibertat creuada caòticament per cintes d’asfalt negre com la tinta, vorejades de blanc, on una quantitat cada cop més i més gran de persones furioses, embogides, abandonen les normes de circulació per participar en rondes perpètues de derbis de demolició, l’esport destructiu número u de la Nova Era. Aquesta era la metàfora central del llibre d’en Baumgartner, però ara que la Bebe Coen està a punt de travessar una cinquena part del continent nord-americà en un cotxe de debò, en una sèrie de carreteres de debò entre Michigan i Nova Jersey, el vell que estarà esperant la seva arribada el cinc de gener ha rebut un cop baix per part de la seva pròpia imaginació, i es troba impotent i incapaç de no amplificar i fins i tot distorsionar la gravetat dels perills que esperen a la noia. No és pas que estigui necessàriament equivocat, a l’hora de conjurar els pitjors desenllaços possibles, però els accidents fatals són estadísticament rars quan tenim en compte la quantitat total de quilòmetres recorreguts pels molts milions de cotxes que omplen les carreteres, i si en Baumgartner pogués pensar més clarament, entendria que el seu pànic ha transformat la possibilitat remota de la mort de la Bebe a la Ruta 80 del centre de Pensilvània en una cosa segura. Però en Baumgartner no pensa pas clarament, i per tant ara viu les seves hores de vigília en una cel·la de càstig sotmès a un terror continuat.

El llibre primer de tot, potser, però tampoc no és la causa principal de la seva angoixa, perquè en Baumgartner sap que la mort de l’Anna també hi està barrejada, en tot això, el dia final a la platja de Cape Cod quan ella va arrencar a córrer cap a l’aigua abans que ell tingués l’oportunitat d’aturar-la. L’Anna ja era dreta quan va anunciar que anava a fer una última remullada, i en Baumgartner estava estirat en una tovallola, llegint un llibre, però tot i que ell li va dir que començava a ser tard i que haurien d’anar tornant cap a la casa, ella se’n va riure i ja havia arrencat a córrer quan ell es va poder aixecar, li duia tant d’avantatge que no hi havia manera humana d’enxampar-la. No hi havia prou temps. Però amb la Bebe, en canvi, hi ha hagut molt més temps, ha tingut més d’un mes per convèncer-la de deixar el cotxe a Michigan i agafar el tren, però malgrat tots els seus esforços no ha aconseguit res de res, i ara ja és massa tard, i si li passés alguna cosa a la carretera entre allà i aquí, en Baumgartner està convençut que això el mataria. Mai en tota la vida no havia tingut un pensament com aquest fins ara, però tret que la Bebe Coen arribi a casa seva sana i estàlvia, nota al moll dels ossos que ell es morirà.

Tenen una llarga xerrada per telèfon el dia tres. En Baumgartner fa tot el que pot per reprimir les seves pors i mantenir la veu sota control, perquè la Bebe està d’allò més animada aquella tarda, maletes a punt i preparada per enfilar la carretera l’endemà al matí, i l’última cosa que vol en Baumgartner és contaminar la seva felicitat amb els seus tristos presagis. En canvi, el que fa és parlar-li de la prometedora previsió del temps per demà (tres graus, parcialment ennuvolat, deu per cent de possibilitats de precipitació) i li pregunta quan li sembla que arribarà a Pittsburgh, el punt mitjà del trajecte, on ella té previst passar la nit a casa d’uns antics amics dels seus pares, un parell d’investigadors científics casats que treballen a la universitat de Carnegie Mellon. Fa de mal dir, respon la Bebe, perquè aquesta nit surt a sopar a Ann Arbor amb una colla d’amics, i tot depèn del que duri la trobada i de quan se’n vagi a dormir, cosa que per la seva banda decidirà si s’aixeca tard o aviat l’endemà al matí, i per tant si pujarà tard o aviat al seu cotxe per enfilar cap a Pittsburgh. Tenen una de les converses més banals imaginables, però com més escolta en Baumgartner la Bebe, menys neguitós se sent pel que passarà demà i el dia després, sens dubte perquè fins i tot les paraules més normals i corrents que surten de la boca d’ella estan imbuïdes d’una qualitat mesmèrica, transcendent, que les fa semblar tan importants com un sonet de Shakespeare o el preàmbul de la Declaració dels Drets de l’Home. L’Anna també tenia aquesta qualitat, no tan sols a la veu sinó en el seu poder per transformar els moviments del cos més normals i corrents en actes d’autoexpressió i gràcia sublims, l’eloqüència dels seus dits quan girava les pàgines d’un llibre, per exemple, o les rotacions elegants dels seus canells quan plegava un tovalló o una tovallola… els gestos humans més simples i habituals resplendien com miracles en la forja de la seva identitat ardent. Anna Blume i Beatrix Coen, els dos aguantallibres de la seva vida, es diu en Baumgartner, i desitja a la Bebe un viatge fàcil i sense sorpreses l’endemà, es reprimeix i no diu l’única cosa que voldria dir tot seguit: Condueix amb molt de compte, t’ho prego. Li representa un esforç suprem no dir aquestes paraules, però malgrat tot és com si la Bebe les pogués sentir de tota manera, perquè de seguida que ell se les calla, ella comença a riure i diu: No pateixis, Sy, et prometo que aniré amb molt de compte.

Són dos quarts de dues del 3 de gener de 2020. En Baumgartner acaba de penjar el telèfon, i la pregunta que cal respondre ara és què farà tota la resta del dia, per no dir res de demà i de demà passat, també. No espera tornar a saber res d’ella fins que arribi a casa dels amics dels seus pares a Pittsburgh —si és que no li passa res en la primera etapa del viatge—, però si tot surt com s’espera, passaran ben bé entre vint-i-sis i vint-i-vuit hores abans no hi arribi, i qui sap si se’n recordarà de posar-se en contacte amb ell quan ho faci? En Baumgartner no ha fet cap pla, i se sent una mica massa neguitós per començar a repassar un altre cop els papers de l’Anna o per treballar en qualsevol altra cosa. Una passejada potser li convindria, pensa, però avui fa un fred que pela, i si vol sortir de la casa i voltar una mica, l’única solució còmoda és fer-ho en cotxe. D’acord, doncs, es diu a ell mateix, anirà fins a la botiga de licors i comprarà una mica més d’alcohol i una altra caixa de vi, i si després d’això no se li acut res més, farà unes trucades per veure si algun dels seus amics té la nit lliure per improvisar un sopar de restaurant.

Per tant, en Baumgartner s’abriga amb la roba d’hivern més càlida que té i es posa la jaqueta d’hivern més càlida, se’n va al garatge, i aparca el cos darrere el volant del seu Subaru Crosstek de fa quatre anys, un model híbrid que funciona alternativament amb gasolina i amb electricitat generada per bateria. Quan en Baumgartner engega el motor i s’allunya de casa, s’adona que no té cap interès a anar al centre ni a augmentar el seu estoc de vins i licors, ni a tenir una trobada desafortunada amb algú que conegui però que li caigui malament, cosa que l’obligaria a intercanviar banalitats buides durant dos o tres minuts interminables, i per tant, en comptes d’enfilar cap al món familiar del districte comercial, en Baumgartner gira en la direcció contrària, i en ben poc temps condueix cap al sud, lluny dels carrers comercials carregats de cotxes i plens de llums que fan pampallugues, en direcció cap al camp obert, un no-res escassament poblat amb cada cop menys i menys cases i amb carreteres cada cop més i més estretes. Li sembla que s’acosta a l’àrea anomenada les Pinedes, però no n’està segur del tot, perquè va ser fa molts anys que ell i l’Anna van sortir un diumenge a la tarda a explorar aquest territori misteriosament buit, i ja no en recorda els detalls, tret del fet que es van aturar en alguna banda per fer un pícnic, i que mentre estiraven la manta al terra sorrenc i ell es va mirar la cara preciosa i resplendent de l’Anna, el va envair una sensació de felicitat tan poderosa que els ulls se li van començar a omplir de llàgrimes i es va dir a si mateix: Recorda aquest moment, homenet, recorda’l la resta de la teva vida, perquè mai més no et passarà res de més important que això que t’està passant ara mateix.

Recorda recordar la sensació i dur-la dintre seu durant molts anys, però les característiques particulars del lloc on va sentir aquestes coses s’han esvanit gairebé del tot del seu pensament, fins al punt que no pot estar segur de si ha tornat a aquell lloc o si, de fet, és en una altra banda. Quant de temps fa que ha pujat al cotxe i ha sortit de casa? Quaranta o quaranta-cinc minuts, li sembla, no gaire més estona, però la llum ja ha començat a canviar, perquè aquelles són les setmanes just després del solstici d’hivern i els dies encara són curts, molt i molt curts, i quan gira cap a la dreta per un tros de camí estret que talla a través d’una profusió densa de pins, veu alguna cosa de cua d’ull cap a l’esquerra, i vet aquí que és un cérvol, que saltironeja pel bosc a la banda esquerra del camí, i amb tota facilitat, sense dubtar ni un moment, en Baumgartner gira instintivament cap a l’esquerra i evita topar amb el cérvol, que ja ha travessat el camí i ha desaparegut al bosc de l’altra banda. En Baumgartner atura el cotxe un moment per refer-se després d’haver tallat tan arran, es meravella de la rapidesa de reflexos que encara té als setanta-dos anys, però de tota manera se sent trasbalsat per l’esdeveniment sobtat, que no pot haver durat més de tres o quatre segons de començament a final. Una estona després, torna a engegar el cotxe i continua la marxa, en un moment determinat passa per davant d’una casa i uns quants centenars de metres més endavant, una altra casa, però encara que tingui la impressió que ja ha arribat el moment de tornar, encara no ha trobat cap cruïlla que li permeti girar a esquerra o dreta i fer maniobra per enfilar cap al nord. Per tant, continua conduint, buscant una petita obertura entre els arbres que ressegueixen la carretera per tal de poder girar cua i tornar a agafar el mateix camí que ja ha recorregut en la direcció contrària, però abans de poder detectar cap trencant entre els pins, un altre cérvol surt saltant del bosc, aquest cop de la banda dreta del camí; si en Baumgartner gira cap a l’esquerra, toparà amb el cérvol, i per tant gira cap a la dreta, esquiva el cérvol, surt de la carretera i topa contra un arbre. Conduïa a poc a poc, a no pas més de cinquanta quilòmetres per hora, però l’impacte és, malgrat tot, abrupte i violent alhora, i encara que en Baumgartner porta el cinturó de seguretat, la topada l’empeny cap endavant i es colpeja el front contra el volant, prou fort per esquinçar-li la pell i que un rajolí de sang li comenci a baixar cap a l’ull esquerre. Per alguna raó, l’airbag no s’ha inflat. Un defecte, potser, o potser l’impacte del cotxe contra l’arbre no ha estat prou fort per activar el mecanisme.

En Baumgartner està conscient i no sent dolor. Tot i això, se sent atordit pel que acaba de passar i, mentre s’eixuga la sang amb el mocador, es meravella que un trenc que ha produït tanta sang li faci tan poc mal… de fet, gens ni mica de mal. Durant els següents minuts, continua al seient del conductor i no es mou, mentre pensa què hauria de fer tot seguit. Examinar el cotxe, primer, decideix, i si no hi ha cap avaria seriosa i el Subaru encara funciona, tornar-hi a pujar, girar cua, i anar cap a Princeton. Surt a l’aire fred i glaçat, i descobreix que la calandra ha quedat molt aixafada. No pas prou per causar dificultats mecàniques, pensa, però quan torna al cotxe i prem el botó d’engegada no passa res. Silenci de la bateria, silenci del motor, una veritable i potser permanent avaria al cor de Motor City, i com que en Baumgartner no hi entén absolutament gens, de mecànica d’automòbils, i no seria capaç d’arreglar el problema, conclou que no pot fer altra cosa que apujar-se el coll de la jaqueta, ficar-se les mans a les butxaques, i començar a caminar a la llum somorta de l’hivern en direcció cap a les cases per davant de les quals ha passat abans. I així, amb el vent de cara i la sang encara regalimant de la ferida que té al front, el nostre heroi surt a la recerca d’ajuda, i quan arriba a la primera casa i truca a la porta, comença el capítol final de la saga de S. T. Baumgartner.





PAUL AUSTER (Newark, Nova Jersey, 1947 - Nova York, 2024) fou novel·lista, poeta, guionista i director de cinema. Està considerat com un dels més grans autors nord-americans contemporanis, destacant per obres tan conegudes com La trilogia de Nova York.

Auster va estudiar a Columbia i després de llicenciar en literatura s’instal·là a París, on va treballar com a traductor fins a la seva tornada a Estats Units el 1974. Establert a Brooklyn des de llavors, Auster es va dedicar a la literatura després de l’èxit aconseguit per les seves novel·les Ciutat de vidre, Fantasmes i L’habitació tancada, que conformen La trilogia de Nova York (1985). Combina temes propers a la filosofia i l’existencialisme amb trames de vegades properes al realisme màgic amb resultats que l’han portat a aconseguir nombrosos èxits, com El país de les últimes coses (1985), El Palau de la Lluna (1989) o Leviatan (1992), entre d’altres. A més, Auster sempre ha sentit una especial predilecció pel món del cinema, sent l’autor de guions com La música de l’atzar (1993), Smoke (1995), Blue in the Face (1995), Lulu on the Bridge (1998) o La vida interior de Martin Frost (2007), entre d’altres, alguns els quals ha arribat a dirigir.

Al llarg de la seva carrera literària, Paul Auster va rebre nombrosos guardons, entre els quals caldria destacar el Premi Médicis, l’Ordre de les Arts i les Lletres de França o el Príncep d’Astúries de les Lletres.





Notes


[1] Sigh, en anglès: sospir. (Nota del t.) [Torna]





