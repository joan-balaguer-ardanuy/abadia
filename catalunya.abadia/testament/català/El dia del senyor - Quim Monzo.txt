El dia del senyor és una selecció dels millors articles de Quim Monzó apareguts a El món, El correo catalán, Diario de Barcelona, El país i, sobretot, l’Avui durant els primers anys de la dècada dels vuitanta. Incisius, frescos i desimbolts, aquests articles són una prova més que l’agilitat, l’enginy i l’humor no estan renyits amb la seriositat. El dia del senyor és una crònica quotidiana, política, golfa i relaxada d’aquests primers anys vuitanta.





Quim Monzó





El dia del senyor


Obra periodística de Quim Monzó - 01



ePUB v2.0

GossetInofensiu 29.09.14





Títol original: El dia del senyor

Quim Monzó, 1984

Edició digital: GossetInofensiu (v1.0)

Segona edició: EpubCat (v2.0)

ePUBCat base r1.3





1982





NEIX LA LLETRA BARCELONA


La International Typeface Corporation de Nova York, que és al món de la tipografia el que la Coca-Cola al de les sarsaparrilles, acaba de llançar al mercat un nou tipus de lletra que constitueix el darrer crit tipogràfic als Estats Units. Tant aquest any com els propers, aquest tipus, tot just nadó, s’escamparà de banda a banda del planeta i, en cada una de les seves modalitats i cossos, ens farà comprar rentadores, barrets, llibres, calces, caramels, xalets i nicieses, ens farà pagar a Hisenda, ens seduirà cap a restaurants ben negligibles, cap a despeses per coses sense interès. No en parlaríem ni gota (ja que aquest món del disseny de lletres sembla no interessar sinó als professionals que hi tenen a veure) si no fos perquè el tipus de lletra en qüestió duu un nom que resultarà prou familiar a molts de vostès: Barcelona.

El dissenyador del tipus és Ed Benguiat, que ja abans havia dissenyat tot d’altres tipus: la Benguiat, la Benguiat Condensed, la Benguiat Gothic, la Tiffany, la Bookman, la Bauhaus, l’Avant Garde Gothic Condensed, la Souvenir, la Korinna, la Tiffany Italic i la Lubalin Graph Oblique. La Barcelona ha estat presentada en quatre gruixos, amb les cursives corresponents. Recorda la família de lletres Cooper, aquella Bookman del mateix Benguiat…

No és aquí on anàvem, però. Desconeixedors tant del senyor Benguiat com de la seva biografia no professional, ¿com podem saber per quins set sous, ell o la companyia tipogràfica novaiorquesa han decidit de batejar un tipus de lletra amb el nom de Barcelona?

¿Potser un dia Benguiat es va despistar de la Costa Brava, on estiuejava, i va descobrir una ciutat que no va desagradar-li del tot?

¿És, tal volta, la primera confirmació d’aquell vaticini que, fa anys, va fer em penso que Eugenio Trias i que venia a dir que les tres capitals culturals de les dècades vinents serien Nova York, Buenos Aires i Barcelona?

¿I si no fos el nom de la capital catalana, sinó el de la ciutat veneçolana?

¿O, tal vegada, tot i que a Barcelona no n’hi hagi cap, Benguiat és posseïdor d’un cognom nostrat (ben guiat bé vol dir algú que han adreçat pel bon camí) i busca les seves arrels, com un català qualsevol?

¿I si aquest bateig no fos més que el resultat d’aquella ovació extraordinària que els barcelonistes dedicaren a Johann Neeskens a la plaça de Sant Jaume? És prou sabut que tant ell com Cruyff —amb l’hereu Johann-Jordi a coll-i-be— van venir a petar al Cosmos de Nova York. ¿I si hi van conèixer Benguiat i fins a tal punt li parlaren de les meravelles del Barcelona pre-Núñez que el pobre home va batejar la seva següent producció tipogràfica amb el nom del club, i som nosaltres qui ho emmerdem tot: prenem el nom de l’equip pel de la ciutat i no sabem adonar-nos que la glòria del Barça arriba fins al món del disseny i la Hammarskjöld Plaza de Nova York?





NOU NACIONS NOVES


El llibre es diu The Nine Nations of North America (Les nou nacions de Nord-Amèrica), ha estat escrit per Joel Garreau —redactor de «The Washington Post»— i ha estat editat per Avon, una companyia de la Corporació Hearst, la dels papàs de la Patty, aquella nena de casa bona convertida (en l’efervescència ideològica de fa cosa d’una dècada) en guerrillera simbiòtica.

El text de l’anunci que el promociona és ben interessant: «Primer, oblideu el que vau aprendre a escola. Aleshores, accepteu les noves fronteres que remodelen Nord-Amèrica en nou diferents nacions, cada una amb el seu propi poder i influència, la seva pròpia economia i els seus propis plans…».

Les nacions que Garreau troba a Nord-Amèrica —on, recordem-ho, hi ha bàsicament quatre «estats»: Canadà, Estats Units (amb la colònia de Puerto Rico), Cuba i un bon tros de Mèxic— són: Quebec, Nova Anglaterra (amb l’afegit de les zones angloparlants canadenques a l’est del Quebec), la Foneria (que inclou la gran zona industrial que va des de Nova York a Xicago i agafa Pittsburgh, Washington, Baltimore…), Dixie (que és bàsicament tot l’antic Sud amb algunes incorporacions: Luisiana, Geòrgia, Virgínia del Sud, les dues Carolines, Alabama, Arkansas, Misissippi, Kentucky, Florida —amb l’excepció de Miami i la seva zona d’influència…), la Panera (que agafa tot el Mid West, des de les canadenques Manitoba i Ontario fins a l’estat-unitenc Texas), Ecotopia (la franja a tocar del Pacífic que va des d’Alaska a Califòrnia, tot passant per la Colúmbia Britànica i l’Oregon), Mexamèrica (que, a més del Mèxic nord-americà, inclou grans zones de Califòrnia, Arizona, Nou Mèxic i Texas, i la capital de la qual és Los Angeles), les Illes (que inclouria Cuba, Puerto Rico, altres illes caribenyes i la capital: Miami, a terra ferma, a l’actual Florida), i la més gran de totes: la Zona Buida (que abasta des d’Alaska fins a Ontario, pel nord, i fins a Arizona pel sud).

És ben clar que la divisió de Garreau és discutible i està basada, sobretot, en una visió econòmica de la jugada. (Igualment, són prou més que discutibles els noms que s’ha empescat: Mexamèrica sembla un nom per a una empresa de transport; Ecotopia, el nom d’una revista de i per a periodistes ecològics; Dixie, el nom d’una discoteca…). És obvi que molta altra gent trobaria que els límits d’aquestes nacions no són ben bé així. Però el que és important és que algú, per primera vegada, ha dit que la divisió actual de Nord-Amèrica —que és evident que (com a mínim en un llarguíssim futur immediat) es mantindrà tal com és ara— no respon en absolut al que els diccionaris defineixen com a nacions. ¿Què té a veure el Quebec amb el Canadà, dins del qual és inclòs per a felicitat de Pierre Elliot Trudeau i dels defensors de la «irrompible unitat de l’Estat canadenc»? ¿Quina diferència nacional hi ha entre el canadenc Alberta i l’estat-unitenc Montana? ¿Quina afinitat hi ha, d’altra banda, entre la multicultural i liberal Nova York i la carca Alabama?

Per a un europeu, la cosa no pot ser més atractiva. Acostumats com estem a que nacions i estats no coincideixin gaire, que a Nord-Amèrica (un continent culturalment i políticament jove, segons diu el tòpic) els comenci a passar el mateix, és una prova més de l’estultícia d’aquella teoria que deia que el món anava cada vegada més cap a trencar fronteres i que els nacionalismes reivindicatius eren un somni de quatre europeus bojos. Que nacions amb poc més de dos-cents anys d’existència, amb habitants que en general solament duen entre una i sis o set generacions en aquella terra hagin produït ja, en aquest breu espai de temps, nacions amb característiques culturals i econòmiques diferenciades, és una extraordinària bufetada a la pretenciosa ignorància de tots aquests uniformistes que van pel món disfressats d’«universalistes».





DE MATAR MARCIANETS A VIOLAR PELL-ROGES


Fet i fet, tampoc no fa tants anys que tot un exèrcit de nous jocs —no ja mecànics, sinó de vídeo— va anar arraconant els dits pinballs, flippers o milions cap als racons més foscos dels bars, abans de fer-los desaparèixer gairebé definitivament. Les noves màquines tenien una pantalla per la qual apareixien tot de marcianets que calia matar, tot de fantasmes que s’havien de perseguir per un laberint de punts, tot de naus espacials que volaven a ran de terra, preveient tant els obstacles com els atacs enemics… Doncs ara, la darrera novetat és que, en aquestes pantalles de jocs, hi hagi escenes diguem-ne pornogràfiques.

Dues companyies californianes —la Computer Kine-tics Corporation i l’American Múltiple Industries— han introduït al mercat diverses col·leccions de màquines porquissotes. La primera companyia, sense fer rebombori, ha anat omplint els bars i les laundries californians d’aquests jocs catalogats X. La segona ha presentat la seva gamma de productes als salons de l’hotel Hilton de Nova York. Entre els models exhibits, n’hi ha un que sembla que és el que, de moment, té més èxit. Se’n diu La revenja de Custer, i a la pantalla apareix el vell general —que és la figura que el jugador acciona amb el mànec corresponent— que ha d’esquivar tot un seguit de fletxes per arribar a l’objectiu del joc, el que proporciona més punts al jugador: tirar-se una noia índia que està lligada a una estaca.

No caldria ni que els expliqués la quantitat de veus irades que s’han alçat de costa a costa de la nació. La Comunitat índia Americana, junt amb els grups Women Against Pomography i la National Organization of Women, s’han manifestat davant de l’hotel novaiorquès. A l’estat d’Oklahoma, les maquinetes porno han estat prohibides.

Per rebatre les acusacions de fomentador de violacions que rep el joc, Stuart Kesten —president de la companyia— ha dit: «No hi ha pas escena de violació. L’home impressiona favorablement la noia índia i, pel somrís que ella fa mentre copulen, es pot comprovar que s’ho passa bé».

Hi ha més models. Un altre és el titulat Enxampa-ho i empassa-t’ho, on un exhibicionista ejacula des d’un terrat i el jugador ha d’accionar els vianants, que lluiten per empassar-se les gotes de semen. Un altre és La festa de solter, un home pren un afrodisíac i ha de cunnilinguar tantes senyores com pugui. Com més senyores cunnilinguades, més punts.

Les figures que surten a les pantalles, però, tenen un disseny tan poc excitant que cal suposar que s’han concebut així expressament, per no desfermar cada mitja hora la libido del ciutadà. Amb la relativa sofisticació a què s’ha arribat en aquest terreny —el mateix joc del senyor que grimpa per un gratacels, evitant finestres que s’obren, testos que cauen i excrements d’ocells, és molt més «realista» i ja fa anys que circula— els seria ben fàcil de dibuixar imatges ben lascivotes —les figures masculines com el Robert Redford, i les femenines com la Isabelle Adjani— que durien el ciutadà mitjà a deixar anar la imaginació, abraçat als mànecs i introduint monedes en la vagina de la màquina…

Potser serà aquest el següent pas. No seria un pas incongruent amb l’evolució que ha seguit la temàtica dels jocs de vídeo —que, en un principi, era mítica o còsmica: ovnis, marcianets…— fins a fer-se cada cop més quotidiana i «possible»: l’esmentat senyor que grimpa per edificis, la granota que ha de travessar dos rius i una carretera, el senyor que —dins d’un automòbil— tracta d’endur-se gent pel davant…





1983





NO OPINEN: DICTAMINEN


Fa uns dies, Perico Pastor —un dels millors il·lustradors de «The New York Times», comentarista taurí i d’art, pintor i urgellenc de soca-rel— va pronunciar a la Universitat de Nova York una conferència que duia per títol Art i avorriment. Entre moltes altres coses, Pastor explicava que els articles sobre art que entrega a la revista «Art News» es publiquen sempre amb la redacció retocada de tal manera que tota referència personal queda emmascarada. Així, quan Pastor escriu «Jo crec que el pintor Tal…», la frase és esmenada i publicada així: «Es creu que el pintor Tal…». O, encara pitjor: «El pintor Tal…». Una frase com «L’exposició Qual no em va agradar» pot sortir publicada convertida en «L’exposició Qual no va agradar». Sempre, en qualsevol cas, es camufla la cosa per tal que no sembli mai que el crític dóna la seva opinió personal, sinó que —pesades i contrapesades totes les possibilitats— la Veritat és que el pintor Tal o l’exposició Qual són bons o dolents, i que no hi ha volta de full.

Confessava Perico Pastor que la pràctica és habitual, no solament a l’«Art News», sinó en la immensa majoria de les revistes d’art nord-americanes. Deia també que, per aquest embut, hi passen tant els crítics de segona com els de primera. El motiu sembla evident: com molt bé va ironitzar Tom Wolfe a l’extraordinari llibre The Painted Word, a aquestes alçades de la història de Fart, les pintures i les escultures ja no són més que il·lustracions de les veritables obres d’art de l’època: les teories dels crítics. En la frase que va servir de pretext a Wolfe per escriure el llibre, Hilton Kramer deia que avui, sense una teoria que li doni suport, hom no pot pas enfrontar-se a cap obra d’art.

És per això que no hi pot haver esquerdes en el bloc monolític i de granit de l’opinió crítica. Un crític no pot dir «Em sembla que David Salle és bo», perquè —dient-ho així— se’ns presenta despullat de guarniments: ens adonem que és un ésser humà, susceptible de febleses i errors. Per tal que el negoci rutlli, el crític no pot mostrar-se dubtós, insegur o humà: ha de ser el Jutge Absolut, i allò que digui ha d’anar a missa. El crític no opina: dictamina, i els seus dictàmens han de ser rotunds, sense fissures. Igual que el Papa utiliza «Nos» per comptes del plebeu «jo», el crític no pot pas «creure que…», ni «opinar que…»: ha de demostrar que ha valorat totes les possibilitats i, imparcial i definitiu, en fa un veredicte inapel·lable.

Això és la crítica d’art nord-americana —i potser no solament la nord-americana— a hores d’ara: una tirallonga de veredictes inapel·lables que la gent devora abans d’anar a una galeria per tal de saber si el que hi vegi li ha d’agradar o no. A molts restaurants de Nova York, hom troba comensals que no trien pas els plats entre aquells que el menú els ofereix, sinó llegint, davant del cambrer, l’article de Mimi Sheraton a les pàgines gastronòmiques de «The New York Times». Igualment, la gent va a les galeries amb el retall de diari sota el braç i, abans d’enfrontar-se a l’obra, llegeix què en deia la crítica; així pot saber si els dibuixos d’Ida Applebroog l’han d’emocionar, si els gravats de l’Escher l’han d’intrigar, si els quadres d’Anselm Kiefer l’han de fer sentir-se radicalment sol en el cosmos, si la frase que cal dir davant d’una escultura de Nancy Rubins és «Trobo molt interessant la utilització que fa dels materials…». Fins i tot pot saber la quantitat exacta d’adrenalina que cal segregar davant d’una obra de Frank Stella.

Perquè la cosa va tenir gràcia mentre va tenir gràcia. Es tractava d’allò que va dir Jean Cocteau: de veure fins on de lluny es podia arribar en allò d’arribar lluny. Fins i tot el conceptualisme era una cosa amb una certa sandunga: una sandunga de laboratori, però sandunga al capdavall. Si la història de l’art en aquestes darreres dècades ha estat la història de l’a veure com podem forçar constantment el públic a trencar les antigues fronteres i admetre’n de noves, ¿no seria deliciós que, durant un temps, la crítica callés i el públic —desorientat i sense saber si Julian Schnabel li ha d’agradar o no— decidís per ell mateix, o deixés d’anar a les sales d’exposicions i invertís els calés en accions de la Telefònica?





JUGAR A CUINETES


Els papers han publicat la notícia que —segons fonts de la Generalitat de Catalunya— l’any 1982 van inaugurar-se a Barcelona cent vint-i-quatre nous restaurants, la qual cosa fa que —més o menys— hi hagi ara uns dos-mil cent establiments d’aquesta mena. Haver arribat a aquesta xifra vol dir que, des del 1978, s’ha gairebé duplicat el nombre de restaurants a la ciutat.

Que una ciutat com Barcelona dobli el nombre de cases de menjar en un lustre és un fet que podria deixar-nos ben sorpresos si no tinguéssim en compte la follia gastronòmica que, aquests darrers temps, ha imperat per aquests barris. De cop i volta han quedat arraconades aquelles mirades censores que fa quinze anys acompanyaven la sentència fatal: «Menjar bé és burgès». (Han quedat arraconades amb més rapidesa, potser, que no pas les barbes i els pantalons de pana que les acompanyaven…).

És ben cert que sempre hi havia hagut qui, no deixant-se entabanar per les ximpleries à la page, havia continuat creient que ser antifranquista i haver de menjar malament no eren pas actituds que haguessin d’anar forçosament de bracet. Però la tònica general era ben bé l’altra, i l’esllavissada va començar quan homes de signe inequívocament progressista —que es deia aleshores— com Manuel Vàzquez Montalbán —per posar un exemple— van proclamar sense vergonya revolucionària que menjar bé no solament no era burgès sinó que pensar-ho era una flagrant mostra d’estultícia.

Això va ser el tret que assenyalà l’inici de la cursa. Tots aquells que abans n’havien renegat, van afanyar-se a tractar de descobrir —primer amb timidesa i després amb orgull— la diferència que hi havia entre una proletària sopa de sobre i la darrera mousse que el Papa de Lió havia beneït. Tot déu —fins i tot els qui no havien sabut mai distingir un lluç d’un turbot— va declarar públicament que sempre havien estat apassionadament interessats pel tema; i aquells que sempre havies trobat obrint pots de conserva i preparant purés Maggi, et deixaven anar, a la primera oportunitat, un seminari sobre la condimentació de la carn de bou a la vall del Loira.

I, a noves necessitats, nous negocis. Com que els calés que la gent havia esmerçat fins aquell moment en cantautors de protesta van passar a ser invertits en aquesta nova i més hedonista ocupació, a cada cantonada s’obria un nou restaurant modernet. Les mateixes nenes que, deu anys abans, haurien demanat al papà que els posés una boutique, demanaven ara un restaurantet, una formatgeria amb molts de patés… Noiets i noietes que en sa vida no han sabut ni com fer un ou ferrat han començat a preparar plats i plats, com més exòtics i nouvelle cuisine millor (perquè com més inhabituals, menys base té el client per saber si el que menja està ben o mal cuinat…). I vinga mousses i beixamels! És la guerra: a veure qui troba la mousse més original, la pijadeta que pugui cobrar més cara, la decoració més new wave… Als restaurantets moderns, per regla general, els preocupa més que el color dels plats lligui amb el de les tovalles que no pas el que hi fiquen dins.

El consol és que, d’aquí a uns pocs anys, de la major part d’aquestes cases de jugar a fer cuinetes no se’n cantarà ni gall ni gallina, entre d’altres coses perquè haurà passat la moda i els ara conversos a la fe gastronòmica es dedicaran a allò que el vent del moment indiqui.





CANVIAR DE NOM COM DE CAMISA


Fa uns mesos, Joan Fuster, en un dels seus articles a «El món» hi esmentava Pablo Casals i, un cop publicat l’article, es va trobar que li havien canviat el nom del violoncelista pel de Pau. Fuster va deixar anar la lògica ira en una carta al director on deixava ben clar perquè Casals es diu Pablo i no pas Pau.

La carta de Fuster era un model de raciocini. Comença a ser hora d’anomenar les coses i les persones pel seu nom. Si Pablo Casals va anar sempre pel món amb el nom de Pablo —i cal tenir ben present que, sent com era a l’estranger, ningú no li impedia d’utilitzar el de Pau—, ¿per quins set sous l’hem d’anomenar ara amb un altre nom? Les coses com són: molt Cant dels ocells, molt Pessebre, i molta declaració d’això que en diuen catalanitat a l’Onu, però a l’hora de signar concerts, Casals ho feia amb el nom de Pablo. ¿Ell ho volia així? Doncs, endavant. Cadascú té dret a anomenar-se com vol. Eugenio Trias signa Eugenio tant si publica el llibre en català com en espanyol, i no crec que ningú tingui dret a dir-li res.

Joan Miró va deixar ben clar, sempre, que es deia Joan, i com a Joan, se’l coneix des de Xile a Manxúria. I qualsevol que, ara, el rebategés com a John, Juan o Giovanni seria pres per ximple. Igualment, Julio González es deia Julio i no pas Juli, nom que —deia ell— no li agradava perquè els gavatxos —París era aleshores la capital mundial de Fart plàstic— el confonien amb el femení Julie. (Respecte a les pors de Gonzàlez, cal fer notar que —en el món anglosaxó— Joan prou podia ser pres per nom de dona, però Miró va prescindir d’excuses tanoques que farien —si bé ho mirem— que Joan Collins canviés de nom per tal de no ser presa a casa nostra per un senyor, cosa que —d’altra banda— només un miop podria fer).

Pel mateix motiu, José María Flotats —ni que ara aparegui al Centre Dramàtic de la Generalitat— és José María i no pas Josep Maria, ja que és amb aquest nom que se’l coneix arreu i, sobretot, als cartells de la Comèdia Francesa. No veig perquè, a Barcelona, el senyor Flotats es diu Josep Maria, i a París José Maria (no pas Joseph Marie, ¿eh?). Igualment, José Carreras és el nom amb que el cantant d’òpera signa els discos i les actuacions que fa arreu del món. ¿Per què, doncs, Josep Carreras quan canta al Liceu? I José Guinovart, tres quarts del mateix. Si el senyor Guinovart troba d’allò més normal que a la porta de la sala d’exposicions on presenta obra a Nova York se l’anunciï com a José Guinovart, no veig quin miracle és aquest que fa que, de cop i volta, aquí es digui Josep.

Fa cosa d’una desena d’anys, el gran periodista que fou Eugeni Xammar —en una entrevista que li va fer Montserrat Roig a la revista «Serra d’or»— deia que trobava d’allò més ridícula l’actitud dels periodistes joves de l’època que, tot i escriure en espanyol a la premsa barcelonina, signaven amb el nom català.

Xammar no comptava aleshores amb la clau aclaridora que és el fabulós invent del bilingüismo, que ho explica tot. Casals, Flotats, Guinovart, Gonzàlez i Carreras són Pau, Josep Maria, Josep, Juli i Josep entre nosaltres. Però, gràcies a la màgia de ser bífids de llengua, esdevenen Pablo, José Maria, José, Julio i José en qualsevol altre lloc del món. No esdevenen, però, Paul, Joseph-Marie, Joseph, Jules o Julius… Llàstima que no ens caigui al damunt un decret de trilingüisme o quatrilingüisme, perquè no em negaran que llegir Joe Guinovart a l’aparador de la galeria del SoHo novaiorquès, o Joseph-Marie Flotats al cartell de la Comèdia Francesa no seria d’allò més guai.





EL NOM DE LA ROSA, EN QUARENTENA


El proppassat 12 de febrer, en el que sembla que ha estat el darrer número de l’«Hoja del Lunes» (i cal, doncs, dir respectuosament: q.e.p.d.), va aparèixer un article de Josep Faulí —en la seva columna Països— que, si no fos que, a aquestes alçades, el cinisme és una bandera que oneja en el pal de la major part de naus que suren per les aigües del nostre món cultural, haguera fet caure la cara de vergonya a tota persona amb dos dits de front.

Breument: el Sr. Faulí hi explicava que quan Edicions Proa va demanar els drets per publicar en català Il nome della rosa, la darrera i comentadíssima novel·la d’Umberto Eco, l’editor italià —Bompiani— va acceptar la proposta, però «per tal de no perjudicar la venda de l’edició en castellà editada per Editorial Lumen, hi va posar la condició que la versió catalana no es publiqués abans de gener del 1985». El Sr. Faulí es demana, tot seguit, si «el gegant dels ‘trescientos millones’ tremola davant del petit i difícil mercat del llibre en català».

No em negaran vostès que la jugada, si més no, és poc elegant. ¿Per quins set sous l’edició d’una traducció d’un llibre en un idioma n’impedeix l’edició d’una altra traducció en un altre idioma? ¿Què hi té a veure? ¿És que ens hem tornat tots ximples? És com si l’edició francesa del llibre hagués hagut de quedar congelada fins el 1985 per tal de no lesionar les vendes al Quebec de la traducció en llengua anglesa… Haver de presenciar jocs bruts com aquest, quan —des de totes les instàncies públiques i privades— es demana als catalans comprensió, concòrdia i tolerància en el tema lingüístic és ben bé allò de ser cornut i, a més, haver de pagar el whisky.

És clar que tractes són tractes, i l’editor Bompiani té tot el dret del món a condicionar com vulgui la traducció d’una obra de la qual és representant. Igualment, si hagués volgut, haguera pogut estipular clàusules on es prohibís la impressió del llibre els dies acabats en tres, o on s’especifiqués que la presentació del llibre hauria de ser feta per un crític literari fent la vertical, o que el tipus de lletra emprat hauria de ser Bodoni, o que els venedors de les llibreries que comercialitzessin el llibre haurien d’anar vestits amb faldilletes escoceses… Haguera pogut estipular això i molt més, i el que ha estipulat és que el llibre no ha d’aparèixer abans de gener del 1985. Hi té tot el dret. Però no em negaran que, pel cap baix, la cosa és surreal. ¿Quin perjudici de vendes podia fer l’edició d’El nom de la rosa a la de El nombre de la rosa? ¿Quants exemplars s’hagueren venut, en català, de gent que ara l’ha comprat en espanyol, per no esperar-se més de dos anys? ¿Mil, mil cinc-cents? Després ens vindran amb històries de solidaritats, de comprensions i d’harmonies. Sempre i quan els que haguem de solidaritzar-nos, comprendre o harmonitzar-nos siguem nosaltres.

Queda per veure de qui ha estat la brillant idea de posar en quarentena l’edició catalana de Il nome della rosa per beneficiar la castellana. Com que creiem que Editorial Lumen està pel damunt d’aitals mesquineses, hauria d’afanyar-se a aclarir públicament el fet (un fet, per cert, no gens inhabitual darrerament, segons sembla).

¿S’imaginen què haguera passat si hagués estat a l’inrevés? ¿S’imaginen que, per no perjudicar la venda d’El nom de la rosa, algú —ni que fos l’editor italià— hagués prohibit la publicació d’El nombre de la rosa fins l’any 1985? Les campanes de totes les torres institucionals, televisives, radiofòniques i periodístiques de l’Estat ens hagueren recordat tothora l’ultratge comès, assenyalant-nos amb tots els dits a l’abast. Els crits d’indignació s’hagueren sentit de banda a banda del planeta, i els catalans haguérem quedat marcats —tots, del primer al darrer, i excepció feta, és clar, dels militants del bilingüismo bien entendido— com a autors d’un nou acte d’opressió contra els «pobres» hispanoparlants. Com que, por la gracia de Dios, el fet ha estat a la inversa, la notícia ha passat sense pena ni glòria, precisament per allò que té d’habitual. És allò que diuen que ensenyen a primer de periodisme: no és notícia que un gos mossegui un home, sinó que un home mossegui un gos.





SOPARS DE DURO


Fa un parell de setmanes, el ministre de Cultura espanyol, senyor Javier Solana, va parlar davant de vés a saber quina comissió de Cultura del Congrés dels Diputats de la madrilenya Carrera de San Jerónimo i —entre moltes altres coses que no fan al cas— va dir que el seu departament està treballant «sobre la possibilitat d’elaborar una norma que vagi en defensa de les diverses llengües espanyoles, a fi de potenciar-les».

Deixant de banda la barrabassada cultural d’aplicar criteris estatalistes a les denominacions de les llengües —si per a Solana el català és una llengua «espanyola», per a Jack Lang deu ser una llengua «francesa», i una llengua «italiana» per al ministre italià del ram—, la idea sembla, d’entrada, d’allò més bona. Sobretot, perquè —a aquestes alçades— només hi ha una forma de «defensar» i «potenciar» el català, el gallec i el basc, que aquestes deuen ser les llengües a què Solana es refereix, encara que li requi dir-les pel nom.

Quan algú parla de defensar alguna cosa, és que veu clar que aquesta cosa és atacada. En el cas que ens ocupa, és evident que el senyor Solana —si parla de «defensar» aquestes llengües— és que s’adona que algú les ataca. Res més senzill, doncs, per a un ministre intel·ligent. Si de debò es vol «defensar» i «potenciar» aquestes llengües, de solució només n’hi ha una: desmantellar el team atacant. Desmantellar des de la televisió d’ocupació fins al cos de mestres imperials, des de les senyoretes de la Telefònica —«perdón, ¿cómo dicen?»— fins a les diputacions i els virreis (altrament dits governadors civils). Tot, tot ben desmantellat, trossejat, fet miques i passat pel minipímer. Per raons d’estricta higiene cultural.

Doncs no. Resulta que —segons han declarat «fonts socialistes solvents» al diari «Avui»— el que es farà serà «crear càtedres de català a totes les universitats espanyoles, per posar un cas».

¿I d’això en diuen «defensar» i «potenciar»? És com si, per salvar un malalt, en comptes de receptar-li antibiòtics li posessin una medalla.

¿Seran càtedres «antropològiques», com la televisió amb què ens amenaça Calviño, un altre dels del cambio? ¿S’hi podrà aprendre a fer pa amb tomàquet, a aquestes càtedres? ¿I a beure en porró? ¿I a fer puntes?





EP!, UNA MICA DE VISTA


Sembla talment com si ho fessin a posta, això d’ensopegar sempre en la mateixa pedra. Gràficament, les dues campanyes que s’han fet per la normalització lingüística d’aquest país fan venir vòmits. Primer va ser la Norma, una nena-mascota repel·lent i insuportable, que es va empescar el Servei o Departament (o com es digui) de Normalització Lingüística de la Generalitat. Te la trobaves pertot, fent-se la pedanteta i la purista… Estic absolutament convençut que l’efecte d’aquesta catalanesca versió del repelente niño Vicente ha estat contraproduent. No és només que la nena fos estúpida i que quan la veies et venien ganes de ventar-li una puntada de peu al paladar, sinó que el mateix disseny global de la campanya era arnat… ¿De debò volien convèncer algú amb propostes i mitjans tan poc seductors? L’únic de bo que va fer la neneta va ser donar peu a que la revista «Cul de sac» (que en pau descansi) en creés la rèplica: la Sub-Normal, una nena que ho tenia ben fàcil, això de caricaturitzar l’altra, perquè la Norma ja era una caricatura d’ella mateixa.

Ara ens trobem amb una altra campanya a favor de l’ús del català. Aquest cop, la campanya està organitzada per la Crida a la Solidaritat. Com en el cas anterior, però, ja hi tornem a ser: els cartells que hem pogut veure, enganxats als pirulins dels carrers de la ciutat, fan venir ganes de plorar. Sincerament, ¿algú creu que amb col·locar aquest gran «ep!» com a toc d’atenció ja ha solucionat la campanya? ¿On són les raons seductores que han de convèncer el vianant a favor del que volen? ¿Com tenen la barra de malmetre esforços tan considerables —i imprescindibles— presentant-nos les proclames en cartells absolutament xarons, com si aquest país no disposés d’una sòlida tradició de disseny, ni comptés amb un gruix de professionals valuós? Comprenem que la Crida a la Solidaritat no deu poder gastar-se l’oro i el moro, però entre això i la carrincloneria que ens han ofert hi ha tot un món de diferència… Igual com, en el pressupost de la campanya, deu haver-hi un apartat dedicat al que cal pagar a l’impressor dels cartells i dels opuscles, també n’hi hauria d’haver un altre, destinat a pagar un dissenyador professional, i no un minyó escolta amb vel·leïtats cartellístiques.





DE KING CRIMSON A «LA CAIXA»


Pete Sinfield —antic lletrista de King Crimson i productor de Roxy Music, d’Angelo Branduardi i de Premiata Fomeria Marconi— ha fundat, amb un amigatxo francès, una productora discogràfica a Barcelona, que durà el nom de Wilde Rekords i vol ser, no únicament una plataforma per als nous grups de rock, sinó una forma de lligar Barcelona amb Londres i París.

Pete Sinfield, a més, diu que Barcelona és la millor cosa del món. Marcos Ordóñez, a «El correo catalán», en recollia fa poc les seves frases d’admiració: «There’s a feeling in the air, y’know. Només Barcelona posseeix aquest esperit de liberalitat que em recorda molt el del Londres dels setanta, quan van començar Roxy Music. Crec que som a punt de viure un moment ben semblant».

Il·lús! Com es nota que Pete Sinfield és anglès. Abans que el senyor Sinfield s’emocioni excessivament, convindria que algun amic seu li mostrés el cabàs d’articles que s’han escrit darrerament sobre el tema de la decadència de la ciutat de Barcelona. A veure si, després de l’allau, el senyor Sinfield queda ben desmoralitzat i s’adona que aquesta ciutat pot semblar Londres en moltes coses, però amb un afegit: que l’autoodi típic de les nacions en procés d’extinció fa que les ganes de fer coses siguin arraconades al calaix del mals endreços. Si som un Titànic, ¿per què fer res? Amb seure a coberta, amb una copa de xampany a la mà, contemplant com la nau s’enfonsa, n’hi ha ben bé prou.

Si el senyor Sinfield fos català, faria el que s’ha de fer. Per exemple, faria com la Caixa de Pensions per a la Vellesa i d’Estalvis de Catalunya i Balears, àlias La Caixa, que —en veure el caire que van prenent les coses a Barcelona— ha decidit començar a organitzar les exposicions de la seva Obra Cultural a Madrid. És clar que sí! Cal, a més, agrair la deferència que La Caixa demostra envers els catalans, tot permetent-los veure ara l’exposició intitulada La transvanguardia italiana, després d’haver estat presentada, fa temps, a Madrid. Com que, de fet, l’exposició era pensada per a Madrid i no pas per al Titànic, és evidentment del tot lògic que el catàleg sigui en castellà, ja que era l’editat per a l’exhibició madrilenya. (Cal recordar, per a tots aquells que tinguin la memòria fràgil, que el bilingüismo s’aplica en el cas que la llengua emprada en un producte sigui la catalana. Quan és la castellana, «com que tots l’entenem», no cal perdre el temps en traduccions simbòliques, que diria el nostre insigne alcalde alcaldable Pasqual Maragall).

Jo, si fos Pete Sinfield, prendria exemple de la gent assenyada i m’enduria la Wilde Rekords a algun altre lloc, abans que no l’acusin de provincià o d’opressor, a veure si la ciutat rebenta d’avorriment d’una punyetera vegada i se’ns endú a tots pels aires, excepció feta —és clar— de l’Obra Cultural de La Caixa, que haurà estat dels primers a abandonar la nau, com diuen els mariners que fan les rates.





TÍPICAMENT TÒPIC


Al «Diario de Barcelona» del proppassat 29 de març, la pàgina de televisió i ràdio es fa eco de la supressió definitiva de la sèrie Dinastia que Tve, Sa venia programant fins al moment.

El comentari de la decisió es fa en dos blocs. En el primer —sense signar, potser tret d’agències— rebem la nota oficial del fet. El cap d’adquisició de programes de l’empresa, Fernando Moreno, després de manifestar que no vol tornar a saber res de sèries com Dallas o Dinastia, «qualificà —diu la nota— aquesta mena de sèries com a vici». Així, subratllat.

És extraordinari comprovar fins a quin grau han anat degradant-se els vicis. En altres segles eren grans fantasmes, irresistibles, que s’apoderaven de les persones i les arrossegaven en una davallada humana sense retorn possible: l’alcohol, el sexe, les drogues… Pels vicis, la gent abandonava famílies i —qui en tenia— dilapidava fortunes familiars… Pels vicis, la gent robava, assassinava i moria… Ara, ja ho veuen, els vicis s’han fet molt menys tràgics; han esdevingut casolans: amb engegar la tele, n’hi ha prou. Deu ser cosa del cambio. Aviat serà considerat un vici mossegar-se les ungles o gratar-se el clatell… ¿On són, on són els vicis d’antany?

Una altra cosa divertida de la nota és que diu que tant Dallas com Dinastia són «un producte típicament americà», frase que, poc més o menys, es repeteix en la segona nota, signada per Paca Tomàs: «típic producte americà». Els confessaré que començo a trobar ridículament estulta la qualificació de «producte típicament americà» aplicada a qualsevol carrinclonada que ve dels Estats Units. ¿De debò creuen que Dallas o Dinastia són un producte típicament americà? ¿Es pensen, potser, que la gent del Bronx o d’Oakland viuen com els Ewing? Nord-Amèrica és un conglomerat tan apassionadament barroc de costums i formes de vida que cap d’ells no pot erigir-se en detentador de l’etiqueta «autènticament americà». ¿Què és «típicament americà»? ¿El jueu de l’Upper East Side novaiorquès, ric? ¿El jueu de l’Orchard Street novaiorquesa, pobre? ¿El sioux que malviu en la reserva? ¿El newrican del Queens? ¿L’americano-polonès de Xicago? ¿L’anglosaxó protestant de Boston? ¿L’americano-italià de Boston? ¿El chicano de Califòrnia? ¿El negre francoparlant d’un bayou de Louisiana?

Anar per la vida a cop de tòpics és una de les grans lacres de l’època —«vici», en diria Fernando Moreno, segurament— i, segons sembla, d’ella no se’n salven ni els periodistes que —en principi— haurien d’estar-ne immunitzats, i haurien de ser capaços de parlar per boca pròpia i no seguint el ramat de lloros. Als nord-americans els ha tocat el rebre i és evident perquè: la gent tendeix a confondre les actituds dels governs amb els pobles que aquests, diguem-ne, representen. Creure que Dinastia o Dallas són «típicament americans» és un raciocini tan miop com el que cometria un americà que cregués que els catalans es passegen amb barretina pels carrers, que tots els italians són de la màfia, que els francesos no beuen altra cosa que pastís, que la màxima expressió de la cultura espanyola és Manolo Escobar, que tots els alemanys són nazis, que tots els asiàtics són proverbialment astuts i traïdors, o que tots els progrés no tenen més idees dins la closca que aquelles que —per estar à una certa page— toca dir en aquell moment, com per exemple: carregar-se Dinastia.





L’OFICI D’ESCRIURE


Com el núvol de pols que acompanyava sempre l’amic chicano de Charlie Brown, els tòpics fan òrbites al voltant d’aquest mitificat ofici d’escriure que, fet i fet, no consisteix sinó a col·locar una paraula darrera de l’altra amb una certa gràcia, i repetir l’acció fins que la mamella ja no dóna per a més. Fa prop d’un any, en un suplement literari de «The New York Times», la prolífica novel·lista, contista, poetessa, assagista i professora de literatura Joyce Carol Oates en parlava, d’això dels tòpics, i en recordava quatre.

Segons la vox populi —deia—, els escriptors són vanitosos, tenen imprevisibles venes de bogeria, se’ls menja l’egoisme i tendeixen a, arribat el moment, tirar pel dret i suïcidar-se (manera de dir adéu a aquesta vall de llàgrimes que un altre escriptor, el filòsof Daniel Stem, considerava la més extraordinària forma de crítica literària a l’obra d’un autor anomenat Déu). Des que vivim en l’imperi de la psicoanàlisi, als quatre llocs comuns que Oates trobava se n’hi podrien afegir molts d’altres, tants que, a còpia d’estadístiques sobre el tema, ha arribat un moment que sembla impossible que algú exerceixi d’escriptor sense ser —posem per cas— ni tuberculós, ni homosexual, ni jueu.

I, ¿què me’n diuen, d’aquell altre clixé que fa de totes les activitats que fins fa poc s’anomenaven «artístiques» una mena d’exercicis terapèutics que —a més de donar calés als quatre espavilats que les practiquen— els estalvien de gastar-ne en psicoanalistes? ¿I el dels escriptors com a fetillers de la tribu? A Tres aproximaciones a la literatura de nuestro tiempo, Ernesto Sábato en deixa anar una de ben bona: «Intento tan sols mostrar que, si les condicions històriques propicien tal o tal doctrina, aquestes doctrines no brollen pas en qualsevol home, sinó en aquell que psicològicament hi és més idoni». Es tracta, ben bé, d’allò que tant agrada a aquells qui van per la vida a cops de transcendentalisme: l’escriptor com a sacerdot que interpreta els senyals meteorològics de la situació cultural de l’època i en fa una obra que n’és l’oracle…

No és que tots aquests clixés siguin falsos per suats. Una cosa no vol pas dir l’altra. Els dos últims, almenys, posseeixen un bon tall de veritat. Però això que en diuen l’ofici d’escriure no es compon únicament de sublimitats tan fatxendes. Un cop aterrat d’aitals viatges estratosfèrics, l’escriptor no té altre remei que agafar bolígraf o màquina i posar-se a redactar i —encara que els espontaneistes se’n sorprenguin sempre— rescriure, rescriure, rescriure i rescriure. Cada dia cal ficar la targeta en el rellotge de control i pitjar la palanca. I —com qualsevol mortal a qui els fats no hagin reservat el do de néixer fill de papà— ha d’acomplir l’autoimposat horari laboral peti qui peti, plogui, nevi o brilli un sol espaterrant d’aquells que et fan venir ganes de deixar-ho tot i córrer cap a la platja.

Ha d’arribar a posseir, doncs, allò que Norman Mailer anomena «l’habilitat de treballar en un dia dolent», altra cara del disc on hi ha aquella coneguda cançoneta la lletra de la qual diu que potser sí que existeix la musa inspiradora, però que cal que —quan es digni a descendir de l’Olimp— et trobi treballant.

I no està gens malament que sigui així. Si alguna cosa té d’apassionant aquesta ximpleria narcisista d’escriure mentides —que anomenem novel·les o contes— per tal que d’altres les llegeixin i juguin a intuir el que tenen de veritat, potser és precisament contemplar la pirotècnia que pot néixer de la tensió entre dos pols com la diguem-ne genialitat i l’expertesa, que els inspiracionistes troben tan oposades. Sense la quotidianitat d’una feina que es fa a còpia d’hores —com qui adoba electrodomèstics, ven assegurances casa per casa o busca petroli pels subsòls del planeta—, de poc serviria l’excelsitud de què ens parlen els clixés i que —reeixida o fracassada, vergonyant o desvergonyida— és sempre present, encara que no faci falta anar-ho pregonant a crits.

És aquest el garbell que deixa passar els escriptors i reté els mers somiatruites. Deixar anar la imaginació és relativament fàcil. (Posats a fer, fins al·lucinar-se ho és: n’hi ha prou d’empassar-se una pindoleta de lisèrgic). Ara bé, materialitzar el que s’imagina en una obra amb una mica de cara i ulls requereix no solament eines i capacitat, sinó també el coratge d’acceptar que —de vegades— allò que se somia no fa la mateixa cara un cop escrit.

Sovint, en el trasllat es perden detalls que —tot i que imaginats semblaven meravellosos— s’han mostrat incorporeïtzables. Per això és tan habitual que els adolescents somiïn pàgines —o pintures, o pel·lícules, o danses…— bellíssimes, que la immensa majoria d’ells no escriurà mai. Perquè potser estan ben disposats a les càrregues, els llorers i les muses de la diguem-ne excelsitud, i fins i tot a treballar dia i nit, si cal, però pocs són prou valents per suportar de veure com, de cada cinc castells somiats, només un en resta alçat un cop escrit, i ni tan sols tan airós com l’havien imaginat.





PROVINCIANISME


Las Vulpes estan d’allò més contentes. I no és pas debades. Com aquell qui no ho vol, la Lupe, la Mamen, la Begoña i la Loles han aconseguit de cop i volta una notorietat pública a la qual, altrament, els hauria costat Déu i esforços d’arribar. Jo, si fos elles, per Nadal enviaria un pernil al diari «Abc», amb una noteta agraint-los el favor que els van fer publicant la lletra de la cançó a la portada.

I enviaria un altre pernil a Luis Burón Barba, fiscal general de l’Estat, que és qui va presentar la querella, agraint-li d’haver inflat encara més el globus. I més pernils: a Gabriel Camuñas, de l’Ap; a Íñigo Aguirre, del Pnb; a Àlvarez del Manzano, del Consell de Rtve Sa; a José Wert, del Pdp…

I, si fos Carlos Tena, enviaria mitja dotzena de botifarrons —cadascun amb un llaç fet amb la bandera espanyola, i amb un puny i una rosa adhesius— als directius de la casa i un xoriço de Cantimpalo a l’esmentat Burón. I a Calviño, un exemplar del llibre de poemes pornogràfics —antropològicament grollers— que Marisa Medina va publicar fa uns anys, quan anava de poetessa bard core.

I a la Bbc, a l’Ortf, i a les cadenes alemanya i italiana que han demanat el vídeo del programa de La caja de los ritmos on apareixien Las Vulpes cantant allò de Quiero ser una zorra, per passar-lo subtitulat, els enviaria un lot de vídeos compost per un Un, dos, tres, responda otra vez i per aquell programet de l’heroïnòmana, que va merèixer el rebuig de totes les organitzacions mundials de la salut i més que n’hi hagués. Així veurien que la gamma de productes humorístics de Tve Sa és més considerable que no es pensaven, i no s’acaba pas amb el xou Vulpes. Ni amb Remedios Amaya.

I prou. Perquè ja comença a fer escudella sentir parlar tothora —a la ràdio, als diaris, als bars…— de Las Vulpes, de la dimissió de Tena, dels shots al semaler, de les masturbacions i dels executius que paguen per cardar…

A casa nostra, afers com aquest s’arrangen d’una manera ben diferent i molt més civilitzada: sempre hi ha un senyor Manent amatent a fer canviar les porquissades d’Els Beatles contra els Rolling Stones. I si el guaita ha badat i l’escàndol esclata, qui està veritablement irat truca a Ràdio 4, queixant-se. O escriu cartes a l’«Avui», indignadíssim. I llestos. A la villa y corte, però, perquè el seu «Avui» és l’«Abc», i la seva Ràdio 4 és el fiscal general de l’Estat, de no res en fan un castell.

És la diferència entre tenir poder —i utilitzar-lo provincianament— i no tenir-ne —i, doncs, ser una província condemnada a veure com a la capital de l’imperi qualsevol cosa els esvera.





BOCACCIO FRACCIÓ SOWETO


A la fi és entre nosaltres l’estiu, embolcallant-nos de xafogor i permetent-nos de passar hores i hores de panxa enlaire o de cul al sol, torrant-nos fins a semblar escamarlans, primer, i després ous de Pasqua.

Vigilin, però. De vegades, prendre excessivament el sol pot dur problemes. No tan sols el del càncer, del qual s’ha parlat força últimament. També d’altres, més inesperats.

Com, per exemple —si el bronzejat adquirit és prou notable—, que us prenguin per negre. En principi, que us prenguin per negre no ha de ser per res un problema. Anton Maria Espadaler m’explicava no fa gaire que, a mitjan segle XV, el trenta per cent de la població de Barcelona era de raça negra. És clar que després van venir els Reis Catòlics, i es va acabar el bròquil.

El problema de ser negre pot sorgir, per exemple, si decidiu d’anar a fer una copa. Una copa, posem per cas, a Bocaccio. Us podria passar allò que va succeir als nord-americans Ita Roberts i Alex Layne, que fa una setmana i mitja se n’hi anaren i, a la porta del local, els digueren que si bé la senyora Roberts —de pell com un batut de maduixa amb taronja— podia entrar-hi, no podia fer-ho el senyor Layne —de pell com les castanyes de Prades. La senyora Roberts —que era qui parlava la llengua del país— en preguntà el motiu. El porter no va respondre i li va repetir que ell no podia entrar. La Roberts va insistir. La cosa va quedar ben aviat aclarida: els negres no hi podien pas entrar. Abans d’anar-se’n, la Roberts va demanar per anar al lavabo. La deixaren entrar. Un cop dins, va demanar qui era que hi manava. Se li atansà un individu vestit de smoking que, per cert, a diferència de la senyora Roberts, no parlava la llengua del país, no fos cas que el volguéssim discriminar i oprimir.

La Roberts li va preguntar com era que no deixaven entrar negres. L’altre va respondre-li que no podien pas deixar entrar tothom… Que als clients no els agradaria… En el curs de la xerrada, el de smoking s’assabentà que Alex Layne és el baix del grup de l’obra Ain’t Misbehavin’, que precisament aquell cap de setmana acabava les actuacions al Victòria. L’actitud del de smoking va canviar radicalment. En un instant, Alex Layne havia deixat de ser un negrata del Maresme per ingressar a la categoria de negre-famós. Ja podia entrar a Bocaccio.

Amb la crisi econòmica que diuen que patim, potser valdria la pena aprofitar coses com aquestes. Sense moure’ns de Barcelona, podríem fer recorreguts pel món. ¿Per què gastar-nos quaranta mil duros en viatges a països exòtics? Ja veig l’anunci per la televisió. Amb el fons musical d’aquell Cabaret d’esquerres que Enric Barbat va enregistrar fa prop de tres lustres. L’eslògan: «Coneixeu Sud-Àfrica: feu una copa a Bocaccio».





EL CAS DEL BLOODY MARY


Angoixat per la xafogor, vaig decidir de fer un got. Caminava per la Diagonal, per la vorera de mar. Era a punt d’arribar a la cantonada de Muntaner. Vaig trobar-me davant del bar Sträle. Vaig mirar el cercle sobre l’A, el dibuix de la nau víkinga, i vaig pensar que una mica de frescor escandinava no em vindria pas malament.

Vaig obrir la porta dubtant si demanar una cervesa o un xerès sec. Un cop assegut al tamboret, vaig veure escrita, en una d’aquestes pissarres veleda que ara et trobes pertot, les paraules «Bloody Mary», i vaig suposar que allò volia dir que la casa preparava aquest còctel, barreja de vodka, suc de tomàquet, suc de llimona, salsa Worcestershire, sal, pebre i tabasco, que Fernand Petiot va inventar al bar New York de París durant els anys vint, quan el local era freqüentat per Hemingway, Gertrude Stein e tutti quanti.

—Un Bloody Mary —vaig demanar.

La cambrera em va mirar amb cara cansada.

—¿Cómo? —el seu accent era suau i porteny.

—Un Bloody Mary.

—¿Qué?

—Un Bloody Mary.

—No entiendo el catalán. Dígamelo en castellano, por favor.

Em vaig quedar absolutament astorat. No vaig saber si arrencar a córrer, posar-me a riure o fer la vertical al bell mig del bar. La situació hauria fet feliç els mateixos germans Marx. Em sentia com Maradona davant de la porteria del Real Madrid-Zanussi, a punt de fer el segon gol del partit d’anada de la Copa de la Lliga. ¿Què volia que li traduís? ¿L’article «un»? ¿«Un Bloody Mary» per «Una María sangrante»…?

La noia —que feia cara d’haver llegit els articles del «Ciero» o «El periódico» sobre l’acte del Pi de les Tres Branques— em devia prendre pel que ella deu considerar un sequaç d’Heribert Barrera. A la fi, em va deixar per inútil i se’n va anar cap a dins. De seguida va sortir la mestressa.

—¿Què vol?

—Un Bloody Mary.

—Ah, un Bloody Mary!

—Sí.

Me’l va fer. Mentre me’l prenia, la cambrera em mirava de cua d’ull i arrugava una cella. Davant seu, la reencarnació dels esperits de Dencàs, els germans Badia, Gonzàlez Alba i Joan de Serrallonga bevia tranquil-lament el Bloody Mary. En acabat en vaig demanar un altre.





BENVOLGUDA LAIA


Benvolguda Laia,

dins del sobre, junt amb aquesta carta, trobaràs una postal. És de la platja del poble. (Llàstima de l’edifici d’apartaments, ¿oi?). A la platja, hi vaig cada matí amb la Teresa. Hi vaig tard, perquè em llevo tard… Dos mesos l’any que puc fer-ho! Durant la resta, ja ho saps, m’he de llevar a quarts de vuit, perquè això de fer classes fora de Barcelona és un pal! (Ai, «pal» no… una professora de català emprant «pal»… Un rotllo, sí. Que surt al Fabra del porro). Bé doncs, és un rotllo.

Si tot l’any pogués viure així, lluny de Barcelona, i la contaminació, i els frankfurts… Aquí sí que m’ho passo bé. Després de la platja (m’hi estic des de les dotze a les quatre), anem a l’apartament, la Teresa i jo, i preparem el dinar: generalment una amanida, perquè a l’estiu, com que són fresques, van bé les amanides, amb la calor. A més, vull veure si aconsegueixo de no tornar a guanyar els quatre quilos que vaig perdre en començar l’estiu, quan vaig fer el règim aquell que sortia a l’«Integral».

Després, fem la migdiada. A la tarda, els dijous, els dissabtes i els diumenges anem al cinema. (La resta de dies no, que no en fan. És un poble petit, ja ho saps). Al vespre, sopem. Una truita, o alguna cosa així. Els divendres i els dissabtes anem a la discoteca. Jo, un dia vaig fer barreja —em vaig prendre un whisky i un gintònic— i vaig acabar ben engatada… Sort que hi havia la Teresa i em va dur a casa.

Un dia, vam conèixer dos nois a la discoteca. Eren divertits i simpàtics, el Javier i el Fernando. De Saragossa, però bons xavals. Però se’ls notava que anaven per l’asunto. I, així, el primer dia… Vam dir de veure’ns l’endemà, però ells ja se n’anaven. Estaven fent un recorregut per la costa, amb un 4L. Després, un altre dia, vam conèixer dos italians, molt trempats, Paolo i Tonino. Però va resultar que anaven amb dues franceses que havien conegut a Niça. Mala sort. I tu, per cert, ¿què amb aquell de l’escola d’estiu?

Els altres dies, a la nit, com que no hi ha res a fer, veiem la tele al bar que hi ha davant del bloc d’apartaments on som. Jo, a Barcelona, no la veig mai, i ara me n’adono com és d’embrutidora!

Res més. Molts petons.

Sumpta.

P.S.: Escriu-me!





EL ZIGZAG NO FA ZIGA-ZAGA


De nit, entre les dotze i les dues o les tres, el ZigZag és un bar ple de fum i de gent, on no suportes ni la samarreta. La fauna que hi pul·lula, és majorment canalla de la que va néixer en el període aproximat que va de l’extraordinària actuació de Quincy Jones al Festival de Jazz de New-port —quan encara no s’havia especialitzat a compondre música per a telefilms i similars— a l’aparició del Sargent Peppers Lonely Hearts Club Band dels Beatles… També hi van iaios, és clar. Ricardito Bofill, per exemple, hi és, de vegades. I molts dissenyadors. Dissenyadors de tota mena: d’interiors, gràfics, de moda, de cabells…

Fa anys, abans que en canviessin la decoració —perdó: l’interiorisme—, era un local força més curt, més fosc i amb més tons de negre. Joan Ferraté ens hi explicà, un dia, a l’ínclit Jaume vallcorbaplana —Scòpius dixit— i a un servidor, la seva Teoria dels Culs, que és una teoria molt i molt seriosa, a més de tenir un títol preciós. Deu fer cosa de quatre (¿o cinc?) anys, van fer a terra els envans, van afegir el magatzem a la sala, i el ZigZag va prendre aquesta forma de túnel que té actualment i que —afegida als tons grisos, i als tubs de neon que hi ha a la paret— li donen, malgrat la calor que hi fa a les petites, aquest aire glacial que alguna gent troba tan de bar novaiorquès. Si ho sabessin a Nova York es fotrien un panxó de riure.

Trobo que quan fa de més bon anar-hi és tot tornant de la platja, a les set del vespre, bon punt obren. No hi ha ningú, tret dels cambrers, i els vint-i-tants metres de llargada de la sala són absolutament deserts. S’hi està ben fresquet, amb un aire condicionat que és una benedicció divina, i pots ajeure’t pels sofàs, i posar els peus sobre una cadira, i no pensar en res. O pensar en el que vulguis. O escoltar la música. O jugar al pinball. O als marcianets. O llegir un llibrot —per exemple: L’ingenu seductor de J. D. Salinger, editat per Grijalbo—, i demanar gots i gots de rom blanc amb schweppes de llimona, fins que el local comença a omplir-se de gent. Aleshores, molt dignament, el que cal fer és alçar-se, pagar el que s’ha consumit, i marxar amb un cert aire desgastat a la mirada. (A la vida, és ben important saber arribar d’hora als llocs, i anar-se’n quan per als altres tot just és l’hora).





EL BANC DEL BARÇA


José Luis Núñez —qui, per cert, comparat amb l’arquitectura municipal maragalliana, és el Le Corbusier de les cantonades— ha anunciat que és ben probable que la setmana vinent quedi definitivament constituït el Banc del Barça. Encara que corren rumors, el president del Barcelona no ha volgut confirmar els noms dels bancs o les caixes interessades. El que sí veu ben clar és com serà el talonari del nou banc. «Els talonaris —ha dit Núñez— portarien els colors blaugrana, amb un escut del Barça en el centre i les fotografies dels jugadors dins».

La jugada és perfecta. Pagar amb xecs amb els colors del Barça! ¿S’ho imaginen? ¿S’imaginen, per exemple, pagar Hisenda amb talons a franges blaves i granes? ¿I pagar les multes per participar en actes independentistes fent la firma sobre la foto de Maradona? ¿I les multes de la guàrdia civil de trànsit…? Ja m’imagino els colers afanyant-se a accelerar l’auto quan passin per davant d’un cotxe de la guàrdia civil, per a, després, deixar-se enxampar amb un somrís satisfet, observar la salutació del número, mostrar-li tants carnets com calgui —el d’identitat, el de conduir, el del Barça…— i acceptar la multa, a condició de pagar-la allà mateix. I aleshores, treure’s la xequera i donar-li un xec blaugrana a aquell senyor tan vestit de verd. I pagar igualment la Telefònica, la Fecsa i l’Espafiola de Desinfección, Sa… I fer-se soci de l’Espafiol, tan sols per pagar els rebuts amb xecs del Banc del Barça. I enfotre’s del periquito que, cada dia, a l’hora d’esmorzar, fa un tallat al costat vostre, al bar.

—¿Què? ¿Quan fundareu el Banc del Periquito?

I riure fort, perquè es noti. I escriure una carta a Núñez, felicitant-lo i proposant-li d’ampliar la idea. Després dels xecs amb els colors del Barça, volem camises, papers pintats, sabates, llençols, sofàs, preservatius, fanals, platges, calçotets, papers de wàter… Tot amb els colors blaugrana. Fins les palmeres i les places de ciment. I que el conyac i el xampany «Barça» —que fa anys que existeixen— siguin, com a mínim, de la categoria d’un Courvoisier i d’un Mestres Brut, respectivament.

Així, desfogats de frustracions, d’ires i de misèries, no solament a l’estadi, sinó en cada gest de la vida quotidiana, pagaríem més puntualment Hisenda, i suportaríem més resignadament tant les impertinències de les telefonistes de la Ctne, com l’existència —posem per cas— dels governadors civils. Capcots i contents.





BENVOLGUDA SUMPTA


Benvolguda Sumpta,

he rebut la teva carta. Què bé que t’ho passes, bandarra! Sí que és una llàstima, això que dius de l’edifici d’apartaments.

Jo, amb la cosa aquesta d’haver-me hagut de quedar a Barcelona, m’ho passo avorridíssima. La ciutat bull. Fa calor a tot arreu. A tot arreu, tret dels cinemes, on entres i fa un fred que et glaces, i has d’anar-hi amb una rebeca, per posar-te-la pel damunt. I, quan surts del cinema, pel carrer amb la rebequeta al braç i la calor que fa, sembles una beneita…

Amb aquell de l’escola d’estiu, a la fi no va passar res. Viu amb la seva companya, i no vaig voler trencar res. Ara, quan pugui me n’aniré a Prada, a la Universitat Catalana d’Estiu. M’hi he matriculat en semiòtica del factor entròpic en la imatge cinematogràfica. No pas perquè m’interessi excessivament —encara que els docents hem de ser conscients de la importància de la cosa àudio-visual en la nostra tasca, ja ho saps—, sinó perquè hi dóna classes en López Llavi, que és aquell noi que vam conèixer fa un parell de mesos, quan vam anar en aquell bar estrany, que no coneixíem i que es diu Goblin’s.

No sé si te’n recordes. Ens hi va dur aquell amic de la Montserrat, que és pintor i molt tibat. Aquest López Llaví és aquell qui ens va parlar de la possibilitat de fer una lectura eròtica del Cuirassat Potièmkin, d’Eisenstein, que són aquelles notes que jo després vaig fer servir a classe. No sé si te’n deus enrecordar.

Els meus pares han marxat finalment a la Seu, de vacances. Quina sort: tot el pis per a mi! Ja veuràs com l’aprofitaré… De tant en tant, ve a veure’m ma germana, que es passa tot el sant dia fotent-me la pallissa que me’n vagi de cals pares, que em munti la vida sola, que a veure si sempre estaré sota la faldilla de la família… És molt anys seixanta, ma germana.

L’altre dia vaig veure l’Enric. S’ha afaitat la barba, s’ha esquilat tot, duu els cabells amb un toc d’esprai verd i se’n va cada nit al Metro del Poble Nou. Ja no va mai al bar del Pi. Li vaig dir on eres i em va dir que potser t’escriuria.

No siguis animal, amb això que em dius dels de Saragossa! Si està bé i és simpàtic, ni que sigui madrileny. Tu, i perdona que t’ho digui, sempre has estat una mica paradeta. No t’empipis, ¿eh?

Molts petons. Escriu-me!,

Laia.

P.S.: Ah! El llibre que em vas deixar abans d’anar-te’n, el de la Marguerite Yourcenar, ¿vols dir que fa per a l’estiu?





EL MONUMENT A PICASSO


Fa quatre mesos i pocs dies, van inaugurar un monument a Picasso al passeig que duu el seu nom. L’Ajuntament barceloní n’havia encarregat la realització a Antoni Tàpies. El monument consisteix en unes bigues de ferro pintades de blanc, cadires, cordes, una mena de sofà-mirall-armari i un llençol guixat, ficats dins d’un cub de vidre de seixanta-quatre metres cúbics, per les parets transparents del qual cauen unes diguem-ne cortines d’aigua. Alícia Suàrez i Mercè Vidal —al «Serra d’or» del proppassat maig— el van definir com un «assemblage (…) que provoca una contemplació nova, perquè cada peça per separat pot ser portadora d’uns significats que es multipliquen en les seves relacions».

Abans d’ahir vaig llegir al diari que, a hores d’ara, «una de les mampares de vidre ha quedat completament esberlada…», que el cub «està cobert de baf i calç a causa de la circulació constant d’aigua», que l’aigua de les basses que hi ha al voltant de l’obra «ha quedat estancada, amb els consegüents problemes de salubritat…» i que «hi suren papers, plomes, plàstics i fulles d’arbre, i també alguns capgrossos i peixos…».

A la nit, després de sopar a la Barceloneta, a can Costa —que, per cert, de tan netet com l’han deixat sembla un rebedor de nou ric—, hi vam anar a treure el nas. Efectivament, el monument sembla un aparador de botiga brut. Ni tan sols no es pot llegir allò tan bonic de «Un quadre no és per a decorar un saló…» que hi ha pintat al llençol. Ni es pot veure el llençol, ni el sofà-mirall, ni les bigues…

Per tal de no ser acusats de fer crítica poc constructiva, proposem una solució: col·locar-hi uns netejaparabrises de camió, ben grossos, que funcionin dia i nit. Que ningú no s’esveri. Si —segons diuen Suàrez & Vidal a l’esmentat «Serra d’or»— «els mobles, modernistes, ens evoquen la Barcelona del canvi de segle», si «les bigues poden suggerir la Barcelona industrial», si «la manta també és un element quotidià», i si «enfront de la perennitat, de la permanència, dels materials sòlids que se suposen propis d’un monument, Tàpies oposa uns materials peribles, efímers, degradables, convencionalment no artístics», ¿què més adient, degradable, convencionalment no artístic i efímer que uns pràctics netejaparabrises que, a més, podrien simbolitzar el futur autopistaire que ens espera? Afegint una mica de netol a l’aigua que cau, els vidres serien tothora d’allò més nets. Segur que, amb molt de gust, la casa Netol donaria el líquid de franc, a canvi d’un raconet del cub on posar-hi un anunci amb aquell majordom de galtes molsudes i somrís ample.

I si no, sempre queda la possibilitat de llençar el cub i posar-hi una palmera.





ESCUMATORIS


A poc a poc, les sex-shops han anat escampant-se per la ciutat. Al costat del restaurant Amaya hi havia aquell bar formidable, el Sanlúcar, amb tot de cartells de toros per les parets, amb els vidres de les vitrines greixosos, i on la gent acostumava a prendre mançanilla, patates braves i gambes. Fa dos anys o tres el van tancar i, quan el van tornar a obrir, era una sex-shop. En comptes de cartells de curses de braus —que diu en Santainés Cires—, hi havia fotos de senyores i senyors fent porquissades, i eines de complement sexual de totes les mides. La Xanadú va presentar, a Barcelona, una novetat: aquelles cabines en les quals, un cop dins, tanques la porta, t’asseus en el banquet, fiques una moneda de cinc duros darrera l’altra pel trau de la maquineta que li ha i, davant teu, en una pantalla de fòrmica blanca, o de televisor, apareix una pel·lícula o un vídeo d’aquells que en diuen X.

Ara, d’establiments d’aquests n’hi ha bastants. Fa poc que, davant mateix del Xanadú, n’han obert un aire. Al carrer Diputació, a tocar d’Aribau, també. Pujant Aribau a mà esquerra, a l’alçada aproximada del Dry Martini, hi ha el Safo. Al carrer Buenos Aires, prop del Fondo de Cultura Econòmica mexicà, n’hi ha in amb nom de bar de sucs de fruites. Al carrer Gran de Gràcia, també… A Nova York —on n’hi ha centenars—, la revista «Screw» els anomenava scumatoriums, i els classificava amb estrelletes, per categories, segons la qualitat de les pel·lícules, de la projecció i del local.

A Barcelona caldria fer el mateix. Es ben lògic que, igual que hi ha una crítica gastronòmica o teatral, n’hi hagi de scumatoriums. Es l’única forma de saber quins són bons i quins dolents, de solucionar-ne els defectes i de millorar-ne la qualitat. Un servidor, a les cabines porno barcelonines hi troba dos defectes. El primer és que, així com a l’estranger cada cabineta es tanca per dins, amb una balda, a les d’aquí no hi ha balda enlloc. A les de la sex-shop Egea, de Diputació-Aribau, fins i tot arriben a la poca delicadesa de tenir cortines en comptes de porta. L’altre defecte a esmentar és el terra. En els escumatoris —deixeu-me introduir el neologisme— barcelonins, el terra és de mosaic llis. Als de Nova York —que són els altres que conec—, l’experiència ha demostrat que és imprescindible que el mosaic sigui rugós. Encara que sigui ple de les efusions de tot el dia, arriba el vespre i ni es nota.





INICI DE VACANCES


Primer, anirem al passatge del Crèdit. Mirarem la placa que anuncia que hi va néixer Joan Miró; i entrarem a can Grifé i Escoda, i hi comprarem dues dotzenes de copes de còctel. (Val més que en sobrin que no pas que en faltin). Tot seguit, anirem al mercat del Ninot —el de la Boqueria és massa ple de turistes— i hi comprarem llimones o llimes, i un paquet de sucre. Abans d’anar-nos-en, farem un bacallà a la llauna al Bar La Cuina, i un porró de cervesa amb gasosa. I la farem petar una estona amb el Josep. Després, anirem al Quílez, a la cantonada de la Rambla de Catalunya amb el carrer d’Aragó, i comprarem una ampolla de rom blanc Havana Club, que és el Bacardí de debò, amb el nom canviat i via Fidel Castro. Arribarem a casa, col·locarem totes les copes a la nevera, ens despullarem i —molt decentment— ens posarem un banyador estampat amb tot de veles i onades. Obrirem balcons i finestres, a veure si —ni que sigui per error— hi corre un alè d’aire. Tot seguit, engegarem el tocadiscos i hi posarem I’m the One, per Roberta Flack. Prepararem el daiquiri segons la recepta amb què fou preparat per primer cop l’any 1896, dos anys abans —cal fer-ho notar— que Cuba deixés de ser una província separatista i terrorista pel senzill remei d’aconseguir la independència. Agafarem, doncs, una coctelera i hi ficarem dues culleradetes de suc de llimona o llima, mitja cullerada de sucre, una unça i mitja d’Havana Club, i gel picat. Ho sacsejarem ben bé i ho servirem en una de les copes, que traurem de la nevera. Ens ho beurem ben lentament, tot contemplant els autos que —carregats de farcells i de canalla— marxen de vacances.

Quan haguem acabat la copa, repetirem l’operació: rom, suc de llima, sucre i gel picat. Treurem una nova copa de la nevera, l’omplirem i ens la beurem lentament. Repetirem l’acció tantes vegades com faci falta. Fins que l’ampolla de rom sigui ben buida.

Aleshores, si reeixim a col·locar el pickup del toca-discos en el solc corresponent, hi posarem Art Lover, de The Kinks, i —a poc a poc—, estirant amb cura dels repelons, ens arrencarem del tot la pell. Ja en carn viva, sentirem el ventet vespral. Quan el telediari de les nou ens torni a explicar com són de dolents els bascos, que no volen la de l’estanc, udolarem llargament. Després llegirem l’horòscop, resarem a Déu Nostre Senyor i l’endemà ens continuarem portant bé, com sempre.





LAIA, BUFONA


Laia, bufona,

veig que t’ho passes d’allò més bé, encara que no te’n vagis fora, de vacances. Quan vaig escriure’t l’altra carta, pensava si no m’ho passaria millor a Barcelona, ara que no hi ha ningú…

Aquesta setmana, he tingut una experiència molt interessant. Dilluns, al supermercat de la carretera, em vaig trobar el Joan i la Montserrat, i em van convidar a la masia on són, que és a uns vuit o nou quilòmetres, prop de Riudebanyes. Hi vam anar, la Teresa i jo, i hi vam conèixer un noi molt interessant, que treballa a la Generalitat, a la direcció general de Serveis Socials i que, a més, és poeta. No sé si n’has sentit a parlar. Es diu Jordi Combaià. Jo no el coneixia, però l’endemà mateix vaig agafar el cotxe de línia i vaig anar a comprar-me’n els llibres. N’ha publicat quatre: El preu de Déu (del 1969, quan acabava de deixar el seminari); Feixuga tasca (del 1973, quan es va interessar ben vivament pel moviment obrer); Tip de taps (del 1979, que és un cant a la llibertat i contra els dogmes polítics, entre brossià i llibertari, com si diguéssim); i Densa ameba (de l’any passat, que, per entendre’ns, és com una mena d’intent d’elaboració avantguardística de la nostra tradició popular). Ara n’està preparant un altre, de llibre, que es dirà Arrels per arreu. Me n’ha ensenyat un parell de poemes. Molt pregons. Es veu que el llibre el publicarà a Edicions 62 o —si no— a les Edicions del Mall.

A la Teresa, el Jordi no li va caure gens bé, i ho ha viscut molt malament, tot això. Suposo que s’ha sentit com deixada de banda, com si diguéssim. Amb el Jordi m’he vist un parell de cops. Tot molt intens, molt sincer. Té un R5 de segona mà i em passa a buscar. Anem a sopar, a una pizzeria que hi ha a prop. Li agrada molt la gastronomia, xerrem molt. L’última vegada, vam estar-nos al banc del passeig marítim fins a les cinc del matí! Em va estar explicant un projecte cultural molt interessant, que arrencaria la cultura catalana de la crisi que pateix. Després, em va deixar davant l’apartament i se’n va anar a la masia del Joan i la Montserrat. El curs vinent, vull demanar-li —al Jordi— que vingui al l’institut, a fer una lectura de poemes als nens. Té trenta-nou anys, ell. Va estar casat. Però ara viu sol. No s’ha divorciat. Com que no pensa tornar a casar-se, ¿per què fer-ho?

Deixo d’escriure perquè he d’escombrar l’apartament. Amb la Teresa, com que ara estem així, hem fet un calendari de neteja, i avui em toca a mi. Ella és al cine.

Molts petons. Escriu.

Sumpta.

P.S.: Si tornes a veure l’Enric, no li diguis que m’escrigui.





CAROLINA


L’interès que Carolina de Mònaco ha despertat fins i tot entre la gent rebeca a llegir l’«¡Hola!» i el «Diez minutos», rau en el senzill fet que, de sempre, ens havíem avesat a identificar aristocràcia amb nàpies exagerades, amb arrugues mig dissimulades, amb varices i amb maquillatges de quadre pompier. Quan, fa cosa de deu anys, vam adonar-nos que aquella princesa teen-ager que es deia Carolina estava —diguem-ho sense embuts— boníssima, ens van caure a terra els anells del prejudici antiaristocràtic. Precisament amb aquella noia, que havia estat el primer fruit —sona bé, això de «primer fruit», ¿oi?— de la unió de l’aristocràcia europea, decadent i curta de butxaca, i de la nova aristocràcia de les estrelles de cine, curta de legitimació intravenosa. (Després, aquesta aristocràcia nova ha anat obrint les portes als cantants d’èxit, i fins a les «estrelles» televisives, Ecs!).

Després, va anar madurant. Van començar els rumors de flirts, els paperazzi tractant de caçar-la amb els pits enlaire, i aquell llibre italià que en narra les aventures pornogràfiques i que tant va molestar a papà Rainier. I després, Philippe Junot, playboy amb pinta de pertànyer més aviat al gremi de cambrers que no pas a la jet-set, i que no acabava —ni acaba— de caure bé perquè el seu rostre és tou, fútil, ni de pervers ni de bon paio, prescindible. Francament, la Carolina —que havia estat el pecat de pensament aristocràtic de la nostra esquerranosa joventut—, anant-se’n al llit amb un aigualit com ell… Quan, més tard, es va separar i es va enrotllar amb Guillermo Vilas, ja res no era igual.

Ara, la notícia és que Carolina es vol casar de seguida amb Roberto Rosellini, fins i tot si el Papa Wojtila no accedeix a anul·lar el matrimoni de la noia amb Philippe Junot. Robertino i Carolina —acaba la notícia— es troben cada nit i, de matinada, la princesa torna furtivament a casa. El tèlex diu exactament això: «furtivament». Carolina, pecadora furtiva… La idea és excitant, però…

A veure si l’Estefania —que també déu n’hi do, si no més— s’atipa aviat de Paul Belmondo —massa cara de bon noi, aquest nen; no té el toc ganso de son pare— i comença a sortir amb deixats que li facin mal. Si no, ¿qui ens entretindrà les esperes a cal barber, a cal dentista, a ca l’òptic?





LA LLEGENDA DEL TITÀNIC


La notícia ve datada a Nova York i diu que la nau de recerca Robert C. Conrad —equipada amb sondes ecogoniomètriques, màquines fotogràfiques i filmadores submarines de vídeo, i amb catorze científics de la Universitat de Colúmbia— va de tornada cap a Halifax (Canadà), després que les condicions metereològiques —ben dolentes— i els danys que han sofert els aparells de la nau posessin fi a la tercera expedició que ha sortit a la recerca de les restes del famós Titànic, el transatlàntic més gran i luxós de la seva època, que va enfonsar-se, prop de Terranova, el 15 d’abril del 1912, produint la mort de més de mil cinc-centes persones…

¿Com és que busquen el Titànic tan al nord? ¿Que no saben que si l’han de buscar és a la zona que va de l’escullera del port de Barcelona a la porta de la Pau, on diuen que, després d’alguna nit de gresca, de matinada, els borratxos que surten del Zeleste veuen les quatre xemeneies del Titànic eixint de l’aigua?

La llegenda diu que van ser les quatre xemeneies del Titànic les que van desviar el transantlàntic de la ruta prevista i el van dur —vulguis o no— cap aquí. ¿Per què el van dur cap aquí? Perquè havien sentit parlar de les tres esveltes xemeneies del Poble Sec i —sense ni tan sols conèixer-les— ja n’estaven perdudament enamorades. Al port de Barcelona, van trobar que les xemeneies del Poble Sec eren tan sols tres i, com que cap de les quatre del Titànic no volia quedar-se a posar els discos, es van trobar sense saber què fer: sense voler marxar i sense acabar de decidir què farien si es quedaven.

El batibull que van organitzar els passatgers —que no entenien com ni per què havien anat a parar tan lluny, contra la seva voluntat— va ser tan gran, que el transatlàntic es va enfonsar. Als quatre borratxos que ho havien vist i que van anar a dir-ho, els van prendre per sonats i els van tancar. Ara —continua la llegenda— són les xemeneies poble-sequines —influïdes pels nous costums sexuals de les dècades recents, i sense que els importi gens si són tres o quatre— les que volen reunir-se amb les titàniques. Per això empenyen cap avall, totes tres alhora. Aquest és el motiu pel qual —com molt encertadament pronostiquen els científics— Barcelona acabarà enfonsant-se per convertir en realitat la trobada de les xemeneies sota l’aigua, les quals es casaran en grapat i seran felices i tindran tot de xemeneietes.





BARNILS I ELS SEUS SEQUAÇOS


Fa uns dies, tot fent copes amb en Ramon Barnils, vam anar a petar al Whisky Twist, que és aquell antre de decoració cavernícola, ben xaró, que hi ha a la plaça de les Olles. Allà, darrera d’un got llarg, ens vam trobar amb en Xavier Montanyà, que treu articles setmanals al «Brusi» i una secció —Xarop de pop— al «Ciero». Els articles de Montanyà són d’aquells de treure’s el barret: per cada gota de mala llet, te’n regala una d’ironia i una d’escepticisme. Aquell sobre els rodríguez, aquell altre sobre els executius, aquell sobre els nens i les nenes del bar Sant Vicenç, aquell sobre la Marina Rossell… Xavier Montanyà és alumne o ex-alumne de les classes que Ramon Barnils fa a Ciències de la Informació, de l’Autònoma.

Això dels alumnes del Barnils comença a ser una plaga bíblica. Cada cop és més habitual trobar-te’ls per bars de tota mena, per redaccions de diaris i revistes, per emissores de ràdio i televisió. Fet i fet, si t’hi fixes bé t’adones que no tenen gaires característiques comunes, ja que si bé n’hi ha d’alçada mitjana, tirant cap a alta, i prims, n’hi ha de més baixos, o d’estructura òssia gegantina, i n’hi ha de mascles i de femelles, la qual osa complica enormement la identificació. A més, a diferència dels deixebles de —posem per cas— els pintors d’altres èpoques, els alumnes d’en Barnils no duen la closca uniformada i, per tant, n’hi ha que opinen que —donats uns límits econòmics X— el JB és millor que el Cutty Sark, i n’hi ha que opinen totalment a l’inrevés. I, tanmateix, hi ha com un aire de família, vague i difús, produït per una mena de selecció natural… Cal comptar també amb el fet que no tots els que han passat per les classes de Barnils són «alumnes i ex-alumnes de Ramon Barnils». N’hi ha d’absolutament impermeables al tarannà barnilià. En conec algun que no el pot dragar. Pitjor per a ell.

A mi —ho confesso— m’hagués agradat pertànyer a la saga dels «alumnes del Barnils». Vaig haver-lo de conèixer en aquell primer i tuttifrutià consell de redacció d’«Ajoblanco», un dia que ell venia de fer de model —de cavaller-exhibidor, diuen que se n’ha de dir. Estava bocabadat de ser davant de qui havia tingut els sants pebrots d’acceptar i sortir-se’n d’un encàrrec que jo havia considerat suïcida: continuar —amb A media luz— aquella columna esplèndida de Joan de Sagarra al «Tele/eXprés», anomenada El día de siempre. Les nenes que pul·lulaven per la redacció de l’«Ajoblanco» —n’hi havia moltes i de molt diverses mides— n’estaven absolutament regalimades. Més d’una que a mi m’agradava cosa de no dir —sense adonar-se que jo em delia per lligar-me-la— m’havia comentat: «És que està tan bo, el Ramon…».

Per això, ara l’odio tant.





COSES DE LA CALDERILLA


A l’últim número de «Nouvelle Solidarité» —una revista parisenca que put a braços alçats, a bigotets retallats i a camises fosques— hi ha un article de Thierry Lalévée que és una joia. S’hi diu que el Ciemen —Centre Internacional Escarré per a les Minories Ètniques i les Nacionalitats— és una mena de coordinadora dels moviments d’alliberament europeus. Lalévée diu que qui paga el Ciemen és Gaddafï, el manaia libi, i que si bé el Ciemen no s’entén directament amb els grups armats, ho fa amb els partits polítics que —diu— els guarden les espatlles. Diu que activistes del Gari i del Grapo van utilitzar l’abadia de Sant Miquel de Cuixà —segons Lalévée, controlada pel Ciemen—, i que ara, el Centre Escarré vol potenciar la «qüestió eslovena» als Estats italià i iugoslau… Per a, tot seguit, passar a agitar els cabilencs i els berbers del Magreb, per tal de desestabilitzar el règim algerià.

Molt bona aquesta! Si els darrers anys de la dècada dels seixanta van ser els dels pòsters del Che Guevara, els vuitanta seran els de l’Aureli Argemí vestit de caqui, amb barba i amb una havà entre els llavis, davant d’una foto —inèdita fins ara— en la qual es veu l’Escarré i el coronel Gaddafi signant un malèfic acord en presència d’aquell altre gran organitzador d’exèrcits que va ser en Batista i Roca…

S’accepten apostes a veure quants segons triga Jordi Garcia-Soler a posar el full de paper a la màquina, estirar-se els cabells, condemnar un cop més la «barbàrie nacionalista» —sempre i quan no vingui de Madrid, és clar—, i omplir la seva columna Cosas del cambio, a cal «Ciero», amb les excel·lències d’aquests nous XXV Años de Paz que —si ningú no hi posa remei— ens cauran al damunt com a llosa definitiva.

Té feina a fer, aquests dies, en Garcia-Soler. A més de condemnar el Ciemen, també hauria d’afanyar-se a condemnar moltes altres coses. Per exemple, el pal de bandera espanyola serrat a Vilanova i la Geltrú. Per exemple: el projecte de reforma de l’Estatut que Barrera ha presentat a Pujol. De la proposta de possibilitat d’incorporació a Catalunya de territoris limítrofs, en pot dir intent de «torpedear la pura y simple posibilidad de convivencia civilizada». De la proposta de concert econòmic Generalitat-Estat, en podria insinuar que és un intent d’euskadització de l’apacible vida política catalana, o dir que és una mostra d’«una política provinciana de muy bajos vuelos y sin eficaces respuestas a los problemas de la ciudadanía…».

Ah, la prosa florida de Garcia-Soler! Quina llàstima que la Ucd suprimís els nodos. Ell en seria la veu perfecta.





PA D’ÀNGEL


D’aquí a pocs dies començarà el rodatge de Pa d’angel, el nou film de Francesc Bellmunt, que no és sinó una seqüela més de La quinta del porro. Els principals actors seran —diuen— Xabier Elorriaga, Llorenç Santamaría i Eva Cobo. L’Elorriaga hi fa el paper d’un ex-maquis penedit que, vist com pinten les coses, s’apunta al Psoe per tenir també un tros de pastís. En una festa que organitzen tots els funcionaris del partit, l’Elorriaga coneix l’Eva Cobo, que fa d’executiva d’una multinacional. S’enamoren cosa de no dir i se’n van a passar el cap de setmana a Collsacabra, fet que permet al director de fotografia de fer un munt de panoràmiques de postes de sol.

Quan tornen, la ciutat és plena d’alienígenes. L’Elorriaga i la Cobo troben, però, la forma de descobrir-los: no pas pel dit petit estirat —com al telefilm aquell—, sinó perquè diuen «¿Cómo?» o «No le entiendo». Xabier Elorriaga dubta entre esdevenir un nou Blade Runner o jeure tranquil·lament a viure de la virolla. Covard i mandrós, finalment opta per això.

Decebuda per l’actitud de l’Elorriaga, Eva Cobo —que ja havia fet de vídua latifundista a Victòria, d’Antoni Ribas— abandona la multinacional on treballava. Decideix viure una nova vida: es dedica a l’educació especial i organitza cursets de primers auxilis pels suburbis de la gran ciutat. Quan el negoci progressa, organitza caceres a Rioleón Safari. Allà, una nit, entre els sorolls de la selva, coneix l’home de la seva vida: Llorenç Santamaría en el paper de Lorenzo Santamaría. Aquest la convida a un rebentat —és de Santa Maria del Camí, prop de la Ciutat de Mallorca, recordem’ho— a la suite del Ritz. Un cop allà, la pel·lícula abandona el to tràgic i es torna una comèdia típica, amb les típiques corredisses i els típics errors d’habitacions que fan que l’Eva Cobo entri equivocadament a la suite de Xavier Cugat, i aquest decideixi convertir-la en la seva last but not least noia-Cugat. És així com el nom d’Eva Cobo s’afegeix al de figures tan senyeres com Abbe Lane, Charo Baeza, etc.

El paper de Llorenç Santamaría és el més dens de tots. Trist perquè la Cobo l’ha deixat pel Cugat, concep un pla terrible de venjança: injecta goma 2 a tots els croissants i canapès del Ritz, precisament el dia que hi arriba el president del Consell General Interinsular…

El final no l’explico, per mantenir l’intriga, però és a l’estil dels grans musicals. L’apartat de col·laboracions especials és ben ampli: Rosa Vergés —filla de can Destino— hi fa de femme fatale, Marujita Díaz és l’adjunt de direcció, Jordi Vendrell hi fa de funambulista, el «Chanquete» hi fa de truita, Pasqual Maragall de got d’orxata, i hi ha més de cinc mil extres fent de palmeres.

Un esforç cinematogràfic sense precedents.





SUPERBENVOLGUDA SUMPTA


Superbenvolguda Sumpta,

M’alegro per tu, d’això que dius d’aquest noi, Jordi Combaià. Com a poeta no l’havia sentit mai, no. Però he mirat a l’apèndix de la Gran Enciclopèdia —que acaba de sortir— i sí que hi és: hi té divuit ratlles, i una foto en blanc i negre. Guapo, guapo, no ho és gaire, ¿oi?

Del que dius de l’Enric, tranquil·la: no t’escriurà. Me’l vaig tornar a trobar. Aquest cop en un antre del Clot que es diu Distrito Distinto, o Distrito Diferente… Aquest cop, duia els cabells espraiats de color rosa. Vam xerrar. Ha canviat molt des que sortíeu. No el coneixeries. Per començar no es diu Enric, sinó Quique… Em va explicar que feia vuit anys —des que va guanyar un concurs de cantants i autors a la parròquia de Sant Medir, a la Bordeta— que no havia tornat a tocar. Doncs, mira: pel gener va formar un grup de rock que es deia Absurdo Total, amb el qual va quedar finalista al concurs Paraula de Rock, de la Diputació. Després, amb el superèxit que van tenir, van venir les disputes i es van separar. Des d’aleshores, ha passat per un munt de grups: Tàmpax Profilàctico, Virgen del Dedo, Uso Exclusivo de Bomberos… Ara toca en un grup que es diu Vicepresidencia del Gobierno. Diu que se’n vol anar a Madrid, perquè allà és on hi ha movida a tope, diu.

Vol deixar la feina de programador d’Ibm. Se sent en un moment que ha de canviar radicalment de vida.

Va venir a casa a fer una copa. Com que fa ben bé deu dies que se’n van anar els meus pares, a la nevera no hi quedava ni una cervesa. Em va dir que no li importava gaire.

L’endemà matí no teníem res per a esmorzar. Vaig baixar a buscar croissants i llet. Es fa quedar a dinar i vaig haver de baixar a comprar algunes llaunes de conserva… Suposo que a tu no t’importa, ara, que l’Enric (vull dir: el Quique) i jo… Fins i tot he pensat no anar a la Universitat de Prada. I això que el López Llavi em feia força patxoca. M’entenc superbé, amb el Quique. És com una comunicació superbona, supersuperior… L’únic problema és que no m’acaba d’agradar, físicament, i que sexualment no m’hi entenc gaire.

Ahir a la nit va venir a casa a fer una copa. Venia amb el bateria de Derribos Arias, que és molt amic seu. S’han quedat a esmorzar tots dos.

Petons i abraçades,

Laia.

P.S.: Explica’m com et va amb el Jordi!





NO EN VOLIA SABER D’ALTRA


Antonio Figueruelo, periodista, nat a la Seu d’Urgell, i director general de Protecció Civil del ministeri de Herr Barrionuevo, declara a «El món» d’aquesta setmana; «Llegeixo, entenc, i fins i tot parlo el català, però amb la gent del poble. No m’agrada el català intel·lectual».

Vet-ho aquí. Ara entec perquè sempre he sentit —a reunions, restaurants i en les entrevistes que li feien per ràdio i televisió quan era delegat de Protecció Ciutadana de l’Ajuntament barceloní— que el senyor Figueruelo responia en espanyol a preguntes formulades en català… Si resulta que «fins i tot» —«fins i tot», uf, quin esforç!— parla el català! Que amagat ho tenies, ¿eh?, pillín… Es clar, però, només ho fa «amb la gent de poble». ¿Per què? Perquè no li agrada «el català intel·lectual».

¿Serà aquesta una nova versió d’aquella afirmació d’Adolfo Suárez segons la qual en català no es podia ensenyar física nuclear? ¿O serà, tal vegada, que a Figueruelo li passa com a Eugenio Trias, que es vana de parlar en català quan és a Madrid, per emprenyar els madrilenys? A Catalunya, en canvi, Trias no parla català. ¿Quina falta fa, si no s’emprenyen i, a més, fa provincià?

El cas de Figueruelo és diferent. Ell no el parla pas a Madrid. Ell el parla «amb la gent del poble». Deu anar pels pobles, amb el seu «detectador de gent de poble» i, quan troba gent d’aquesta mena, s’hi posa a parlar català. Parla del temps que farà, de si duran a reparar el tractor, dels bous i de les vaques, de si són verdes o si són madures… Si la conversa pren una mica de volada —la «gent del poble» té aquestes extravagàncies— i es passa a tractar de temes més profunds, Figueruelo canvia ràpidament a l’espanyol. Perquè no li agrada «el català intel·lectual». Per això, a les entrevistes per a programes catalans de ràdio o televisió, responia sempre en espanyol. Eren a Barcelona, i no pas parlant de bous i de vaques, ¿oi? Que no som entre «la gent del poble», xiquet! Per parlar «intel·lectual», l’espanyol. Ara bé: el català «fins i tot» el parla. No us penséssiu que no.

Figueruelo i Trias em recorden una noia que conec, nascuda a Barcelona, filla de pares gallecs i hispanoparlant militant, que diu que sap parlar català.

—Yo sé catalán —diu—. Lo que pasa es que no lo hablo.

Gabi, Fofito, Miliki i Milikito han creat escola, pel que es veu.





PAÍS PETITÍSSIM


Sembla fet a posta per a contradir les afirmacions de Ramon Barnils, el qual, no fa gaire, va firmar un article on deixava ben clar que —ben al contrari del que als nostres polítics petitons, minsos i escarransits, els agrada de dir, per justificar-se—, no som un país petit, sinó un país mitjanet. Un país mitjanet, sempre i quan —és clar— prenguem Europa com a mesura i punt de referència, cosa que als nostres polítics petitons, minsos, escarransits i amb el cul perdut per Madrid, no els agrada de fer… Tornant al que dèiem: el que sembla fet a posta és que ara inaugurin aquesta mena de Madurodam holandès en versió catalana, a Torrelles de Llobregat. Aquest mateix diari en publicava tot de fotos en color, diumenge proppassat. Hi deia que és la maqueta més gran del món, que duu l’insípid títol de Catalunya en miniatura i que és vint-i-cinc cops més petita que la Catalunya de debò.

L’obra no estarà enllestida del tot fins l’orwellià estiu vinent. A la «Catalunya en miniatura» ja hi ha, però, un munt de coses. Hi ha vaixells, trens, la Sagrada Família, la Generalitat, la catedral i l’Ajuntament de Barcelona, la fàbrica de Chupa-chups de Sant Esteve Sesrovires…

Suposo que el senyor Lorijn, que és l’ànima de l’invent, ho ha previst tot. No deu haver oblidat ni el palau episcopal de Tortosa, ni l’arc de Berà, ni el monestir de Poblet, ni la Seu Vella de Lleida, ni la Mare de Déu de la Misericòrdia de Moià… Ni la dama del Paraigües, ni el palauet Albéniz, ni l’ou com balla, ni el carrer d’en Robador, ni la Casita Blanca, ni el Molino, ni l’Studio 54, ni el Mini Bar del carrer del Roser de Berga, ni l’escullera de Barcelona, amb tot d’autos aparcats, amb parelles dins. Ni els guàrdies civils, ni la floristeria de la senyora Ferrussola, ni el Zeleste, ni la Norma. (Una Norma inflable, a escala 1/25: no em negaran que resultaria atractiva…). Ni el Pi de les Tres Branques, ni el celler del Joglar de Lleida, ni el Motel Empordà, ni el Bar Comerç de Montblanc, ni la comissaria de la barcelonina via Laietana, amb totes les cambres i recambres. Ni les palmeres maragallianes, ni l’estàtua de Prim a Reus, ni totes i cadascuna de les rosses xarones que es torren com escamarlans a Calella dels Alemanys, ni Oriol Tramvia al Zeleste, ni la mateixa Catalunya en miniatura de Torrelles de Llobregat, vint-i-cinc cops encara més petita…

Sort que aquesta Catalunya que en diem «de debò» no és —com en un conte de Borges— la miniatura de cap altra, vint-i-cinc cops més gran. ¿S’imaginen un Pujol de trenta-set metres i mig d’alçada?





VIDEOCLIPS


Una meravella els vídeos aquests, de conjunts o de solistes musicals, que passen per Tve Sa. En el seu naixement han confluït diversos factors. Per una banda, el gran esclat del vídeo, aquest nouvingut que —com diuen els qui s’hi dediquen— «té moltes possibilitats». Per altra banda, la música popular ha deixat de ser bandera de gairebé tot, n’han minvat les vendes, i calia promoure-la.

El llenguatge que empren és una barreja de filmació convencional d’actuació musical —que lluny, per cert, queden els excessos carrinclons de Valerio Lazarov!— i d’una acumulació d’imatges curtes i insòlites, lligades o no per un fil argumental, ni que sigui feble, i on la petjada de l’estètica ràpida i clara dels espots televisius és ben evident.

Un altre pare ben present és el surrealisme. A això contribueix el fet que la música actual —inconcreta: entre la vella new wave, el caduc punk i el nou no-se-sap-què— se sent orgullosa de tal herència, i hi juga. No es fa gens difícil retrobar sensacions diguem-ne experimentades davant d’un Man Ray o —aprofitem l’oportunitat per donar el toc d’actualitat escaient— davant de films de Luis Buñuel. Un altre rastre a ensumar és el dels films underground, que en són els pares més propers i que, al seu torn, ja eren fills d’aquells. És clar, però, que l’esgarrifança que ens produïa Le chien andalou o L’âge d’or de Buñuel, o la sensació d’absurd i de presa de pèl de The Chelsea Girls d’Andy Warhol, o de Flaming Creatures de Jack Smith, no són pas presents en els vídeos de The Pretenders, de Dire Straits o de Pink Floyd. Es la distància que separa la intuïció, la crueltat i el desesper de la mera repetició d’una fórmula que s’ha demostrat fàcil, suggerent, excitant, emborratxadora…

Al capdavall, els vídeos de cançons no són sinó espots més llargs que els habituals, d’un producte —la música— tan comercialitzat com qualsevol detergent. I, com en els espots habituals, n’hi ha de bons i de dolents, de xarons i d’estimuladors. Amb la millor tècnica publicitària, però, tots han bastit el missatge pensant —és clar— en el públic al qual es destinen. Per això són productes buits. Els videoclips són el producte neutre per excel·lència. No diuen res però són agradables. Suggereixen no se sap què. Són ambiguament perfectes. Et conviden a volar però no gaire. Un canal de tele que programés vídeos d’aquests durant tot el dia seria el substitut ideal del quadre que tenim a la sala. De passada, faria honor a aquella frase de Picasso que tant va agradar a Tàpies: «Un quadre no és per a decorar un saló…». Té tota la raó: en un saló com cal no s’ha de posar cap quadre, sinó un televisor que vagi passant videoclip darrera videoclip, durant tot el sant dia.





L’UNIVERSAL


Antoni-Maria Claret Serrahima i de Riba, més conegut per l’àlias que formen el nom i el cognom que queden al mig de tota aquesta estesa de noms i cognoms, té el projecte d’inaugurar, en col·laboració amb un parell de socis —el banquer Cesc Montseny i l’estereofonista Santi Sardà— el bar que promet ser la revelació d’aquesta rentrée. El bar es dirà Universal —com els Universal Films, els de l’univers ple d’estrelles lluents i la bola del món que es fa grossa— i estarà en una cantonada privilegiada, en un edifici de planta baixa i primer pis que, fa temps, va ser una cooperativa, en el barri on ara hi ha el 33, el Líquid i el Gimlet d’uptown, el que sembla un horrible hall de casa de postguerra amb pretensions.

El local és una meravella que era a punt d’ensulsiar-se, de tants anys com feia que era tancat. Ara hi estan treballant: treuen la runa, ho netegen tot, reparen el que el temps havia destruït… Diuen que l’inauguraran a principis de tardor, i que al pis de dalt hi haurà tertúlies, com abans, quan feia de casino del barri. Del bar Goblin’s en fugirà alguna. Els del Centre d’Estudis i Debats —que la fan al Monumental del carrer Gran de Gràcia— també hi pensen traslladar la seva.

L’altra nit, tot sortint del 33, vaig estar-m’hi una estona, a la cantonada del davant, mirant-me l’edifici i fent funcionar la vena enyoradissa, d’aquell papasseitià enyor del demà que, de vegades, és més entendridor —sobretot quan portes cinc margaritas al damunt— que no pas el suat enyor de Tahir.

Vaig imaginar-me els qui s’hi faran assidus per sempre més, els qui s’hi faran assidus només al començament, els milers de converses que escoltaran les parets d’aquest edifici ara polsegós i tancat. Vaig tractar de calcular la quantitat de flirts que provaran d’iniciar-se, els molts que no hi reeixiran, els molts que sí; i els molts taxis que els qui hi reïxin agafaran a corre-cuita, amb la més excitant de totes les urgències. Vaig calcular els litres d’alcohol que s’hi beuran, les innombrables borratxeres que s’hi bastiran… Hi haurà gent que s’hi retrobarà, d’aquells qui s’havien perdut el fil des de feia tres o quatre bars, o des del primer Zeleste, o des de La Enagua… Hi haurà qui —parapetat darrera d’un barret de palla— descobrirà el propi o la pròpia amb la pròpia o el propi d’un altre propi o pròpia… S’hi farà teòrica, s’hi farà bugada i, de tant en tant, ens hi avorrirem.

¿Què faríem sense els bars?





LA VIDA CONTINUA IGUAL


Ja és aquí. Va arribar a Mallorca amb samarreta blanca, pantalons blancs i sabates blanques. Era la blancor personificada. Quina diferència, però, amb aquella altra blancor divina del Terence Stamp que, al Teorema passolinià, venia de vés a saber on disposat a enforquillar mare, pare, fill, filla i minyona d’una família benestant. Aquest altre Messias que ara ens ha arribat, duu ulleres tipus Rayban, model Julio Iglesias. És Julio Iglesias i, per si algun bàrbar pagà es negués a reconèixer-lo, ho duu escrit a la samarreta: «Julio Iglesias». És el rei del disc, l’amor secret de tota bona esposa hispanoparlant, i —diuen els qui li fan la propaganda— l’home que, a Las Vegas, ha superat l’èxit de Frank Sinatra i de Sammy Davis Jr. És el Messias de la tackyness, que ha vingut en aquest racó de món per tal de redimir-nos de la nostra mesquina existència.

A l’Auditòrium de la Ciutat de Mallorca va actuar davant d’un públic de mil sis-centes persones, format per reis, ex-reis, metges, cantants, actors, actrius, transvestits, banquers, ex-presidents de govern, escriptors, locutors de ràdio i princeses sense xa de Pèrsia. La premsa s’ha encarregat de fer-nos-en saber els detalls: a Juan Carlos li va dir que era molt simpàtic; quan va interpretar Un canto a Galícia, al fons de l’escenari van projectar la bandera espanyola i —com a deferència a l’ex-rei Constantí— va acabar a ritme de sirtaki.

Val la pena anar-se preparant, perquè a primers de setembre vindrà a Barcelona, a actuar al Camp Nou. Al camp del Barça! Ell, que havia estat jugador del Real Madrid (d’això li deu venir l’obsessió pel blanc!) quan encara no era Zanussi i que, si no arriba a ser per la lesió que el va allunyar del futbol, encara hi fóra…!

Julio Iglesias cantant a can Barça: la Loapa més constitucional de totes.

A la revista «Diez minutos», Iglesias explica els seus somnis i desitjós. N’hi ha un de ben bo: «M’han demanat que canti l’himne nord-americà en un programa transmès per a cent cinquanta milions de persones. Probablement diré que sí. Però si això succeís a Espanya, segur que sortirien crítiques negatives. És més: tinc l’himne espanyol escrit, i crec que el cantaré en alguna ocasió. La meva bandera és l’espanyola i tota la resta sobra. Respecto els altres; demano respecte al que és meu». No hi ha cap mena de dubte que el camp del Barça, que Núñez va negar a una Crida en crisi, podria ser el lloc indicat per a fer-ne l’estrena. Amb l’Escolania de Montserrat fent-ne els cors.

I encara hi ha qui se sorprèn que Julio Iglesias no actuí al País Basc.





NITS SENSE L’ENCARNA


Diuen que Encarna Sànchez, l’Encarna de noche de Ràdio Miramar, plega. Fa dies que corre la brama i ningú no ha dit que sigui falsa, la qual cosa potser vol dir que és certa.

¿I els seus milers de fans? ¿Ens quedarem efectivament orfes de la més important demagoga de la llagrimeta que hem patit en tota la història de la radiofonia? Al «Ciero», F. J. Vilarifio explica que ni la Ser, ni Antena-3, ni Cadena-80, no li han fet cap mena d’oferta temptadora… Greu error. Es pensen que ja no està de moda, però s’equivoquen. Amb una bona mà de pintura, Encarnita encara en té per estona…

¿En què consistiria la mà de pintura? En adaptar-se al temps. Fa quatre o cinc anys, el mot d’ordre era «desencís», i l’actitud radiofònica que es venia, la demagògica-populista. Ara, del desencís ja no en parla ningú, tret de quatre tocatardans, d’aquells que fa cinc anys encara deien que «menjar bé és burgès», tòpic que —encara que no consti a l’apèndix de l’Enciclopèdia— quedà definitivament arraconat fa deu anys, amb l’aparició a l’escena «popular» de Paul Bocusse, Xavier Domingo i Pepe Carvalho. Tan dolent com arribar tard al tòpic gregari del moment és viure indefinidament d’una rifeta que, si bé un dia va ser viva, ara ja és ben morta, i put. L’Encarna va arrencar molt bé, però hauria d’haver evolucionat. Cal sintonitzar l’esperit de l’època. En el moment oportú, Bob Dylan va saber deixar el folk i electrificar-se. Semblantment, Alberto Cortez va deixar la cançó «melòdica» per passar a la «compromesa». El problema és que després no va saber fer el salt posterior. Quan va caldre, Polanski va abandonar allò que en podríem dir «el cinema difícil» per anar-se’n a Hollywood. Els problemes del poeta Jordi Combaià li neixen, precisament, de no haver sabut fer el salt: s’ha aferrat a la xiruca sense saber descobrir els avantatges d’unes Lotusse.

L’Encarna Sànchez hauria de donar alguna cosa diferent a la nena sordmuda que vol un màdelman d’astronauta, i al iaio que necessita un ronyó, i a la dona abandonada amb quinze criatures i un televisor en blanc i negre. Per plorar, aquests, amb «El caso» i el programa televisiu «Vivir cada día» ja en tenen ben bé prou. L’Encarna els hauria de fer enlairar de la quotidianitat grisa, ni que fos un pam. No seria cap mala idea organitzar una mena d’ «Un, dos, tres…» entre els oients habituals de l’Encarna. Per comptes de cotxe, podrien regalar aquella cadira de rodes amb tres marxes, tan ben acabada… Per comptes d’un viatge a Hawai, un viatge a Lurdes, aprofitant que ara hi ha el Papa Wojtila. El viatge podria ser retransmès en directe per l’Encarna i patrocinat per alguna clínica amb pretensions…

Paloma Gómez Borrero, que et quedes sense feina!





¿BILINGÜES? QUADRILINGÜES!


Aquest és l’any dels italians. Barcelona n’està absolutament ocupada. Te’ls trobes amb tota mena d’autos i motos. Genovesos, milanesos, napolitans, romans, veronesos… Tots tenen la característica comuna de dur l’acompanyant del conductor atabalat per un mapa desplegat del qual no comprèn ni tan sols on és el nord. Són xerraires i a la mínima oportunitat —usualment: de finestrella a finestrella d’auto, en un semàfor en vermell— et demanen on és Badalona, o Cambrils.

Vet aquí una bona ocasió per recuperar els segles perduts i refer els lligams amb una cultura que és ben a prop de la nostra, i practicar l’italià que hores i hores d’audició del festival de San Remo van deixar impregnat en la nostra pell de fills de cinquanta. Això de l’italià, la canalla ho té més pelut: els seus anys d’infantesa ja no van estar poblats ni de Mines ni de Jimmies Fontanes, sinó de Credence Clearwater Revivals.

Aquest agost, passejar per la Rambla és destruir el clixé segons el qual, a Barcelona, els dos idiomes que se senten pel carrer són l’espanyol i el català. Després d’un parell d’hores, comences a demanar-te si, per aquesta «solidaritat» autofagocitadora que tant ens agrada als catalans, no fóra ja hora —si la invasió italiana ha de perpetuar-se i institucionalitzar-se els estius vinents— de declarar co-co-oficial l’italià, ni que fos només 1 agost de cada any. Si tan bo diuen que és el bilingüisme, més bo encara serà el trilingüisme.

I, posats a fer, qui diu trilingüisme, diu quadrilingüisme: a l’italià podem afegir-hi l’anglès, que cada cop més és idioma habitual no ja l’estiu a la costa, sinó l’hivern, als bars avisats de Barcelona. ¿No diuen que hem de ser realistes i universals? Doncs deixem-nos de ximpleries i anem directes: per a les relacions internacionals, l’anglès. Ho diu en Lluís Urpinell, que s’ha proposat d’editar —a Barcelona— un diari en anglès que duria el nom de «Catalonia». No seria pas el primer diari en anglès d’això que —ben innocentament— en diem casa nostra. A Mallorca ja fa anys que en surt un i el fet és d’allò més usual a les ciutats civilitzades. Des de París —que és un exemple de ciutat poc propensa a les vel·leïtats estrangeritzants— fins a Buenos Aires, passant per Bangkok, hi ha diaris en llengua anglesa arreu del planeta.

—No sé perquè els catalans sou tan tossuts a conservar la llengua —diuen que deia, més o menys, Unamuno a Carles Riba. ¿Que no us adoneu que d’aquí a cent anys tothom parlarà anglès? .

—Exactament —responia Riba. Per això mateix, nosaltres farem el salt directament a l’anglès.

Sense intermediaris interessats.





BANGED BARCELONAN BABY


La revista pomo sueca «Pirate» és editada per la companyia Private Press AB, d’Estocolm, propietat de Berth Milton. En el número 8, que ha estat posat en circulació fa cosa d’una setmana, el primer reportatge fotogràfic —que ocupa vint-i-dues de les seixanta-quatre pàgines de la revista— es titula Banged Barcelonan Baby. La protagonista és una noia amb dues trenes lligades amb cintes roses i arracades com cireres, vestideta de rosa i blanc i amb els llavis vermells, que vol passar per adolescent i barcelonina i que, diguem-ne, fa el fet amb dos senyors.

Les revistes de la Private Press AB passen per ser les més acurades del món. La diferència entre «Private» i «Pirate» és l’escatologia, absent en la primera i força present en la segona. Van aconseguir el prestigi gràcies al fet que els suecs van tenir abans que ningú lleis permissives sobre el sexe. Això els va permetre de crear una indústria pornogràfica sense competència. I quan els altres països van anar afegint-se al tren —sobretot Alemanya i els Estats Units—, els suecs duien l’avantatge de l’experiència que donen els anys de rodatge.

Que una revista de la importància de «Pirate» faci que la protagonista del primer reportatge del número actual sigui —de debò o simuladament— barcelonina, és un fet important. La revista es distribueix arreu del món, amb un tiratge considerable, i no ha pas de ser menystinguda la publicitat que això representa per a Barcelona.

No sé pas perquè, però m’ensumo que ni el departament de Turisme de la Generalitat ni qui, a l’Ajuntament, s’encarregui de la promoció turística de Barcelona, no hi tenen res a veure, en aquesta inesperada iniciativa. Fóra ben interessant, però, que totes dues entitats es posessin en contacte amb l’imperi porno de Milton, per a possibles col·laboracions futures… Si s’ha de sortir de la crisi, cal deixar-se de punyetetes puritanes.

Que jo sàpiga, tan sols en una altra oportunitat va aparèixer un detall català en una revista porno. Va ser fa cosa de tres anys, a la mediocre fotonovel·la porno «Supersex», francesa, al número titulat El tresor de Hong-Kong. Allà, a més del cognom català d’una de les models —Francette Maillol—, els lectors vam tenir la sorpresa de comprovar, a les dues fotografies de la pàgina 5, com l’heroi i l’heroïna es troben a l’aeroport de París, davant d’un auto aparcat que duu, al costat de la matrícula perpinyanesa, la C quadribarrada.

Aprofitant que tothom va a la Generalitat perquè els munti el xiringuito, ¿no hi haurà cap editorial catalana interessada a demanar al departament de Cultura de Max Cahner una subvenció per tirar endavant una col·lecció pornogràfica? Aquesta normalització del català que diuen, també passa per aquí, ¿oi?





ESTIRP DE VALENTS


Aquests dies, els diaris publiquen unes fotos del ministre espanyol de l’Interior, José Barrionuevo, passejant per Donosti, acompanyades d’un text on s’hi diu que està passant uns dies de vacances a aquella ciutat basca, que va sortir a passejar per la Concha, i que va anar a comprar cosetes, acompanyat per la seva senyora esposa i pel governador civil de Guipúscoa, Julen Elgorriaga. Diu també que els donostiarres es giraven a mirar-lo i —sobretot— remarca que Barrionuevo va tenir la gosadia de passejar-s’hi sense escorta.

¿Sense escorta? Ara, germans, posin-se la mà al pit i pensin-s’ho tranquil·lament durant quinze segons. ¿De debò s’empassen que Barrionuevo es passejava per Donosti sense escorta?

Un servidor no s’ho creu ni gota. A no ser que surtin amb la subtilesa que Barrionuevo no duia escorta, i que qui sí la duia era la seva senyora o el governador civil, que l’acompanyaven, amb la qual cosa, és clar, el senyor ministre «no duia cap escorta» encara que anés envoltat de dotzena i mitja de goril·les que, oficialment, no eren més que els guardaespatlles de l’esmentada seva senyora esposa o de l’esmentat governador Elgorriaga.

Però tot això no ho diu la notícia. La notícia diu que no duia escorta. ¿Què volen demostrar? ¿Que Barrionuevo és un valent de la gloriosa estirp dels conqueridors d’Amèrica? ¿Que els bascos són més pacífics del que «uns quants eixelebrats» ens volen fer creure i que, doncs, Barrionuevo pot passejar per una ciutat basca sense por a prendre mal?

Per tal de deixar-nos ben corpresos hagueren pogut fer les fotos amb una mica més d’imaginació. Primer de tot, més extres. I tots amb txapela, passant pel costat de Barrionuevo, somrient-li i encaixant-li la mà, com Wojtila quan va a països del tercer món. I, com a fons, hi hagueren pogut posar un decorat que imités la façana de l’Ajuntament donostiarra, plena de banderes: bandera per al papa, bandera per a la mama, bandera per al nen, bandera per a la nena… Bandera local, bandera basca, bandera constitucional (abans en deien espanyola), bandera europea, bandera de l’Onu… Fins n’hagueren pogut posar una de la Falange. Segur que el senyor Barrionuevo ho hauria considerat un detall emotiu, que li hauria fet recordar la seva joventut falangista, quan no tenia tanta experiència…





¿GAIS? ECS, UIX!


Ves per on, enmig de les calors de l’estiu, a la bústia d’aquest diari ha començat una polèmica ben sandunguera. Primer va ser el senyor Josep Alabart i Castro, que fa dies es queixava que la paraula «gai» fos utilitzada com a sinònim d’homosexual. Abans-d’ahir, el senyor Santiago Camprodon i Gobern hi va dir que hi estava ben d’acord. Segons sembla, als senyors Alabart i Camprodon els toca el voraviu que la paraula «gai», a més de «que dóna alegria» vulgui dir homosexual. Molt comprensiblement, el senyor Camprodon està consternat perquè un cosí seu, Felip Graugés i Camprodon, va ser proclamat Mestre en Gai Saber l’any 1936, i ara, quan ho diu a algú, li ha «d’explicar això que comenten de la formosa paraula gai, relacionada amb la poesia. I no pas i de cap manera amb la degeneració sexual». Ja ha de ser ben fotut, ja, haver d’anar explicant que això que el cosí fos Mestre en Gai Saber no vol pas dir que fos sarassa, sinó poeta…

El senyor Camprodon diu que els homosexuals són uns «degenerats», una «nafra desviacionista»… I diu que «és molt de doldre» que «en vulguin fer un orgull, en lloc d’amagar-se’n». Ja era hora que algú parlés clar! Això de dir-ne gais, dels maricons, és una plepa per als poetes; tret del cas —és clar— que el poeta, a més de Mestre en Gai Saber sigui dels «de la mà caiguda», que en diuen a Puerto Rico. El senyor Camprodon no en diu pas gais, dels maricons. En deu dir mariques, marietes, xiscletes, invertits, efeminats, de la sèrie B, del ram de l’aigua, de l’altra vorera…

Senyor Camprodon, estic amb vós. Vós i jo, heterosexuals convençuts, podem fer grans coses, plegats; i no em malinterpreteu… Per començar, podríem matar-los a tots: no deixar ni un sarassa sobre la faç del planeta! ¿Com els matem, però, senyor Camprodon? ¿Afusellats, a la pedrera de Montjuïc? ¿O penjats, un a cada palmera de la ciutat…? ¿O amb gas? ¿Sabeu què? Podríem aprofitar els pàrkings del passeig de Gràcia, ara que són bastant buits, tancar-ne les portes, hermèticament, i injectar-hi gas… Quina delícia, ¿oi, senyor Camprodon? Després, del greix dels cadàvers en podríem fer sabó; i dels ossos, botons. O enviar els cossos al senyor Carulla, perquè en faci avecrem xup-xup. ¿Oi que estaria bé? ¿Què li semblaria tot de sopes de sobre fetes a base de «degenerats» d’aquests? La sopa d’invertit amb pastanagues fóra deliciosa… ¿I què me’n dieu d’una menestra de marieta? ¿I unes verdures de la sèrie B? ¿I uns xiscletes amb beixamel? ¿I la crema de marica amb xampinyons? Ah, quina delícia!

Tot menys que el bon nom del vostre cosí quedi en entredit, senyor Camprodon!





BAGASSES AMUNT, BANDARRES AVALL


Diuen que Rodolf Guerra, regidor dels districtes primer i cinquè de Barcelona, vol esbandir del barri la delinqüència, la prostitució i això que en diuen la marginalitat. El senyor Guerra vol canviar el procés de degradació d’aquests barris, netejar la Rambla i deixar-la polida i lluent. Fa un parell de setmanes, va dir que «no tolerarà les activitats que puguin afavorir l’extensió de la influència del món de la il·legalitat, de les cases de joc, de les sex-shops i de les màquines escurabutxaques, que cada cop són més i més freqüentades». Per aconseguir-ho, augmentarà el nombre de guàrdies urbans. A més esbandirà els músics sorollosos i els artistes mafiosos, diu. I la gent que ven articles polítics l’enviarà al parc de la Ciutadella. I en certes zones, per tal que no s’hi pugui pintar a terra, canviarà la mena d’asfalt.

També n’esbandirà la prostitució. A partir de setembre, obligaran les bagasses «a circular o ser en llocs tancats». «Pretenem —diu el senyor Guerra— que no exerceixin la seva activitat en la via pública…». Això sí que ens ha deixat esmaperduts: mai no hem vist cap bandarra que exercís «la seva activitat en la via pública». El que el senyor Guerra deu voler dir és que, en la via pública, atrauen els clients per tal de, després, «exercir la seva activitat» en una de les cases d’habitacions properes…

En fi: el cas és que les faran circular o ser en llocs tancats. Amb el diccionari a la mà, un lloc tancat amb meretrius no és altra cosa que un bordell. Vés per on, això serà la resurrecció del bordells! La idea del senyor Guerra és magnífica. Amb tanta proliferació de cases de relax i de massatges, la canalla d’aquest país no hem sabut gaire bé què era una casa de barrets com Déu mana, d’aquelles que expliquen els avis, i de la magnificiència de les quals ens hem fet una idea aproximada gràcies a la Roma del senyor Fellini o la Pretty Babe del senyor Malle. A Nova York, l’Ajuntament del senyor Koch està entestat en una empresa similar: netejar el carrer 42 (que, en novaiorquès i en gran, ve a ser la part baixa de la Rambla barcelonina) i per fer-ho no se’ls ha acudit res millor que proposar d’enviar tot el comerç del sexe al Lower East Side, barri obrer els carrers del qual són el principal mercat de droga de la ciutat.

Com si, aquí, enxampessin el ramblam i el duguessin al Verdum… La solució del senyor Guerra és molt més llaminera i explica, de passada, perquè estan construint de bell nou l’edifici de la Carassa, antic bordell a la cantonada dels carrers Mirallers i Vigatans. ¿Una residència d’avis, diuen que hi volen fer? Ha!





BOBBY DEGLANÉ


S’ha mort d’allò que les senyores Maries en diuen «un mal lleig». Tots els diaris en van plens. S’han desfermat les lloances i els panegírics. A «El periódico», Federico Gallo recorda els grans mèrits del locutor. «Que respeto yo te tenía! Que respeto yo te tengo! —diu l’ex-governador civil d’Albacete. Tú que habías snobado a los aristócratas de Madrid, tú que te habías fotografiado con los vencedores caballos de tu cuadra en el hipódromo, tú que te llevaste de calle a media España —y qué España—, tú, que convoyaste dignificaste a media profesión, tú que debías haber sido cupón en la cartilla de racionamiento». Tot això i molt més diu Federico Gallo, ex-governador civil d’Albacete i militant d’Alianza Popular fins fa uns mesos, quan va passar a ser director dels serveis informatius de Ràdio Barcelona, i va haver de dimitir per tal de dissimular una mica.

No vaig pas viure l’època del Bobby Deglané radiofònic. Vaig coneixe’l quan, els últims anys seixanta o els primers setanta, feia, els diumenges al migdia, a Tve Sa, aquell programa amb Mario Beut, Marisol Gonzàlez —que després es va fer militant de Fuerza Nueva— i alguna altra noia. Durant tot el programa no parava mai de somriure —tots somreien, en aquell programa: inquebrantablemente— i de dir «príncipe catalán» a Mario Beut. Era un cavaller almivarat. Diuen que, a la ràdio, al programa Cabalgata fin de semana, cada cop que trucava una dona, Bobby Deglané preguntava «¿Señora o señorita?». Si li responien que señorita, Deglané deixava anar, sempre: «Serà porque usted quiere». Entendridor.

Tenia somrís de peix, i celles de dimoni d’Els pastorets. En alguna d’aquelles innombrables reposicions de cine madrileny a què tan afeccionats són els de Tve Sa, vam veure’l a Historias de la radio aquella pel·lícula de l’any 1955 que —almenys a mi— em va fer sentir vergonya aliena per aquell món carrincló i autocomplagut, míser i victoriós. Deglané era un dels més brillants exemples de l’estil arnat i tercermundista. Junt amb Matías Prats, va ser la veu de la més negra postguerra, de l’obscurantisme i de la intransigència orgullosa. Al seu enterrament, és clar, hi ha assistit l’ambaixador del Xile pinochetista, Mario Fontecilla.

A la làpida de la tomba, sota el nom i les dates de rigor, hi haurien d’haver gravat aquella seva immortal frase: «Los catalanes, en vez de hablar, ladran: como los perros». Mari Santpere hi hagués pogut enviar una corona de flors, amb una cinta negra amb la frase «A Catalunya, a molts gossos els diem Bobby» escrita en lletres gòtiques, amb purpurina daurada.





QUI DIA PASSA…


L’estiu s’acaba. Els símptomes són ben clars: ja hem tornat a tenir futbol i pluges. El Barça, tot i haver-se endut el Gamper, ha fet estar amb l’ai al cor els barcelonistes com cal. I això, afegit a l’anar i venir atrafegat dels bombers recollint l’aigua de les botigues inundades, és senyal inequívoca que la fi de l’estiu és ben a prop. La plaça Cerdà ha tornat a convertir-se en un estany, com cada vegada que, per comptes de quatre gotes, en cauen sis. La fi de l’estiu me la va anunciar, la nit del primer aiguat, el degoteig continu d’una de les sis goteres que han aparegut al sostre de casa, degoteig que queia, infal·lible, sobre el contestador automàtic, fins al punt de deixar-lo inutilitzat: pitgis el botonet que pitgis, emet un so boig, mentre —sense que ningú no truqui— el comptador digital de trucades marca una trucada cada dècima de segon, fins que arriba a 999 i torna a marcar 000 per a, tot seguit, tornar a començar. Marcelo Cohen, que ha tornat de conversar amb els grups ecologistes de Formentera, diu que són les forces de la natura contra la tècnica i la incomunicació.

S’acaba l’estiu i les senyores, egoistes, es guardaran les sines dins de les bruses, i no ens les tornaran a ensenyar —públicament— fins l’any que ve. Els xiringuitos de la platja plegaran veles ben aviat. Se n’aniran els italians, sense dir-nos si pensen tornar el juliol vinent. (Al consolat diuen que no en saben res).

La pell se’ns anirà empal·lidint, i d’aquí a quinze dies ja no quedarà res d’aquell bru espectacular que, en algun moment d’aquests tres últims mesos, vam aconseguir. A poc a poc, anirem canviant els daiquiris pels whiskies, i a un dels dos millors bars del món —el bar Llorenç, del carrer Pavia—, el Josep ens substituirà el porró de barrejat —cervesa i gasosa— pels calents.

Els polítics professionals —aquells que, durant l’estiu, hem vist en banyador, a totes les revistes i diaris— es posaran la camisa emmidonada i somriuran menys. Nosaltres encendrem els llums més d’hora, i els noctàmbuls estaran contents perquè hi haurà més nit.

Pagarem més de calefacció, o patirem per pescar un camió de butà al xamfrà. Dormirem amb pes de mantes al damunt i per Nadal tindrem l’esperança secreta que nevi com el Nadal d’aquell any que es va morir aquella actriu rossa, que van fundar Edicions 62, i que vam fer primer de batxillerat. I anirem molt al cinema, i mastegarem xiclet tota l’estona, i quan surtin els títols de crèdit l’enganxarem discretament sota el seient.

El primer dia que no ens calgui ja l’abric, sabrem que la cara assolellada de l’any torna a ser prop: s’acabaran les pluges i el futbol, les senyores tornaran a descordar-se les bruses, els piròmans a divertir-se, i nosaltres a tenir lloc per aparcar, al carrer.





SOTILLOS


La notícia diu, exactament: «El portaveu del govern, Eduardo Sotillos, ha rebut un homenatge dels seus col·legues i amics de la Peña Malaguista Liceo. Sotillos va rebre diversos obsequis i condecoracions de les personalitats que van voler sumar-se a Tacte. Sotillos va recordar que va haver de viure a Màlaga per consell mèdic, quan una depressió que va patir fa deu anys el va obligar a buscar un lloc tranquil per viure. Sotillos va explicar que “la meva estada a la ciutat de Màlaga, a casa del meu company i amic Alejo García, va ser un miracle que em va fer recuperar les ganes de viure”».

Qui ho havia de dir! Un està acostumat que pateixin depressions els actors, i no pas els ex-locutors ara portaveus del govern central. I, ves per on, aquella cara seriosa, que sempre que apareix a la televisió et fa pensar «Ai, ¿quina desgràcia ens anunciarà ara?», fa deu anys va ser víctima d’una depressió tan forta que —segons ell mateix diu— havia perdut les ganes de viure.

Coses així et deixen ben sobtat. Amb la mania que li tinc, saber tot això m’ha fet sentir ben culpable. La mania que li tinc no és pas perquè fos del Seu, ni per res en especial: és per la cara que fa. ¿A vostè no li ha passat mai, d’anar amb metro i veure algú que li cau tan malament que, sense cap motiu, li ventaria un cop de puny allà mateix? És allò que, a l’època dels hippies i dels al·lucinògens, en deien males vibracions. («A l’època dels hippies»: ja fa temps que en parlem com qui parla de l’època dels romans o de la dels dinosaures…).

Ara, a Eduardo Sotillos, me’l miraré amb més respecte. I quan surti per la tele, tot i que continuaré aferrant-me als braços de la butaca, i tocant-ne la fusta, pensaré: «Pobre home. Fa deu anys va patir una greu depressió». Tindré sempre el Dictionnaire de la Psychologie de Norbert Sillamy al costat del televisor. Quan Sotillos m’anunciï que el govern central vol fer-nos empassar les deixalles de la Loapa gola avall i peti qui peti, jo consultaré el diccionari i pensaré: «Fa deu anys va passar per un estat morbós caracteritzat per la disminució del to i de l’energia». Quan anunciï que el govern del qual és portaveu continuarà amb la impugnació de la llei del català, jo pensaré: «El sentiment d’inferioritat que resultava de la depressió li augmentava encara més la malenconia». Quan un dia d’aquests ens anunciï que el Parlament no té dret a legislar ni sobre això ni sobre allò, pensaré: «Fa deu anys ell era un subjecte deprimit, incapaç d’afrontar la menor dificultat. La seva impotència el feia patir, i tenia la impressió que les seves facultats intel·lectuals estaven degradades». Cada vegada que aparegui, pensaré: «Potser ara, quan s’aixequi, desaparegui de davant de les càmeres i es quedi sol, es quedarà trist i deprimit…».





SUMPTETA


Sumpteta,

Finalment m’he decidit a venir a Prada. Amb el Quique, la cosa va arribar a extrems insuportables. Des d’aquella nit que va venir amb el bateria de Derribos Arias, cada nit venia amb algun amic o altre. I això no és vida. Quan li vaig dir què en pensava, se’n va anar, mosca, ell i l’Orquestra Mondragon sencera, que havien vingut aquella nit. No l’he vist més.

Prada és preciós. La Universitat està molt bé i a la nit sempre hi ha gresca. Fem ball al gimnàs i tot té un ambient d’improvisació molt lúdic. Quan no fem ball al gimnàs, el fem a la plaça del poble. Hi ha hagut xerrades molt interessants: una sobre seducció i una altra sobre nu i pornografia. Les fem a una aula que en diem Debatòdrom. Té gràcia, ¿oi? De «debat» i de «-òdrom», com velòdrom, canòdrom… Després de la xerrada sobre nu i pornografia, vam fer una despullada general al gimnàs molt divertida. En contrast amb l’ambient despolititzat i amb la manca de consciència nacional i lingüística que hi ha a Barcelona, la gent de Prada és una joia. A més, de tant en tant vaig al poble, a fer un café au lait i practico francès.

Vaig anar a saludar en López Llavi. Li vaig dir si em recordava del Goblin’s i, encara que va cuitar a dir que sí, va fer cara de no recordar-se’n gaire. Vam quedar per anar a sopar plegats, algun dia, però la Universitat ja s’ha acabat i com que sempre hem sortit en grups de deu o dotze, doncs res…

He conegut un noi molt interessant. Es diu Joaquim Auladell i va fer una conferència molt estranya, sobre les dites, la imaginació i els Països Catalans. Em va semblar molt original, molt esotèrica. Quan va acabar, vaig anar a dir-li-ho, i vam estar parlant una estona.

Em va preguntar si m’interessaven les historietes, i si era una avisada. Jo li vaig dir que què era això de ser avisada i em va dir que si ho preguntava era que no ho era. Em vaig quedar amb un pam de nassos.

Després em va dir que a la seva habitació tenia unes historietes que em volia ensenyar. Em vaig ensumar que es tractava d’aquell vell i conegut truc del «puja a casa que t’ensenyaré uns discos nous que tinc…», però va resultar que sí, que tenia les revistes d’historietes que deia. Una és com si fos de debò, i es diu «L’arlot». L’altra és més de nyigui-nyogui. Ell diu que és un fanzine per a avisats. Es diu «Nyaca». Imagina’t…

Jo ja em pensava que, ves per on, havíem pujat tan sols a veure les historietes, quan va resultar que també… Ai, he de deixar-te, que em criden per anar a dinar a Amélie-les-Bains. La cuina francesa és la millor del món!

Res més. Petons,

Laia.





SENZA TV3 NON SONO NESSUNO…


Com era de preveure, la notícia que l’emissió televisiva que Tv3 oferirà el 10 de setembre arribarà tan sols al Barcelonès, al Vallès, al Maresme i al Baix Llobregat (i al poble de Vilada) ha entristit els que viuen a altres comarques. La bústia d’aquest diari se’n feia ressò fa tres o quatre dies. I amb tota la raó del món.

Siguem pràctics, però. ¿Què pot fer la gent que —bé pel lloc on viuen o perquè tenen antenes que miren cap a Madrid— no podran captar Tv3 i, malgrat tot, voldran celebrar jorn tan gloriós? Si estigués en aquesta situació, m’asseuria davant del televisor, amb una ampolla de Glenlivet al costat —«How dare the Glenlivet be so expensive?»— i, tot mirant la pantalleta buida, imaginaria.

Es tractaria d’imaginar pel pur plaer de deixar córrer el cervell, convenientment greixat amb successius gotets de Glenlivet. Per exemple: a les 16.22, que és l’hora en què començarà «Dallas», podríem imaginar una història paral·lela. En la qual, per exemple, Sue Ellen accedís al càrrec de regidora de cultura de l’Ajuntament de Dallas, mentre JR tradueix aquell enorme spot publicitari de madalenes que va escriure Proust… ¿Qui seria el jardiner, però? Massa complicat. Fora… Nou gotet de Glenlivet. JR acaba de publicar una novel·la que ha guanyat un premi gros. La novel·la és feta de diapositives congelades dels moments sense acció de la vida d’un pintor texà que va viure a Venècia. Tot Dallas diu que no és una novel·la, sinó un dietari, i a JR li puja la mosca al nas. A la fi, s’emprenya amb la pobra Lucy, rossa i mamelluda, que feia de model d’un fotògraf maníac, i ara s’ha lletraferit i ha escrit un article irònic sobre la novel·la, a un diari on JR havia col·laborat de jovencell. El diari es nega a publicar-li l’article. ¿Sap tocar el piano Sue Ellen, però? Massa complicat. Fora… Nou gotet de Glenlivet. Comencem ara per Bobby. Bobby, bonàs i casolà, acaba de pujar a la muntanya més alta de Texas —que, de fet no es una muntanya, sinó un pou de petroli— i quan torna es troba que ha de donar la direcció de l’emissora de tele que controla a un periodista busca-raons que se li presenta al despatx amb un dossier sobre petrolis Ewing… Mentrestant, la Pamela, que es vol independitzar, munta una floristeria en un carrer elegant de Dallas…

Hi ha molts Dallas a imaginar. I com que Fort Ti, la pel·lícula tridimensional de la nit, no sabem ben bé de què va, a l’hora que la passin podríem imaginar-ne alguna altra. Per exemple: Deep Throat, aquella pel·lícula una mica pujada de to i protagonitzada per Linda Lovelace, que diuen que Albert Jané —que té força experiència en el doblatge de pel·lícules, encara que siguin infantils— ha de traduir al català —amb el títol de Gorja pregona—, dins de la campanya «Català al cinema».





¿«TELÈFON»?


Resulta que a una seqüència de la pel·lícula Pa d’àngel —el rodatge de la qual ha de començar els primers dies de setembre— ha de sortir una cabina telefònica.

Com que facció de la pel·lícula té lloc en aquest país que trepitgem, al director —Francesc Bellmunt— li va semblar que la cabina havia de ser retolada en català. Encara que, ara, totes les cabines duguin el rètol «teléfono» és de pura lògica —va pensar Bellmunt— que, ni que sigui en estricta aplicació de la tan lloada —quan els interessa— llei bilingüista, les cabines ja haurien de ser retolades, almenys dues cares en català i dues en espanyol. Deu ser cosa de setmanes, que en canviïn els rètols, va pensar. Aquesta suposició li semblava confirmada pel fet que les actuals guies telefòniques repeteixen les instruccions en tots dos idiomes. Encara que, ben pensat, haguera pogut fer-lo sospitar el fet que, encara que les cobertes i les instruccions de les guies siguin en tots dos idiomes, els carrers apareixen sempre escrits en espanyol —calle Nápoles, plaza Narciso Oller, paseo San Gervasio—; igual que, a les pàgines grogues, les professions i les activitats mercantils i industrials són també relacionades únicament en espanyol: artes gràficas, comadronas, chacinerías, rodamientos…

Així doncs, Àngel Gauna, cap de producció, se’n va anar cap a la delegació, sucursal o com ne diguin de la Telefònica, a Barcelona, i els va explicar tot això que hem dit: que rodava una pel·lícula, que li interessava una cabina amb el rètol en català, i que encara que no les haguessin col·locat als carrers, bé prou devien estar treballant-ne alguna maqueta… El van mirar amb ulls com taronges i, sense ni tan sols esquerdar-se’ls la cara de vergonya, li van dir que no hi ha ni tan sols el pre-projecte de retolar cap cabina en català.

El següent pas ha estat escriure a Madrid al president de la Telefònica, senyor Luis Solana, germà —per cert— del ministre de Cultura del govern central. Com que ha escrit fa pocs dies, el fet de no haver rebut resposta encara no fa sospitar res. Ben modestament, un servidor els ha suggerit que, si la resposta és negativa, filmi la seqüència en una de les cabines del barri de Gràcia, en les quals, de fa temps, l’accent ha estar retocat i les os finals de la paraula «teléfono» han estat tapades amb el mateix to de verd del fons plàstic emprat per la companyia.

Els de la Telefònica es deuen estar mirant la carta, sense acabar-se de creure que no vingui de Sant Boi. ¿Cabines de telèfons amb el rètol que digui «telèfon»? Quina idea més absurda… ¿Oi, senyor Solana?





GLUPS!


És ben angoixant, això d’anar a l’estrena d’un film o d’una obra de teatre, i haver d’esperar dos o tres dies —fins que surtin les crítiques— per saber què se n’ha de dir. Ara mateix, vau anar fa poc al Grec, a veure Glups!, el nou espectacle dels Dagoll Dagom i us ho vau passar molt bé: us va agradar força i vau riure molt, potser massa. Afortunadament, ara ja sabeu què heu de dir quan, recolzats a la barra del bar, us toqui comentar-lo amb l’amic o l’amiga que tingueu al davant. Primer, això sí, heu de ressaltar que han millorat des del darrer espectacle, que canten i que ballen més bé, que daixonsis i que dallonsis però… (si voleu quedar com una persona conscient, precisa i crítica, heu de deixar anar sempre un «però», sobretot després d’unes quantes lloances). Tot repapant-vos a la barra, agitant el got llarg que teniu a la mà, i fent-ne dringar el glaç, doncs, heu de dir: «Però… és superficial».

Si la conversa continua, us caldrà aleshores justificar com és que fa un any dèieu que les historietes de Lauzier —en les quals es basa l’obra— eren «punyents, amargues i angoixants sàtires de costums». La solució és fàcil. Són molts anys d’experiència els que us han ensenyat a justificar per què fa un any defensàveu el tòpic exactament contrari al que ara defenseu. En el cas de Glups/, la cosa és elemental: podeu dir que la diferència de media —cal dir media en anglès llatí, és clar— fan que allò que en les historietes és «una profunda crítica costumista», molt valuosa, sigui «superficial» en teatre… Si, per una d’aquelles punyeteres coses de la vida, el paio o la paia que teniu al davant us pregunta com és, doncs, que us vau entusiasmar no fa gaire amb Ain’t Misbehavin’, obra que és molt més superficial que Glups!, cuitareu a dir-li que allà eren els balls i les cançons, tan admirablement interpretats, el que us emocionava. Si, així i tot, el vostre company de conversa persisteix a recordar-vos que no parlàveu pas de la coreografia o de la música, sinó de la profunditat temàtica, gireu un moment el cap per demanar un altre whisky al cambrer. Potser encara sentireu que el vostre interlocutor es demana, en veu alta, com és, doncs, que sempre defenseu El Molino com el millor teatre del país, i si el trobeu gaire profund, El Molino… Quan us gireu, però, vós ja parlareu d’un nou tema, com si haguéssiu oblidat l’altre. Una fórmula que es porta molt, aquests dies, és allò de dir: «Per cert, que terribles, els aiguats d’Euskadi, ¿no?, i és com a meravellosa, ¿no?, la solidaritat de tot l’Estat, ¿no?». Per dintre, això sí, us penedireu d’haver-vos deixat anar, al Grec, i d’haver rigut tant d’aquella obra banal. Compte, però, que en sortir al carrer no us rebi una gran ovació i us trobeu, sense saber com, al bell mig del Grec, convertit en un personatge més d’aquests Glups! «tan fútils».





SOBRETAULA A CAN PARELLADA


Ho comentàvem fa cosa d’una setmana amb Ramon Parellada, ànima —que es diu en aquests casos— de l’extraordinària fonda del carrer de l’Argenteria que duu el seu cognom per nom, i de la qual ja en va cantar les excel·lències, en aquest mateix diari, el docte doctor Scòpius.

Doncs allà ens estàvem, fent-la petar a l’hora de la sobretaula, i tastant el deliciós aiguardent de brisa de la casa, i vam arribar a la conclusió que no té cap mena de lògica que cambrers que malden per a aprendre on s’ha de col·locar exactament la forquilla i la copa d’aigua i la de vi, a l’hora de parar taula, i que s’esforcen per saber com s’ha d’obrir correctament l’ampolla de xampany, i que es preocupen per servir el comensal pel costat que cal, gent que deu haver estudiat —suposo— a alguna mena d’escola d’hosteleria per arribar a ser cambrers perfectes, no parlin l’idioma dels clients.

Aquella vella argúcia que fa que, tot i que et responen en espanyol, entenen el que els dius, a aquestes alçades ja és absolutament rovellada. Una altra cosa fóra si aquests senyors es dediquessin a pintar parets. Però, abans que cap altra cosa, se suposa que els cambrers són allà, als menjadors de les fondes per servir els clients, per fer-los sentir-se còmode ¿Com puc jo, client, sentir-me còmode en un restaurant on el cambrer, que tant s’ha esforçat per aprendre tots els ets i uts de l’ofici, em menysprea fins a tal punt que no vol prendre’s la mínima molèstia de parlar el meu idioma, que, a més, dóna la casualitat que és el mateix del país on tots dos —ell i jo— sobrevivim i penquem?

Per això és important la idea que Ramon Parellada fa dies que duu al barret. Vol parlar de tot això amb els cambrers de la seva fonda —que, tret d’això, són excel·lents, tot i la jovenesa— i donar-los sis mesos més per decidir-se a parlar català. Si d’aquí a mig any, a la Fonda Senyor Parellada, a més de menjar com els àngels podem sentir-nos lingüísticament còmodes, haurem trobat definitivament la millor fonda de la ciutat, i un exemple a seguir per totes aquelles altres fondes que vulguin deixar al comensal la tria tant del filet com de la llengua.





MASSA BARRES


Fa quatre dies van trencar la placa que hi havia a l’encreuament dels carrers Cadena i Sant Rafael, i que estava dedicada al Noi del Sucre. Al costat, els autors hi van deixar una pintada que deia: «Seguí era anarquista i no nacionalista». La pintada anava signada per una A encerclada i les sigles Cnt-Ait. El Sindicat de Quadres —que és qui l’havia col·locada— s’ha quedat ben mosca. I els de la Cnt diuen que no hi tenen res a veure.

La placa duia un text: «A Salvador Seguí i Rubinat, el Noi del Sucre, 1886-1923, defensor de la classe obrera, assassinat el 10 de març de 1923. 60 aniversari». La placa, francament, era horrible: era una d’aquelles mostres de ceràmica carrinclona, xiruquera i almivarada que fan venir ganes de perbocar. A l’angle superior dret, la cara de Salvador Seguí, enmig d’un cercle, semblava feta per un nen de sis anys, maldestre en el dibuix. Hi havia també una mena de flama d’aquell estil pseudo-modernista de l’època post-pop, que va estar tant de moda als rètols de plàstic de les botigues de roba per a nens, aquelles botigues que tenen —totes— noms similarment xarons: Quitxalla, Mainada, Xicalla, Marrecs, Nens, Nins, Menuts… A la placa trencada, enmig de la flama hi havien quatre barres, que no sabies ben bé què hi pintaven.

M’imagino que els autors de la destrossa es deuen haver basat en aquestes quatre barres per concloure que la placa era «nacionalista». Deixant de banda si és lícit o no haver trencat la placa, responguin-me una pregunta: ¿Què hi feien les quatre barres? ¿A què treuen cap? Ja comença a fer pudor trobar-te quatre barretes per tot arreu: a les paradetes de llibres, als encenedors, al retrovisor dels taxis que duen el rètol de «lliure» en espanyol, a les bossetes de sucre… Aviat, fins el paper de wàter vindrà embolicat amb les quatre barres! Abans de gaire, això semblarà Perpinyà, on tot és adjectivat de catalan —en francès, evidentment—, però on són més agavatxats que espanyolitzats els barcelonins.

Les banderes són les banderes, i serveixen pel que serveixen: per hissar-les, per cremar-les, per anunciar estancs o per organitzar guerres. Col·locar les quatre barres en una placa al Noi del Sucre és tan incongruent com col·locar la bandera russa en un monument a Kropotkin. Les quatre barres són tan fora de lloc en la placa al Noi del Sucre com ridícules en el nom d’aquest restaurant camaleònic del carrer Quintana.





ÉS UN CLAM: TOTS AL CAMP!


Fa setmana i mitja, en el descans del partit de futbol entre el FC Barcelona i el Nottingham Forest, pels marcadors electrònics del Camp Nou van passar un vídeo publicitari que anunciava l’actuació de Julio Iglesias, el pròxim 5 de setembre, en aquell mateix camp. Els si fa no fa setanta mil espectadors que hi havia a l’estadi van xiular-lo de forma apoteòsica. I la segona vegada que el van passar, nova xiulada. Cada cop que sonava allò de No me vuelvo a enamorar, a la gent se li encenia la sang.

¿És constitucional això? ¿Pot un individu, legalment, expressar de forma pública que Julio Iglesias no li agrada? Un servidor en té dubtes… És clar que la gent de can Barça podrien dir que el xiulaven perquè havia estat, fa molts anys, porter d’un filial del Real Madrid pre-Zanussi… Excuses, però. No acabo de veure clar que pugui ser legal xiular d’aquesta manera un senyor que va tot el dia abraçat a la bandera espanyola, bandera que projecta com a teló de fons quan canta allò d’«Un canto a Galícia, ei!, terra do meu pai…». ¿Fins a quin punt el rebuig a Julio Iglesias no és un rebuig a la bandera que abraça tothora? Setanta mil persones xiulant Julio Iglesias al Camp Nou, és un acte, si més no, ambigu.

Per evitar problemes, convindria que el govern espanyol dictés, com va fer en l’assumpte de les banderes al País Basc, unes disposicions que aclarissin l’actitud pública que cal adoptar amb Julio Iglesias. Com que la democràcia és la democràcia —encara que no sigui orgànica—, potser no poden obligar tot déu a adorar l’ídol del Hey!, però sí que poden —com a mínim— impedir-ne les manifestacions públiques en contra, sobretot quan hi ha banderes pel mig. Això no solucionaria, potser, el fracàs de públic de la gira del senyor Iglesias, i la por de la Cbs a no fer ni cinc de calaix, però en marcaria unes normes de respecte.

Un govern com el del Psoe, que ha solucionat tants i tants problemes en tan pocs mesos, podria fer això i molt més. Fins Rodolfo Martín Villa, ex-ministre de l’Interior del govern d’Ucd, ex-no-sé-què del Sindicat Vertical, i ex-governador civil o manaia del Movimiento, s’ha vist obligat a reconèixer-ho: «El Psoe no ho està fent gens malament —ha dit— i la convivència entre els ciutadans està molt més assentada ara, amb el govern socialista, que amb l’executiu d’Ucd».

Mentre esperem, doncs, una normativa legal respecte al cantant, tots els barcelonins com cal haurien de ser presents a can Barça. I ovacionar el cantant com bojos. Perquè no se’ns titlli d’insolidaris, com als bascos, que, per dolents, Déu Nostre Senyor els ha enviat un càstig bíblic en forma de pluja.





DE PETITBURGESOS A SUBCULTURALS


Quan, fa quatre o cinc mesos, Fernando Moreno, cap d’adquisició de programes de Tve Sa, va anunciar que havien eliminat de la circulació televisiva Dallas i Dinastía perquè eren «un vici» (?), els fonaments de la moral tradicional van obrir els ulls, il·lusionats. ¿Per ventura eren aquests els nous aires desinfectants de què el nou govern central volia omplir la seva televisió? ¿Crearia Calvino una Brigada contra el Vici que ni l’Elliot Ness? ¿Era que el Psoe volia arraconar d’una vegada i per sempre la colonització ianqui —ecs!— que aquelles sèries introduïen, lentament i dissimulada, en el cervellet de tots i cadascun dels telespectadors? ¿Era, potser, que a la fi havien decidit esborrar totes les injustícies colonitzadores d’aquest trist Estat, i començaven per les sèries més evidents? ¿Arraconarien, també, els anuncis de coca-cola? ¿Serien tan honestos que, posats a no colonitzar i per una regla de tres similar, Tve Sa deixaria d’emetre a territoris de parla catalana?

No era res de tot això: no solament continuen anunciant-nos la sarsaparrilla descocaïnada de l’ampolla amb silueta de Mae West, sinó que Tve Sa ha programat sèries ben semblants a Dallas i Dinastía. Des d’aquest condomini en la costa de Florida a l’imperi canadenc dels Munroe, les sèries nord-americanes continuen passejant-se per Prado del Rey amb tota tranquil·litat, com si aquest estiu Fernando Moreno hagués après què és «un vici» de debò.

Ara, en aquest misteriós tercer canal que, com un fantasma encarnat, es farà visible un únic dia per a després tornar-se’n a la freda tomba d’on vés a saber si ressuscitarà quan Santa Llúcia vingui a conservar-nos la vista, torna Dallas i torna —oh, horror i escarni dels oprimidos!— en català. Com era de preveure, ja han aparegut els primers comentaris conyetes. El paio de la «Guía del ocio» diu que ell s’estima més de sentir Dallas en espanyol de Puerto Rico, com els telefilms d’abans. (Per mi, com si vol provar a fer el salt del tigre des del dit de Colom…).

De més grosses en sentirem, però, si finalment queda algú sense dimitir a Tv3 i el Quintà Canal entra en funcionament el mes de desembre. Els mateixos que —de tant en tant— es queixen que la catalana és una cultureta pa-amb-tomaquera, i que —d’altre tant en altre tant— diuen que és una cleda elitista, ara podran dir que la cultura catalana és subcultural. De fa anys, la «cultura catalana» en bloc és jutjada per cada una de les seves manifestacions.

No sé si m’explico. Si vostè troba que Darío Fo és fàcil, diu que Darío Fo és fàcil, no pas que tota la cultura italiana ho és. Si Umberto Eco li sembla elitista, no etiqueta pas tota Itàlia amb aquest adjectiu. Si Eduardo Bennato li sembla carrincló, no dirà pas que tota la cultura italiana ho sigui. Amb la catalana passa ben bé a l’inrevés. Qualsevol mitja-armilla es veu amb capacitat suficient per a concloure que tota la cultura catalana és massa elitista o massa frívola, segons acabin de llegir Foix o surtin de veure l’Orquestrina Galana. Amb l’arribada de JR i la parentela, tots els que tenim alguna cosa a veure amb la «cultura catalana», podrem afegir a la llarga i contradictòria llista d’adjectius que hem anat acumulant al llarg dels últims vint anys —«petitburgesos», «culturetistes», «europeus», «xiruqueros», «elitistes», «tancats», «progressistes», «conservadors»…— el de «subculturals». No ve d’un, ni d’un pam, sembla.





EUSKADI, DEUX POINTS… EUSKADI, TWO POINTS…


Sí, senyors: l’impacte de l’emissió de Tv3 ha estat més gran que no semblava. Ni han caigut a considerar que el temps esmerçat per a una única emissió assegurava, per força, un resultat acceptable. Ni han pensat que, potser, les coses seran ben diferents un cop la programació passi a ser diària. A la sucursal santcugatina de Tve Sa, el desconcert sembla notable. Les ofertes fetes a alguns professionals per incorporar-se a Tv3 —que abans eren força menystingudes— ara es consideren amb calma, detall i reflexió monàstica. L’última notícia feta pública al respecte és que Àngel Casas deixa Tve Sa i fitxa per Tv3. Enhorabona a Tv3 i so sorry a Tve Sa. Àngel Casas havia conduït —primer en el circuit català i després en el central— el millor programa de música que recordem els televidents d’aquestes contrades: Musical Express.

El fet sorprenent és que, a Sant Cugat, per comptes de començar a veure com s’ho han de fer, per competir, s’han quedat aclaparats i encara no han reaccionat. Han començat les reunions, això sí, i diuen que tal vegada demanaran a Madrid de desenganxar del circuit estatal al vespre, per emetre programes del circuit català. ¿És ara que a Sant Cugat s’adonen de la necessitat que la tevé respongui a la realitat del país que la veu i no només en hores ridícules com el migdia o la mitja tarda? ¿Ara que el llop ja els mossega el cul, se n’adonen? Però els de la sucursal santcugatina s’han format, davant de Madrid, una tal imatge de bons nens que saben callar, que, com és lògic, ara Prado del Rey somriu, pensa «Que en són, d’entremaliats, aquests nois», i no els fa cas. Si no és que es produeixi un miracle, la segona cadena continuarà, de nit, enganxada a la gloriosa modelnor sarsuelera de la villa y corte.

A Madrid, la competència de Tv3 no els preocupa. No. Perquè saben com s’ha de competir. Tenen segles d’experiència. Per ells, la millor manera de competir no és pas millorar el circuit català. No, senyor. La seva manera de competir és posar bastons a les rodes de tot aquell qui els sigui una amenaça. Els bastons a les rodes de Tv3 duran un rètol que dirà «homogenéítzació», i seran beneïts pel Gran Bufó de la Cort (a corre-cuita, perquè tot seguit haurà d’anar a un concert de Mahler).

En aquests moments, les més grans preocupacions de Tve Sa, són l’Euskal Telebista i la Tv3. No dubteu ni un segon que, si aquests canals tiraven endavant amb un mínim de llibertat i d’èxit, els mateixos que ara defensen aferrissadament el monopoli estatal en televisió obririen les portes a la privatització. Antes una España roja (o verda, o blava, o socialdemòcrata, o venuda al capitalisme interestatal; tant se’ls en dóna) que rota.

De moment —i com aquell qui no vol la cosa—, el president d’Euskal Telebista, Alberto Ansola, ha anunciat que —si es confirma l’ingrés de la radiotelevisió basca a la Unió Europea de Radiodifusió— Euskadi participarà al festival d’Eurovisió. Els capi de la tevé catalana no han dit res al respecte. Potser val més així. Encara hi enviaríem la Marina Rossell.





¿CAP AL PARTIT ÚNIC BICÈFAL?


Senyores i senyors, la mà al cor. ¿Pot un polític de debò, un polític d’aquells als quals bull en les venes la ciència i l’art de governar, subjectar-se als límits ferris i constrenyidors d’un partit? La resposta és, òbviament, no. A un polític de debò, a un polític tridimensional, cap llit de riu no li és prou ample per al devessall inesgotable de saviesa i habilitat que posseeix. ¿Què ha de fer, aleshores, un polític d’aquestes característiques, un polític per damunt dels particularismes? Res de més senzill: en aquesta disjuntiva, un gran estadista s’apunta, alhora, a dos partits.

Això precisament és el que ha fet el senyor Eutiquio Lafuente, que és llaurador al poble castellà d’Osona, prop de Sòria. Passa —ho diu el teletip— que en aquell poble s’han de repetir les eleccions municipals. El senyor Lafuente ha decidit de presentar-s’hi. I, per assegurar-se l’elecció, ho ha fet en dues llistes diferents: és el candidat número u per Aliança Popular i, alhora, el número dos del Psoe.

Com era de preveure, les llengües viperines ja han començat a criticar-lo: que si ànsia de poder, que si contradiccions ideològiques… Que equivocats estan els qui alcen la veu per denigrar el senyor Lafuente! ¿Que no s’adonen que, amb tota seguretat, la seva riquesa ideològica és massa cabalosa per cabre en un únic partit? El senyor Lafuente en necessita dos, de partits. I no dos partits triats a l’atzar, no. El senyor Lafuente ha triat, per al desenvolupament de la seva activitat política, precisament els dos partits que, des de fa temps, ens canten les excel·lències democràtico-estabilitzadores del bipartidisme.

Si reflexionem una mica, veurem que l’actitud del senyor Lafuente és absolutament coherent. La vida de l’ésser humà és plena de Santíssimes Dualitats que —com la Santíssima Trinitat, però amb un membre menys— són «unes i duals». ¿Què me’n diuen, del famós amor-odi? En religió, la diferència entre el monoteisme —que consagra Déu per damunt del Dimoni— i el dualisme —com el persa, que posava Ormuz al costat d’Ahriman, o l’albigès, que col·locava Déu al costat del Dimoni— és tan petita i variable com el gol average que destria, de dos equips empatats a punts al capdamunt de la classificació, el campió de Lliga del sotscampió. La diferència grossa és amb el paganisme. Es a dir: amb el pluripartidisme.

Laboristes i conservadors a la Gran Bretanya, demòcrates i republicans als Estats Units… Uns i altres no són sinó la cara i la creu complementàries d’una mateixa moneda que proscriu matisos i opcions que no siguin —com recordava fa poc Oleguer Sarsanedas, fent-ne un encertat símil amb els menús d’un restaurant— o blanc o negre. I, a més, blanc brut i negre deslluït.

Un defensor realment convençut del bipartidisme hauria de deixar-se de miraments i militar en tots dos partits que formen aquest bipartidisme. El senyor Eutiquio Lafuente ha donat el primer i exemplar pas. La prova que la gent ho ha considerat una cosa ben natural i assenyada és el poc ressò que ha tingut en els papers el teletip que informava del fet. La cursa ha començat. ¿Qui serà el següent?





LA GRAN NIT DEL CINEMA


Per segon any consecutiu, la Generalitat de Catalunya ha convocat els Premis de Cinematografia. Està bé, que això es faci, com va estar bé —per exemple— que, fa cosa d’una dècada, sortís aquella Història del cinema català, de Miquel Porter-Moix. Són com petits exorcismes: a veure si, a còpia de repetir-nos-ho, el cine d’aquest país va prenent cos.

Els Premis són una versió nostrada d’aquells altres premis de l’Acadèmia de Hollywood: els Òscars. Per que aquestes coses siguin efectives, s’han de fer amb molta faramalla. Per això, el conseller de Cultura de la Generalitat de Catalunya, honorable senyor Max Cahner, s’ha complagut —així ho diu la targeta d’invitació, impresa en un preciós color porpra sobre un paper blanc os— a convidar tota la trepa del gremi al sopar de concessió, que tindrà lloc el dimecres 26 d’octubre a les 9 del vespre a l’hotel Ritz de Barcelona. Gran idea, això del sopar! Cal donar a aquests actes un to lleuger, frívol, un pèl mundà. Ja se sap que el cine ho és molt, de tot això. Pel mateix motiu, el lloc és ideal: el Ritz, faramalla a cor què vols. Ja han començat les advertències: «No s’hi pot anar ni amb texans ni amb wambes!». Ben bé com a l’Up de l’Up&Down.

Al sopar, és clar, han convidat els que hi han fet de jurat i de pre-jurats. La cosa va així: hi ha uns pre-jurats que, després d’àrdues deliberacions, proposen una sèrie de ternes finalistes —una per cada premi— al gran jurat, que, la nit del Ritz, delibera. El detall original és que —així com és tradicional, en tots els actes lleugers, frívols i mundans, que els convidats duguin un acompanyant, si volen— en la concessió d’aquests premis, tan sols duen acompanyant els membres del jurat. No així, els membres dels pre-jurats, les senyores, els senyors, els amics, els tiets o les querides dels quals —en cas que vulguin assistir-hi— hauran de comprar el tiquet corresponent, previ pagament de tres mil cinc-centes andoles.

No cal dir que la idea és d’allò més encertada. Mai no s’ha de confondre la faramalla, la frivolitat i el to mundà amb el verb malgastar. En una època de, crisi com la que vivim, no es pot estirar més el braç que la màniga. Quants n’hi haguera hagut que, posats a convidar gent al Ritz, hagueren seguit la tradició no escrita i no els hagués pas vingut de vint-i-cinc acompanyants més! Bellíssim exemple d’austeritat, el de la conselleria!

L’any vinent, però, la cosa hauria de millorar. A més de no convidar acompanyants, jo proposaria d’oferir un menú més d’acord amb aquesta política d’estalvi. Un menú que —com que pagant sant Pere canta— es podria defugir a còpia de plus. Per exemple: el menú seria llenties estofades de primer (aigualides) i escalopa amb patates Matutano de segon. Si algú vol postres, plus de cinc-centes peles. Si algú vol un primer plat diferent —hi hauria un altre primer plat preparat: gírgoles, com les fan a l’Hostal Sant Jordi, de la Travessera de Dalt—, dues mil pessetes de plus. Qui vulgui un segon plat diferent —hi hauria un altre segon: lluç al forn Iaia Quimeta, com el fan al Racó d’en Binu, d’Argentona—, tres mil pessetes de plus. Per beure: Pentavin, reserva de l’any passat. Qui vulgui un altre vi —a la nevera hi hauria Vinya Sol i txacolí—, plus segons quin en triï, és clar.





THOSE FUCKING SPICS


Fa unes setmanes, el diari «The San Juan Star» —que s’edita, en llengua anglesa, a Puerto Rico— va decidir iniciar una campanya de promoció. Segons sembla, les vendes no anaven excessivament bé. Ja m’imagino tots els cervells publicitaris de la casa, en un brain storming superintens, que en diuen ara els caps de marketing que fan copes a la discoteca No. A la fi, el més genial de tots devia trobar la frase ideal, l’eslògan per convèncer els portoriquenys de llegir «The San Juan Star» i no cap altre. L’eslògan deia, exactament: «Ser porto-riqueny no és qüestió d’idioma».

No vulguin saber quina una s’hi ha organitzat.

Mare de Déu del Canvi! Tot Puerto Rico revoltat, dient el nom del porc al tal diari. L’última reacció en contra ha estat la del comitè de cultura de l’Associació de Periodistes de Puerto Rico, tot i que el seu president, Manny Suàrez, és membre de «The San Juan Star». El comunicat de l’Associació es queixa que «per evidents fins comercials», el diari «vulgui debilitar l’indissoluble vincle que existeix entre el porto-riqueny i el seu idioma». I afegeix: «Ser porto-riqueny és qüestió d’idioma, perquè els porto-riquenys parlen, estimen, odien i construeixen en porto-riqueny, la llengua nacional, que és un patrimoni del poble». Els periodistes acaben el comunicat recomanant al «The San Juan Star» que es dediqui a promocionar el producte a base de la qualitat informativa i que no vingui, ara, a tocar els dallonses al personal.

¿S’imaginen les acusacions de Catalunya «tancada» que, a casa nostra, hagués produït una proposta similar? En els últims sis anys, ¿quants milers de vegades ens hem hagut de sentir, per part de tota mena de partits polítics espanyols, des de la dreta més dreta a l’esquerra més esquerra, propostes que són una xerocòpia exacta de la que «The San Juan Star» fa als porto-riquenys? La sort (o la dissort) és que aquí estem ja tan absolutament immunitzats a tot, que podem aguantar el que sigui. Som tan «oberts» que només falta que se’ns pugin a coll-i-be i ens vagin arrencant, un per un, els pèls del nas i els de les celles.

No cal dir que els partidaris d’un Puerto Rico «obert» —que n’hi ha, com arreu— s’alegrarien cosa de no dir de veure Héctor Lavoe, Adalberto Santiago, Luigi Texidor i Ismael Quintana cantant el Yankee Double en algun local de San Juan, ni que fos a ritme de seis chorreao. Com deia Rita Moreno a West Side Story: «Puerto Rico, my heart’s devotion, let it sink back in the ocean…».





XARNEGOS


D’un temps ençà, els papers recullen frases de tot de senyors i senyores que alcen la veu per declarar que ells «també» són xarnegos. «Jo també sóc xarnego», va dir, aquest estiu, Joan-Manuel Serrat després de pujar les escales del Teatre Grec. A entrada de tardor, de la barra del Zig Zag estant, Mestre Ramon Barnils m’explicava que, l’any passat, a Girona, el señorito Felipe Gonzàlez va tenir la barra de declarar, en plena campanya electoral per a les últimes eleccions municipals, que ell també era xarnego. ¿Xarnego de què, moreno? ¿Xarnego, un noi sevillà, de família bona, que ha fet carrera a Madrid?

Parlem clar: ¿què ens volen vendre? ¿Per què el senyor Serrat (fill de català i aragonesa) ens recorda tothora que és xarnego, i un servidor (fill de català i andalusa) fa trenta-un anys que ni se’n recorda? Potser bado! Des d’avui, faig ferm propòsit de no deixar passar cap oportunitat de dir «Jo també sóc xarnego». A veure si així venc uns quants llibres més.

El més interessant és que, de seguida que et poses a gratar, trobes xarnegos d’aquesta mena —dels que, incauts, ens crèiem catalans— pertot: Francesc Bellmunt i Moreno, Joan-Josep Isern i Màrquez, Francesc Parcerisas i Vàzquez, Xavier Lamuela… Què ximples que hem estat, tots nosaltres, creient que érem catalans pel simple fet de sentir-nos-en, més o menys! (Fins el conseller de Cultura, Max Cahner i Garcia, és un xarnego inconfés!).

Finalment m’ha caigut la bena dels ulls! Tants anys havent viscut com un català més i ara m’adono que he estat un traïdor per haver-me adaptat a aquest país. Perquè, tal com van les coses, ser normal vol dir viure in saecula saeculorum estranyat del lloc on es viu, remugant i protestant, i llançant acusacions d’opressió. Potser sí que és veritat que són els indígenes, els que han d’adaptar-se als usos i costums dels nouvinguts, proposta que, a preu d’oferta, regalen conjuntament amb les de «nova identitat catalana» i «Catalunya oberta de cames». Què equivocat que estava! Jo, com a bon xarnego, hauria d’haver optat per col·laborar amb l’exèrcit d’ocupació cultural, magnífica definició de Josep Termes a les Jornades Crítiques sobre la Cultura Catalana. Mea culpa.

L’única cosa que no entenc és que, precisament els que es declaren xarnegos cada cinc minuts, diuen que aquest país s’ha fet a còpia d’onades d’immigrants —xarnegos, doncs— vinguts d’arreu d’Europa i d’Àfrica… Ibers, grecs, romans, germànics, jueus, àrabs, occitans, italians, espanyols, africans del Magreb i de la negritud més negra. Aquí, tot déu és, gratant unes quantes generacions, xarnego. Es digui Puigdengoles, Bozzo o Martínez. ¿Per què parlar tant de xarnegos, doncs, si —com dieu— tots en som? ¿Per no dir res i guanyar temps?

Firmat: Quim Monzó (i Gómez, i Garcia i Rodríguez i Vidal i López i Benavent i Rodríguez…).





COPYRIGHTS


No veig per què tothom va tan atabalat pel punt quinze del contracte entre el Barça i Tv3. Al contrari: n’hauríem d’estar ben contents. (Per a qui no el conegui: l’esmentat punt quinze diu que «salvant les obligacions que pugui tenir a cada moment el FC Barcelona en tant que membre de federacions o associacions de clubs, el FC Barcelona es compromet a no autoritzar expressament cap altre canal de televisió a transmetre partits de competició en llengua catalana, pel fet que en té l’exclusiva Tv3»).

El pas donat amb aquest acord és d’una importància històrica. I aquells qui no sàpiguen veure-ho són cecs. Ara, el pròxim pas és afegir alguna subclàusula en la qual TV3 s’atorgui l’exclusiva de fer comentaris sobre futbol —i, posats a fer, esports en general— en català. Evidentment, els contraventors d’aquesta normativa serien marcats pel pes de la llei. Els mossos d’esquadra, convenientment alliçonats per Núñez i Quintà, podrien passejar-se pels carrers, amb l’orella parada, atents a les converses. Al bar de la cantonada de dalt, dos barbamecs xerren de futbol, tot jugant al pàcman… Orella parada… Xerren en espanyol. Pas de problème. Continua la ronda. Al bar de més avall, en Tal i en Qual, incauts, estan discutint si l’entrada de Carrasco això o si la lesió de Maradona allò… Orella parada… Ho fan en català!

Ràpidament, els mossos d’esquadra entrarien al local i emmanillarien tots dos delinqüents perquè feien servir un idioma l’exclusiva del qual la té Tv3.

De passada, solucionaríem tota una pila d’altres problemes. Un: trobaríem alguna feina a fer per als mossos d’esquadra, les competències dels quals —retallades, desarmades, escurçades…— són més aviat minses. Dos: facilitaríem la feina als mossos, ja que —per no caure, ells també, sota el pes de la llei— haurien de parlar en espanyol, activitat aquesta que als mossos d’esquadra que hem tingut fins aquesta nova fornada no els seria gens desagradable ja que —com és sabut— la immensa majoria no parlava català. I tres: solucionaríem la vida a Miquel Sellarès, ja que aconseguiríem que els sindicats de policies espanyols no el miressin amb tant de recel. Detenir algú per parlar català —ni que fos per un problema de Copyright— els faria veure que no és tan indomable, el Sellarès, com el pinten.

Tot serien beneficis, doncs. I, després, amb el costum, la norma podria ampliar-se a d’altres terrenys televisius: ningú no podria passar telefilms en català —tret de Tv3— ni parlar-ne; ningú no podria emetre notícies en català —tret de Tv3— ni parlar-ne… I afegiríem que ningú no podria emetre anuncis en català —tret de Tv3— si no fos que, a Tv3, el 50 per cent dels anuncis no ho són, en català.

El pas següent seria tan desitjable com inevitable: a aquella frase inútil del diguem-ne Estatut que diu «el català és la llengua pròpia de Catalunya», hi afegiríem aquesta altra: «I Tv3 en té l’ús exclusiu». Y es claro que sí!





TU A BOSTON I JO A BARCELONA


Estem salvats! Del rai on sobrevivíem, a la deriva per l’oceà de la indecisió i de l’anar fent, ens ha salvat una llagosta. Es una llagosta daurada, ni gran ni petita, d’una mida ideal. És travessada per un ferro, talment una brochette, però amb les indicacions N, S, W i E. És al capdamunt d’una columna de base triangular. En dues de les tres cares del capitell es pot llegir «Plaça de Boston», amb la D i la E superposades, com en els rètols antics. A la tercera cara diu «Donatiu de la ciutat de Boston. Novembre 1983».

Dijous passat, Thanksgivirig Day, al punt del migdia van inaugurar la cosa. Hi havia l’alcalde d’aquella ciutat —Kevin White—, representants de l’Ajuntament barceloní —Mercè Sala i Martínez Fraile— i una colla d’acompanyants del senyor White, ben cepats. Hi havia una cobla. Hi havia banderes —en sobrava alguna, per cert, i guardes amb plomalls al casc, i llagostetes de solapa, que el seguici del senyor White regalava efusivament. Va parlar la Mercè Sala —i es va omplir la boca amb Espanya amunt i Espanya avall i fent rimar «agermanament» amb «permanentment»—, i el senyor White. Per una estona, el suau revolt que fa el carrer d’Hercegovina per convertir-se en carrer de Valls i Taberner es va omplir de curiosos, desvagats i un senyor que sortia de ca l’adroguer.

Incauts, tots es miraven la llagosta —ben brillant i daurada— com els hebreus devien contemplar aquells déus que es complaïen a adorar quan Jahvé no els estava al damunt. I se la miraven ben tranquil·lament, perquè cap d’ells no coneix l’altra llagosta, la nocturna, la que, de matinada, a quarts de tres, presideix la sortida dels habituals del bar Goblin’s, que és just al davant i al costat de la sauna Kemy —que es va incendiar fa cosa d’un parell de setmanes— i de la pastisseria Kemy, la pastisseria més estranya del món: té els aparadors completament tapats i els rètols lluminosos encesos de dia i apagats de nit.

Com que l’han vista de dia —i de dia dissimula—, cap de totes les autoritats que van presidir l’acte no ha vist com els ulls negres de la llagosta s’il·luminen, de nit, amb una mirada incerta. Que no ens vinguin amb el cuento que és el símbol de Boston! La llagosta, incauts, és un ET, que ha vingut a redimir-nos. És l’avançada. Quan hagi aconseguit, de nosaltres, la confiança envers tots els de la seva espècie, en vindran moltes més: a milions, la llagostada ocuparà la ciutat, i això serà un felicíssim campo de Gramante, que deia Francesc Trabal a Leonora o quan mataven pels carrers, aquell film de dibuixos animats escrit —en teoria— per elevar la moral dels soldats de la guerra del 36.

A nosaltres, la moral ens l’eleva la llagosta. Al bell mig geomètric de la zona de combat que formen els bars ZigZag, La Puça, La Fulla, Còmix, Vins, Bar Celona, Goblin’s, Eclèctic i Bocaccio, la llagosta serà, des d’ara, nord i guia i punt de trobada per als delírium trémens de cada aurora. A la inauguració, amagats darrera les cortines del bar Àncora, Karen Black i Donald Sutherland no se’n perdien detall. També ells esperen l’arribada d’aquest Day of the Locust que ens caurà al damunt el dia que la llagosta desplegui les ales.





EL NOM DE LES COSES


L’altra nit, a la barra del frankfurt Pep, filosofàvem amb el Jordi Vendrell sobre la relativitat de les coses, sobre la fugacitat de la vida i sobre la brevetat dels gintònics. El lloc on ho fèiem és ideal: el frankfurt Pep, del carrer de l’Espaseria, un bar on —potser per contradir el nom— no hi ha salsitxes de Frankfurt. En canvi, pots menjar-hi uns arrossos, unes truites —salades o d’alls tendres—, un bacallà —amb samfaina o amb musselina d’alls—, uns calamars o un peixet, que hi canten els àngels de l’antiga catedral barcelonina —la de Santa Maria del Mar—, sota l’ombra protectora de la qual el Pep fa menjar per a tot de gourmets curts de butxaca, que se’n fotrien si sentien que els anomenaven així. (En canvi, quan els expliques que, al frankfurt Pep, s’hi menja molt bé, els membres de l’esnobada gastronomicista que ha proliferat últimament entre nosaltres et miren amb cara de menyspreu. Ells s’ho perden. Que es fotin).

I parlàvem —amb el Vendrell, que des que va presentar, fa uns dies, el festival de vídeo de l’Up&Down és la nineta dels ulls de la jet-set barcelonina— del fet que, en canvi, en molts restaurants de ringo-rango, tot i el nom —i el preu—, hi menges pitjor que en un frankfurt. Sobretot en molts d’aquests que afegeixen, al nom del restaurant, el subtítol «cuina de mercat», com si hi hagués «cuina de papereria» o «cuina de ferreteria», o «cuina d’espardenyeria»…

Tot fotent-nos sengles plats de pernil cuit, amb salsa, descobríem, doncs, la Mediterrània. El joc consistia a trobar exemples que demostressin aquella sàvia dita que proclama que el nom no fa la cosa. En política, la trampa es repeteix pertot. Els de Ciu, tenen la barra de definir-se nacionalistes i no són més que regionalistes. I els del Psoe, que es diuen socialistes, són més a la dreta que la difunta Ucd. ¿I l’Esquerra Republicana? ¿És gaire esquerra? ¿I l’Aliança Popular? Això de popular, ¿d’on ho treu?

Arribats al rap, teníem ben clar que tot és fràgil i mòbil, i que —com més va, més— el noms no defineixen res, i que bategem les coses per tal d’amagar-les sota una capa de pintura. Ara mateix, el Vaticà ha fet públic un document sobre l’educació sexual, que —un cop més— confon la sexualitat amb la reproducció; un document on, per comptes d’explicar com s’ha d’ensenyar la sexualitat, s’hi explica com s’ha d’ensenyar a esquivaria… Això sí: ho presenten com un document «sobre l’educació sexual», perquè és la capa de vernís que els cal, a hores d’ara, per a continuar injectant la mateixa moralitat arnada. Ben al contrari, quan Sánchez Dragó predica aquesta «nova castedat» que diu haver après dels ianquis, el que fa —calent i cínic com és— no és propugnar cap mena de castedat, sinó demanar una mica més de suspens abans d’anar al catre.

Sobre el taulell hi havia un exemplar de «El món» d’aquesta setmana, obert per la pàgina on Joan Solà recorda aquella frase de Voltaire: «Quan un polític diu “sí” vol dir “ja en parlarem”; quan diu “ja en parlarem”, vol dir “no”; i quan diu “no”, és que no és un polític. Quan una senyora diu “no”, vol dir “ja ho veurem”, quan diu “ja ho veurem”, vol dir “sí”; i quan diu “sí” és que no és una senyora». I quan Voltaire diu que «no és una senyora», vol dir que «és una senyora que no està per bròquils». I així fins a l’infinit.





ÇA C’EST LA RENAISSANCE, ¿VERDAD?


Just a l’inici de la primavera, Pete Sinfield —antic lletrista de King Crimson, i productor de Roxy Music, d’Angelo Branduardi i de la Premiata Forneria Marconi— va fer unes declaracions als diaris que resultaven d’allò més sorprenents, enmig del paisatge ambiental, que va del rebentisme i l’auto-odi institucionalitzat al triomfalisme de paper maché. El senyor Sinfield deia que Barcelona és a punt de viure un moment extraordinàriament creatiu. Il·lusionat, el senyor Sinfield i el seu amic Patrick Jean Boissel han engegat una editora discogràfica que duu per nom Wilde Rekords. Ara, nou mesos més tard d’aquelles declaracions —els mesos justos i necessaris per a un embaràs com cal—, el senyor Boissel presenta el primer fruit d’aquella lúbrica idea: un disc que aplega dotze apòstols en forma de conjunt —Pete Sinfield & Voltcartoon, Retrovisor, Melodrama, Los Elásticos, Los Detectores, Claustrofòbia, Cacao pal Mono, Patrick & la Marca Amarilla, Relaciones Paralelas, Killwatts, SS-20, i Edison— i va il·lustrat per dotze altres apòstols: Amèrica Sánchez, Fontecilla, Peret, Riat, Cifré, Montesol, Grau, Barjau, Pazos, Megías, Mariscal i Rubiales. Es preveu que el disc serà a les botigues demà, dilluns, i que dijous es farà una festa de presentació. I durant gener i febrer, concerts diaris a Zeleste…

I, de seguida, més discos dels grups que apareixen en aquest elapé que neix aquesta setmana, i que conté cançons en castellano-leonès, en francès i —per no oprimir ningú— una i mitja en català. (La una, la del grup Los Detectores, i la mitja, la de Pete Sinfield & Voltcartoon). El títol del disc, a més, ja deixa ben clar —d’entrada— aquesta voluntat de no oprimir. Es diu, exactament, Barcelona, ciudad abierta, i confiem que ens oferirà unes perspectives tan obertes com aquest catalanismo obert que, últimament, s’ha posat de moda.

Diuen els diaris que a la festa de dijous vinent hi actuaran els grups Melodrama, Claustrofòbia i Relaciones Paralelas. A més de tota la gent involucrada en la història, és previsible que —en cos o en esperit— hi assisteixin Núñez de Arce, els germans Badia, Joan Boscà, Gonzàlez Alba, el capità del Titànic en persona, Jiménez Losantos & el seu combo, la Monyos, Los Sírex, Rafael Casanova, Joan Gamper, Tony Ronald, i Los Mustang. Patrick Jean Boissel farà un brindis per aquesta indeturable renaixença cultural de Barcelona i tots alçarem la copa, feliços i esperançats. Hi haurà també una delegació dels gitanos d’Hostafrancs que, com que encara parlen català, hi donaran la nota exòtica, i cantaran unes rumbes heavy.

Això no hi ha qui ho deturi. Fins Pau Riba deia, fa uns dies, que va proposar un xou de rock a la Generalitat i li van preguntar «si es tractava de rock dur, perquè l’autòcton els semblava massa tou». Això és Hollywood, nanos!





PER DAMUNT DELS NOSTRES CAPS ALÇAREM LA UNION JACK…


Més que per atzar, per exaltació —que és com passen sempre aquestes coses—, a la fi s’ha descobert quina era la salsa del canapè. Després de mesos i mesos d’angoixa per saber qui eren, els capdavanters de la campanya «Xarnegos fora» —que, últimament, ha ocupat gran part dels murs dels carrers de la ciutat de Barcelona— s’han tret la carota. A la fi, Pep Subirós podrà dormir tranquil, sabent ja qui són els culpables de la campanya que el va fer llançar —fa cosa d’un any i mig— una acusació global de putrefacció i feixisme contra tota la societat catalana. Com si aquest país fos més bufó que cap altre, i no hi haguessin —com arreu— passarells, fills de puta, lampistes, monges i nens que fan borilles. Per fi, doncs, Pep Subirós podrà descansar tranquil, perquè ara ja sabem que els autors de les pintades són els socis i simpatitzants del Real Club Deportivo Español.

De res no els ha valgut l’argúcia de firmar Pnsc (Partit Nacional-Socialista Català), ni la d’haver substituït, de la bandera dels quatre pals, l’estel independentista per la creu gammada. De res no els ha valgut perquè, dimecres al vespre, just després d’haver acabat el partit Espanyol-Barça i enduts per la borratxera de la victòria, un soci de l’Espanyol —així ho explicà «El correo catalán»— no es va poder estar de cridar, als blaugrana: «Fora xarnegos! Aneu-vos-en a casa!».

Ara, el dubte és: ¿són aquests xenòfobs els mateixos que, en aquell mateix partit, feien onejar, un cop i un altre, tot de banderes espanyoles? Si vostès van veure el partit —ni que fos per Tv3, i entre tall publicitari i tall publicitari— es devien adonar de les banderes espanyoles que els seguidors de l’Espanyol alçaven, entre les blanc-i-blaves i les catalanes. De moment, de banderes, n’hi ha més de catalanes que no pas d’espanyoles. Cal confiar, però, que en els pròxims anys, el nombre d’aquestes darreres creixerà…

Com creixeran les banderes britàniques que es poden veure, cada diumenge que hi ha partit, al gol sud de can Barça. Per si no ho saben, els ho repetirem: els membres d’aquesta penya del gol sud agiten, a més de les banderes blaugrana i catalana, la Union Jack britànica.

I és que —com diu Claret Serrahima— els catalans hauríem de decidir canviar de bandera, donada la semblança que hi ha amb l’espanyola. Quan un foraster ve a visitar-nos, li passa el mateix que a nosaltres quan anem al Tirol: que la semblança entre les banderes —blanca i vermella en el cas tirolès; i vermella, blanca i vermella en el cas austríac— no ens faciliten gaire d’entendre’n la diferència.

De passada, la reivindicació de la bandera britànica pels seguidors blaugranes del gol sud pot anar —encara que ells no ho sàpiguen— en la direcció que Lluís Urpinell apuntava fa un temps: demanar al tribunal de L’Haia de revisar els drets que Menorca té a ser britànica —i, de passada, ampliar l’abast d’aquests drets a la totalitat del territori.

Aclarits els orígens espanyolistes de la campanya «Xarnegos fora», no ens resta —si seguim la lògica tipus Marx Brothers que duen les coses— sinó demanar la colonització britànica per tal de descolonitzar-nos de debò.

I passa’m el bòtil de gin, que és al costat del boínder.





EUROPA VIVA


La cosa havia començat a finals de setembre, quan la parisenca «Actuel» va convocar tot d’altres revistes europees: «Etc» d’Estocolm, «Oor» d’Amsterdam, «Tip» de Berlín, «The Face» de Londres, «Wiener» de Viena, «Frigidaire» de Roma, «Mais» de Lisboa, i «El víbora» de Barcelona. Els d’«Actuel» tenien la idea d’editar, conjuntament, un número amb la mateixa portada, el mateix títol i uns quants articles comuns.

Des de fa tres setmanes, doncs, es pot comprar als quioscs aquest número especial d’«El víbora» que duu per títol «Europa viva». Francament, però: qualsevol número corrent d’«El víbora» és molt millor que aquest extraordinari. La qualitat i la mala llet que habitualment gasta la revista d’historietes barcelonina, ha quedat, aquí, aigualida en una barreja estranya que no acaba de decidir-se a ser ni una revista bàsicament de reportatges —tipus «Actuel»— ni una revista de còmics. Si a això hi afegim que —per tal d’explicar-nos com veu la canalla europea aquest continent en que vivim i treballem— hi han ficat un munt d’enquestes més aviat avorrides, i que les pàgines dedicades a cada una de les ciutats triades —i que corresponen a les ciutats on s’editen les nou revistes amalgamades— semblen més aviat un catàleg que no pas una revista, tindrem una idea aproximada de la grisor parcial de l’invent. Només cal dir que la pàgina barcelonina recull cinc gasetilles: una sobre el museu d’autòmates del Tibidabo, una sobre Glups!, una sobre l’Orquestra de Tacón, una sobre una cursa de cambrers a la Rambla i una sobre el pintor Carratalà, «que és famós a les Filipines».

I si en el noticiari barceloní ens passa que o ja saps de què va la cosa o no hi entens res, imagineu-vos amb els noticiaris dedicats a d’altres ciutats, que et parlen del berlinès Dimitri, o de la milanesa Jo Squillo, o dels merders de les televisions pirates holandeses, amb el mateix to familiar que dos químics parlen de l’estrany neutró que es van trobar l’altre dia al replà de casa.

I és una llàstima, perquè la idea de crear una revista que —just acabada de sortir— tant pugui estar a les mans del noi que fa el vermut a cal Negre de Berga com de la noia que pren el sol sota el pont de Vasterbon, a Estocolm, és bona. Bona, excitant i amb un antecedent: la revista «4 taxis», que s’editava a Bordeus, Barcelona, Roma i —oh, heterodòxia poc europeista!— Nova York. L’aventura encetada per «El víbora» i col·legues és interessant perquè —com diuen ells mateixos, a l’editorial— «qualsevol jove europeu coneix millor els carrers i els costums novaiorquesos que no pas els dels països veïns». Què coi! No només ha de tenir clara consciència europeista la Carolina de Mònaco, que —excepció feta de Guillermo Vilas— se’ls tria sempre europeus i de llocs diversos, per arribar a la síntesi de l’home continental.

I si es tracta de fer europeisme, potser fóra interessant que els senyors d’«Actuel», «El víbora», «The Face» i la resta de la colla no idolatressin tant els estats decimonònics. Si de debò volem jugar a fer Europa, no es veu gaire clar a què treu cap això de dividir-la, a les pàgines d’aquest primer número comú, amb fronteres que son fruit únicament del regateig històric i de la política de retalls mal apedaçats que —precisament— sembla ser una de les coses que es volen superar. ¿O no?





1984





HAVANERA


Aquests dies, a més de publicar articles i editorials fent referència a la gran casualitat que és que l’any que acabem d’encetar tingui les mateixes xifres que el títol de la novel·la de George Orwell, els diaris han publicat també balanços del que ha estat el 1983. Tanta originalitat acabarà per menjar-se’ns.

Un dels balanços publicats explica que, durant 1983, els meublés de l’Havana van fer mil nou-cents vint milions de pessetes de calaix. La nota explica també que els cubans hi tenen força tirada, a això de deixar anar la passió amorosa extraconjugal als meublés. La nota, però, no diu si aquesta eufòria dels havans i les havanes té res a veure amb el fet que Cuba celebri, ara, el vint-i-cinquè aniversari de l’arribada de Fidel Castro.

A La Habana para un infante difunto, Guillermo Cabrera Infante descriu una anada a un meublé de la capital cubana: «Vam anar a la posada (Julieta em va deixar triar a mi i jo vaig triar la fabulosa —era a totes les fàbules sexuals de l’època— posada de 2 i 31) a la tarda, no gaire tard. (…) Ens van donar una habitació a baix i vam entrar-hi, ella primer, jo primerenc (…) “És aquest lloc —va dir-me. M’excita. Des que hi he entrat que estic humida. M’excita la idea de saber que aquest edifici està fet exclusivament per a l’acte de l’amor, que els que hi vénen no vénen més que per fer l’amor, que tot hi està organitzat per estar una estona fent l’amor. És l’arquitectura en funció de l’amor!”».

En canvi, a Barcelona, el costum d’utilitzar els meublés és ben poc estès. És com si els confonguéssim amb les cases de barrets. Ni l’alliberament sexual dels seixanta no va aclarir les coses. Aquí, en general, vam passar de la grandiloqüència del puritanisme a la grandiloqüència de l’amor més o menys lliure, i ara hem tornat de la grandiloqüència de l’amor més o menys lliure a la pedanteria de la nova castedat —cfr: campus americans & Sánchez Dragó—, sense haver consolidat la luxúria com a fet quotidià al qual no calen grans manifestos.

Aquest confusionisme ens perd. ¿Quantes vegades, una nit, heu conegut una persona i —tot i ser claríssim que tots dos teníeu unes ganes enormes de ficar-vos al llit plegats— la cosa no va fructificar perquè, pels motius que sigui, cap dels dos no podia convidar l’altre a anar a casa a fer-hi una última copa o veure un videio, que en diu l’Àngel Casas? Aquí, els que donen prou importància a la qüestió (i tenen prou calés) ho resolen llogant el que abans se’n deia una bombonière i ara se’n diu un picadero. ¿I els altres, mentrestant, què? Fer-ho al cotxe té un cert alicient —la pressa, la possiblitat de ser vistos…—, però és francament incòmode. A més, a l’Arrabassada et pots trobar, fàcilment, amb una navalla al coll. I a l’escullera del port —que aquest estiu era plena, cada nit, d’autos amb parelles dins—, a l’hivern carda un fred que desanimaria els més lúbrics.

Com a atractiu complementari, un dels meublés més simpàtics de la ciutat —la Casita Blanca, a l’avinguda de l’Hospital Militar cantonada amb el carrer de Ballester— té la cosa lingüística totalment normalitzada. A les antípodes de la guàrdia urbana, per deixar-ho ben clar. Des dels dos rètols que avisen dels guals permanents fins al botonet que —al capçal del llit— permet de demanar xampany al cambrer, passant pels avisos, tot és en català. Tan normalitzada està la cosa que sembla ben bé que Aina Moll o Max Cahner hi hagin passat, deixant-hi l’empremta normalitzadora.

Com a compensació, ja que la Casita Blanca ha fet un tan digne treball de llengua, nosaltres hauríem de prendre l’hàbit de fer bons treballs de llengua als meublés. A veure si, l’any que ve, podem presentar al món uns números tan galdosos com els que han presentat els havans.





LLOAT SIA


El teletip d’Europa Press duu la data del 5 d’aquest mes i —traduït— diu exactament: «Ferran Cardenal, governador civil de Barcelona, ha recorregut aquest matí la Rambla barcelonina, per tal de comprovar l’estat de vigilància de la seguretat ciutadana. Acompanyaven el governador, Agustín Linares, cap superior de policia, i José Claver, coronel de la policia nacional. El recorregut ha finalitzat al migdia».

Havia deixat passar uns dies per veure si l’emoció que havia sentit, el dia 5, en llegir el teletip, era voladora, com les gavines de la Marina Rossell. Però no: han passat deu dies i encara se’m glaça la sang en comprovar la valentia del governador que ens governa. Per comprovar «l’estat de vigilància de la seguretat ciutadana», el senyor Cardenal va passejar-se per la Rambla barcelonina acompanyat pel cap de la policia, per un coronel de la policia i —ens permetem de suposar— per altres membres del cos, disposats a compartir la joia del moment. I no ho va fer pas sense triar l’hora: no. Va passejar-s’hi a les dotze del migdia, quan —per tant— més s’exposava a patir les conseqüències del cru, àrid i fort sol de gener.

Al costat de la proesa del senyor Cardenal, que pàl·lides queden les aventures d’aquells reis que —en una època inconcreta, de corones punxegudes i de Greta Garbo fent de Cristina de Suècia— sortien disfressats de palau per comprovar l’estat del país que governaven i —durant una nit o uns quants dies— menaven una vida anònima, amb l’orella parada i el bloc de notes a punt, disposats a solucionar els problemes dels seus súbdits! Que pàl·lides i que innecessàriament melodramàtiques!

Des d’aquest moment, a la llista d’herois que la història de la humanitat ha anat forjant al llarg dels segles, cal afegir-hi el nom de Ferran Cardenal. Me l’imagino, la barbeta —amb barba— alçada, passejant entre les parades de flors, alegres pel temps bonacenc d’aquell dia abans de Reis, caminant sense por entre la gentada que anava amunt i avall, carregada de paquets per a l’endemà…

El que rio diu el teletip de l’Europa Press és que, la nit de l’endemà de la gesta de Ferran Cardenal, sota l’estàtua de Pitarra a l’Arc del Teatre, el Lata i el Burilla llegien la notícia. El Lata la llegia i el Burilla l’escoltava, tot netejant-se la ronya de les ungles amb un ganivet de Solsona. El Lata es petava de riure, però el Burilla no ho veia clar del tot.

—A veure si haurem de matinar…





LIQUID SKY


Slava Tsukerman és un senyor calb, grassonet, amb ulleres enormes i que —vist de cop i volta, entre copes i amb els ulls mig clucs— té una retirada a l’Àngel Casas. Viu en un loft del carrer 14 de Nova York, que dóna a Union Square.

Davant de la porta de casa seva hi ha sempre un jugador de three-card monte, aquest joc que consisteix a endevinar, d’entre tres cartes que el professional mou rapidíssimament, quina és la que té —posem per cas— l’as de piques.

Slava Tsukerman és el director de Liquid Sky, aquesta pel·lícula que projecten al cine Casablanca de Barcelona i que ha agradat tant als amics dels objectes de can Vinçon com als nois i les noies que passen les nits al Metropol, amb la vista fixa en la porta. A «The Village Voice», Tsukerman explica la seva vida. I com que és una vida que il·lumina unes quantes coses de Líquid Sky, en farem cinc cèntims.

Tsukerman té quaranta-quatre anys, i en fa vint-i-cinc que es va graduar a l’Institut del Cinema, de Moscou. Durant l’època de Khrusxov, es va dedicar a fer curts. Sobretot, curts científics, perquè mentre els guions dels llargs-metratges havien de ser llegits pel ministre i aprovats pel comitè central, amb una sinopsi del curt que volies fer n’hi havia ben bé prou per aconseguir l’autorització.

L’any 1972, Tsukerman va presentar una sinopsi de curt que era exactament aquesta: «Alguns aspectes pràctics de la mecànica quàntica». El títol del curt era Nit de decisió i, un cop rodat, va acabar sent la història d’un científic que es veia obligat a enfrontar-se a una decisió difícil. El científic se’n va a casa i hi troba el seu doble, que li diu: «Tant se val el que triïs, perquè tot està predeterminat». La pel·lícula va ser immediatament prohibida.

El 1973, Tsukerman va decidir deixar Moscou. No li va costar gens d’obtenir un visat de sortida. I se’n va anar a Jerusalem. S’hi va estar tres anys, i va arribar a ser un dels realitzadors de televisió més preuats. Però Israel no li va interessar. Va fer les maletes i se’n va anar a Nova York.

Per als qui no l’hagin vista, direm que Liquid Sky —la pel·lícula que ha fet més o menys famós Tsukerman en el món occidental— és la història d’un extraterrestre que arriba a la Terra en un ovni de la mida d’un disc que descén fins al terrat d’un edifici del carrer West 29, i s’hi queda, al costat d’una caixa de plàstic i d’una ampolla de Perrier buida. En l’àtic al qual pertany el terrat hi viu una noia, Margaret, amb la seva nòvia, Adrian. L’extraterrestre ha vingut en aquest planeta per tal d’aconseguir un component químic que es troba en l’heroïna i en una substància que el cervell humà segrega durant l’orgasme. Cal dir que entre la política de cames obertes que practica la Margaret, i els negocis camellístics de l’Adrian, l’extraterrestre en queda ben satisfet. D’això se’n diu tenir sort. Pel mateix preu, l’ovni haguera pogut anar a parar a la teulada d’un convent de monges redemptoristes. O a una reunió de Testimonis de Jahvé. O a la catedral de Barcelona, mentre Narcís Jubany feia la prèdica contra el Telèdeum dels Joglars. O haver aterrat al pati dels Tarongers. O a la finestra del despatx de Juan Luis Cebrián, mentre escriu la seva visió de Catalunya des de la unidad de destino en lo universal.

Però no: ha aterrat al bell mig de Manhattan. Aquest extraterrestre —vull dir aquest Tsukerman— sap el que es porta entre mans: farà carrera, i peles, i el liquid sky que més li vingui de gust.





EL FUTUR ÉS NOSTRE


Un diari barceloní s’ha fet ressò del rumor: l’«Abc» de Madrid es prepara a llançar una edició barcelonina.

Així, d’entrada, la cosa ha deixat sobtat a més d’un. Aquest és, potser, el motiu que els altres diaris se l’hagin mirada amb escepticisme, la notícia. Però, amb la mà al cor, no hi veiem cap motiu perquè la cosa no pugui arribar a bon port. Si «El país» ho ha fet —encara que amb menys èxit del que preveien—, ¿per què no pot fer-ho l’«Abc»?

L’aparició d’aquest «Abc» —«el nuestro», que en diria mossèn Barnils, i diem mossèn amb ple coneixement de causa: només cal veure’l, emulant Richard Gere a Pa d’àngel—, l’aparició d’aquest «Abc» —dèiem— es produiria aquest febrer que estem a punt d’encetar, i hi col·laboraria un diari barceloní que, empresarialment, està lligat a l’Alianza Popular. Les aportacions econòmiques que farien que el projecte es fes realitat provindrien de membres de la delegació barcelonina d’aquest partit.

L’edició barcelonina de l’«Abc» es faria a Madrid i seria enviada, cada dia, a Catalunya, fent servir el nou sistema d’avió postal que s’han empescat els de Correus. Cal suposar que —com és obvi— és previst de crear una mínima redacció barcelonina, que afegiria unes quantes pàgines de collita pròpia a les de l’original madrileny.

Els medis polítics catalans diuen que la cosa és un nou pas dins l’estratègia de l’Alianza Popular per a les pròximes eleccions parlamentàries. No m’ho crec. Independentment de si, finalment, l’aventura de l’«Abc» es consolida o no, el pas és molt més important que no pas una simple estratagema electoral. L’exemple de «El país» ha estat alliçonador. Si Juan Luis Cebriàn es pot permetre de publicar un diari a les colònies, ¿per què no ha de fer-ho Luis Maria Ansón? ¿Que no som un país lliure?

I l’aventura de l’«Abc» no serà única. Corren rumors que, al març, «El norte de Castilla», de Valladolid, treurà també una edició barcelonina, aprofitant les antigues màquines de «La publicitat», descobertes recentment en unes excavacions arqueològiques. A l’abril, serà «Ideal», de Granada, qui estrenarà redacció a Barcelona. Una redacció que aprofitarà, per imprimir el diari, una impremta de Sant Andreu que es dedicava a fer etiquetes i que, des que la tipografia va passar de moda, anava de mal borràs.

Al maig, serà «El correo de Zamora» qui obrirà local barceloní. S’instal·laran a l’altillo d’un antic taller de reparació d’automòbils, l’amo del qual va ser detingut perquè, en comptes de posar oli multigrau als autos, hi ficava oli de colza. Al juny, serà l’«Hoy» de Badajoz qui instal·larà una edició barcelonina del diari extremeny.

Això sí: tal com va fer «El país», tots proclamaran ser posseïdors d’enormes dosis de catalanitat i se sentiran molt ofesos quan algú ho posi en dubte. Jaume Serrats, director d’aquest diari, ja va una mica atabalat, amb por que, quan aparegui l’edició barcelonina de l’«Hoy» de Badajoz, no presentin denúncia contra l’«Avui», per plagi…

I si la venda dels diaris no és excel·lent, l’Obiols no trigarà ni cinc minuts a declarar que els catalans són uns racistes perquè neguen el pa (amb tomàquet) i la sal als diaris germans. I, com a revenja per l’actitud catalana de no comprar prou les edicions barcelonines dels seus diaris, el govern autonòmic de la Manxa rescindirà unilateralment l’acord cultural catalano-manxego. I, pel mateix motiu, el departament de Xenofòbia de la Junta d’Andalusia penjarà a Ricardito Bofill del cim de la Giralda, «por catalán» (i —si ho sabessin— per jueu, que es diu Levi de segon).

L’«Abc» no és més que l’inici de l’abecedari.





TRANSHUMÀNCIA TRANSFRONTERERA


Sí, senyors: ho va dir, no fa gaires dies, Felipe Gonzàlez, davant del Consell d’Europa, a la fronterera ciutat l’Estrasburg: ben aviat, en un pròxim consell de ministres del govern espanyol, s’aprovarà el conveni bàsic de cooperació transfronterera.

Aquest conveni —els diaris se n’han fet força ressò— permetrà finalment que les «comunitats autònomes» del diguem-ne Estat espanyol i les «regions administratives» del no menys diguem-ne Estat francès puguin establir acords directes de col·laboració. Sempre que —és clar— els dos ens interessats a acordar alguna cosa estiguin a banda i banda d’una frontera estatal i hi toquin, i es toquin l’un a l’altre. Això sí: els acords s’hauran de prendre «amb respecte al dret intern dels Estats». En el cas català, la cosa es concreta així: la «comunitat autònoma espanyola» dita Catalunya podrà firmar convenis amb les dues úniques «regions administratives franceses» amb les quals té frontera estatal comuna: el Llenguadoc-Rosselló i el Migdia-Pirineus. Com és lògic, és clar, ni la «comunitat autònoma» dita valenciana, ni la «comunitat autònoma» dita Balears no podran signar cap acord amb cap «regió administrativa» francesa. Són els problemes d’haver triat, per existir, un territori no fronterer.

L’avenç aconseguit amb aquest conveni és tan important que no es pot resumir amb paraules. No és tan sols que permeti de resoldre els problemes específics dels habitants dels Pirineus, problemes agreujats pel fet d’estar dividits entre dos Estats. Amb una mica d’imaginació, aquest conveni pot donar per a molt. Amb la «regió administrativa» Migdia-Pirineus, Catalunya podrà firmar, a la fi, l’anhelat conveni sobre unificació de mides dels pots de paté. I l’acord sobre lliure denominació de les fulles d’arbre. I l’esperat conveni sobre barrets de palla. I l’importantíssim acord-marc sobre regulació de la transmissió de pensament de banda a banda dels Pirineus.

I, si amb el Migdia-Pirineus poden firmar-se tot aquest munt d’acords, amb el Llenguadoc-Rosselló se’n poden firmar molts més. No és debades que alguns insisteixen a considerar els rossellonesos com a catalans. Amb el Llenguadoc-Rosselló, els acords poden ser infinitament més nombrosos i subtils. Sens cap mena de dubte, gràcies a aquest conveni bàsic de cooperació transfronterera, es firmaran —finalment!— el desitjat acord d’unificació del fil a utilitzar en la confecció de les barretines musques. I l’acord-marc sobre forats de flabiols. I el pacte sobre esterilització de rovellons i llenegues. I el superimportant —que diuen les nenes de Sarrià— conveni d’intercanvi simbòlic de quatre ampolles de vi de Ribesaltes per quatre ampolles de vi de l’Empordà, conveni pel qual s’ha lluitat ben bé des de la fi de la primera guerra mundial.

Les perspectives que se’ns obren són immenses i vastes. Llàstima que, com que no tenim ratlla fronterera compartida amb la Xampanya, no poguem signar-hi algun acordet.





POSTAL DE BERLÍN


—Diuen que Berlín ja no és el que era fa tres o quatre anys. Jo, francament, no hi estic d’acord…

Això m’ho deia Francis Garcia-Quintero divendres passat no, l’altre, cinc minuts després d’haver-lo conegut. Érem al Volkswagen carabassa de la Marta Giralt, al pàrking de l’aeroport de Tegel, mentre en Garcia-Quintero treia, de sota del seient del davant —i d’entre un munt de llimones i llibres—, una ampolla de xampany i dues copes de vidre. Encara no feia ni mitja hora que havia posat els peus a Berlín, gentilíssimament convidat per la Freie Universitat a fer-hi una mena de col·loqui amb els estudiants i els professors de llengua catalana a Alemanya. Jo estava encantat de ser a Berlín, la ciutat que passa per ser un dels més importants forns culturals d’Europa —la capital de la «segona cultura» segons els francesos— i ja sortia la història de l’«aquí no passa res».

—¿Que també patiu la síndrome del Titànic, vosaltres?

En Garcia-Quintero no sabia de què anava la cosa. Quan li ho vaig explicar, es va fotre a riure. Però al llarg d’aquells dies que la Marta Giralt i en Garcia-Quintero em van fer de cicerones per Berlín, vaig continuar trobant, l’una darrera l’altra, noves petjades d’aquella convicció d’enfonsament. Fins i tot, amb termes que m’eren familiars: la metàfora del vaixell que s’enfonsa es repetia arreu. En una paret d’un wàter d’un bar de la Winterfeldplatz, hi havia una gran inscripció, en blau: «Hem tocat fons!». I al Berlin Bar, de la Uhlandstrasse, un altre guixot: «Berlín és la proa del vaixell Planeta Terra en col·lisió amb el totalitarisme». En una altra paret del mateix wàter, però, un graffitti no gens nàutic: un home —amb barret, gavardina amb les solapes alçades i les mans a les butxaques— i una bafarada de pensament en la qual hi ha escrit: «M’agradaria estar sol, però estic buit». Això sí: l’home dibuixat duu una gavardina impecable i un barret calat just la mida necessària.

Jacques Teboul diu que Berlín és «la ciutat cicatriu, és la capital del dolor…». Així com els novaiorquesos creuen viure al centre del món, els berlinesos, en canvi, saben que són en un racó de món —en el racó del món que primer rebrà la clatellada, bon punt comenci la pròxima guerra, però en un racó, al capdavall— i castigats de cara a la Paret, a una Paret de cent seixanta-vuit quilòmetres de llarg. Del postmodern que tant agrada als americans i als italians, no en poden treure cap profit. Segons ells, la situació actual no és epigònica de res, sinó pròleg del que vindrà. Parlen de pre-apocalipsi.

És el lloc del món on hi ha més policies per metre quadrat, que es passegen en furgonetes blanques i verdes, angoixosament silencioses i lentes. La música que hi fa furor és el tango, pessimista de mena. Segons Peter-Paul Zahl —l’escriptor «mític de Berlín», en paraules de Patrick Démerin—, Berlín és «el lloc de l’amenaça latent». Segons Teboul, Berlín «és la ciutat més transparent de la nostra història i de la nostra situació d’europeus desemparats. (…) Caminant per Berlín, hom es descobreix un europeu desemparat».

Al bar Mitropa, de la Goltzstrasse, ple de punks i de new-waves una parella s’aixeca per anar a pagar. Duen un nen d’uns sis anys. Mentre paguen, el nen s’atansa al vidre de la porta del bar i comença a colpejar-lo amb força. Immediatament, papà punk i mamà punk s’apressen a enretirar el nen del vidre i renyar-lo.

—Això no es fa, nen.

Quina delícia, les ciutats on «no passa res»! Quina buidor, quin ridícul, les ciutats estarrufades!





EL CRONOPI PARE


Fill de mare francesa i de pare argentí d’ascendència basca, belga de naixement i —des de feia un parell d’anys— francès de nacionalitat, Julio Cortázar va ser un dels protagonistes d’aquell gran boom de fa un parell de dècades que va treure la literatura latinoamericana del racó oblidat on la prepotència de les tradicions literàries europea i nord-americana l’havien tinguda fins al noment. Com la major part dels altres escriptors del lot, Cortázar va demostrar —com ja havien fet els nord-americans, mig segle abans— que el narrador pot ser apreciat per grans quantitats de gent sense haver d’escriure per a imbècils.

Aquí, en aquesta riba del Mediterrani, la majoria el ram descobrir a finals d’aquella dècada dels seixanta, de a qual avui ja fa escudella de parlar-ne, de tan tergiversada com ens la venen. Vam descobrir-lo i ens vam quedar bocabadats. Cortázar trobava, enmig de la quotidianitat més deslluïda, meravelles que la ceguesa de la rutina ens havia impedit de veure. Cortázar ens va ensenyar que anar més enllà del que s’havia fet fins al moment no és més que un joc, i un joc no ha de ser mai avorrit. Ens va ensenyar que la seriositat i la qualitat eren dues senyores que no anaven pas de bracet, més aviat al contrari. Ens va ensenyar que qualsevol cosa inscrita en un paper i més aviat curta de llargada no era, necessàriament, un conte; i que el conte té unes regles capricioses, volàtils, però impossibles d’evitar, i que «condensa l’obsessió de l’animàlia». (D’alguns contes dels últims llibres vam aprendre una altra cosa: el perill de fossilitzar-se, el perill d’haver trobat el truquet per resoldre’ls. A Queremos tanto a Glenda i a Deshoras, de tan cortazians molts dels contes són previsibles i freds…).

Vam saltar a la xarranca amb Oliveira, i amb ell vam ser sudaques exiliats a París i enamorats de la Maga i del jazz. Orfes de tradició pròpia per haver estat educats sistemàticament en la ignorància, el braç enlaire i l’espanyolisme —al gran Pere Calders no el descobriríem fins més tard, amb l’edició de Tots els contes dels Llibres de Sinera—, Cortázar ens va fer de padrastre.

Formava, amb Jorge-Luis Borges i Adolfo Bioy-Casares, el gran trio de narradors argentins. Ara, Cortázar —nascut el 1914, com Bioy, i tres lustres més jove que Borges— ha estat el primer a morir, als 69 anys d’edat, xifra que —amant de l’erotisme i de l’humor, com era— li hagués resultat simpàtica. Com que, afortunadament, en un conte meravellós —Conducta en los velorios— ens va deixar ben clara la tírria que tenia a la hipocresia necrofílica, esperem que el seu enterrament no congregui tants voltors com el de Joan Miró, fa unes setmanes. Ens imaginem Cortázar ocupant el taüt de la narració, mentre un cronopi «obre els discursos amb una oració que és un model de veritat i de discreció. Dura tres minuts, es refereix exclusivament al difunt, n’acota les virtuts i n’enuncia els defectes, sense treure humanitat a res del que diu; està profundament emocionat, i li costa d’acabar. (…) Els oradors oficials es queden al peu de la tribuna, mirant-se i masegant els discursos amb les mans humides».





JO TAMBÉ VULL SER ANDORRÀ!


Poca broma! A veure si ara començaran a repartir carnets d’andorrà i els últims a demanar-lo es quedaran sense. La cosa, sembla, va començar dimarts, quan Antoni Morell va escriure en aquest diari un article on, tot generós, oferia el seu passaport andorrà a Salvador Espriu. Els motius d’Antoni Morell eren tractar de veure si, amb un Estat al darrera, els senyors d’Estocolm —i, sobretot, el senyor Lundquist, que passa per ser el dolent de la pel·lícula— accedeixen a donar el premi Nobel a Salvador Espriu.

Segons sembla, al senyor Espriu la cosa li ha semblat d’allò més bé. Dijous, al Vostè pregunta de Joaquim M. Puyal, va dir que estaria molt complagut que el fessin «ciutadà honorari d’aquell Principat sobirà». I és clar que sí! Posats a triar entre la ciutadania que tenim i l’andorrana, pels catalans no hi ha dubte. Per això voldria dir, des d’aquí, que si, de cop i volta, els andorrans s’han tornat generosos i estan disposats a repartir cartes de ciutadania, sisplau m’apuntin a la llista d’espera.

Sempre i quan —és clar— per accedir a la ciutadania andorrana no calgui presentar els mèrits —poètics i de conllevància— del senyor Espriu. Un servidor, ben humilment —amb humitat espriuana, si cal— pot al·legar, en el plec de sol·licitud de ciutadania, que, al llarg dels anys, en diverses ocasions i pels racons més escampats del planeta, s’ha presentat com a andorrà. Tip d’explicar a tort i a dret que era català, de Catalunya, «a nation occupied by Spain and France», i tip que la resposta a aquestes explicacions fos, invariablement, «Oh, I see… So… what are you? Spanish or French?», un servidor va decidir, fa temps, de dir sempre: «I’m from Andorra, a country that’s between Spain and France»…

—Oh, I see.

—Sí… El que passa és que Andorra és un país molt més gran de com surt als mapes… Andorra arriba fins Alacant i inclou les illes Balears…

—Balearic Islands too?

—Sí, sí: tot és Andorra. Però només una petita part d’Andorra és independent. La resta no. Jo, exactament, sóc d’aquesta part menys afortunada. De Barcelona, una ciutat de l’Andorra encara no independent…

—Ah, ja ho entenc… Com el cas d’Irlanda, que només és independent un tros del país; la Irlanda del Sud…

—You got it, baby…

Explicant-ho així, mai no m’he trobat amb cap problema de comprensió. Per això, ara que veig que la cosa s’anima vull afanyar-me a demanar el passaport andorrà, ni que sigui prestat. Jo, francament, com a mínim en faria tant d’ús com el senyor Espriu.

A més, ¿què faria Espriu traint Espanya en acceptar una ciutadania estrangera? ¿Què en faria de la seva constant obsessió d’arribar a una entesa poètica, humil i educada amb aquesta Sepharad que ens porta, de fa segles, pel carrer de l’amargor? ¿A quin calaix desaria aquest seu hispanisme esperançat basat en la tàctica de parar la galta esquerra com a resposta quan t’han fotut un cop de puny a la dreta?

En qualsevol cas, si —després de l’entrada a la Cee—, la gent d’aquesta banda dels Pirineus deixa d’anar a Andorra per comprar-hi duralex, formatges i JB, els andorrans podran dedicar-se a l’exportació de passaports, i fer d’aquesta activitat la primera indústria del país.





NEN, NO ET TOQUIS!*


La notícia va aparèixer en aquest diari fa uns quants dies. El Club Català de Naturisme va demanar a l’Ajuntament de Lloret de Mar que permetés d’instal·lar una platja nudista a la cala Boadella. L’Ajuntament ha contestat que no dóna permís per a la instal·lació de cap mena de platja nudista. I —ara ve la bona de la història—, per justificar l’acció ha dit que les platges, d’acord amb la legislació vigent, són patrimoni de tots els ciutadans i que «qualsevol limitació del seu ús podria constituir, fins i tot, una situació inconstitucional».

Extraordinari. Qualsevol persona que sabés de llegir n’hagués deduït —crec jo— que la frase «qualsevol limitació del seu ús (de les platges) pot ser inconstitucional» volia dir que tothom té dret a banyar-se com vulgui, en qualsevol platja i mentre no es dediqui a burxar l’orella del veí amb el dit índex de la mà dreta, posem per cas. Doncs no: segons l’Ajuntament de Lloret, vol dir ben bé el contrari.

Això de la constitució —perdó: Constitución— i els milers d’inconstitucionalitats que crea comencen a fer una certa oloreta. Descreguts i ateus, els progrés que es pensen que realment hi ha hagut cap canvi —perdó: cambio— digne d’aquest nom, han descobert que també ells tenen necessitat d’algun déu —ni que sigui legislatiu—, i s’han aferrat a la Constitución com qui s’aferra a l’únic tauló a l’abast després del naufragi de les idees revolucionàries que tots ells enarboraven.

Al principi, em pensava que els canvistes havien vist moltes pel·lícules americanes. Però a les pel·lícules americanes, la constitució hi surt invocada pels oprimits en el moment de més gran dissort, convençuts que aquella Justícia Suprema els ha de salvar. Aquí no; aquí són els poderosos qui la invoquen, nit i día. Els va calar tan endins el Fuero de los Españoles que no entenen que una constitució hauria de ser un camí obert i no un seguit de tanques i filferrades. ¿Com es pot invocar, seriosament, el dret a no limitar l’ús de les platges per no deixar que una —una tan sols— de les moltes platges de Lloret sigui nudista? (Que no donin el permís, que per això són l’Ajuntament, i avall…!). Doncs s’invoca de la mateixa manera que s’invoca la Constitución: per castigar els pocs empresaris que posen etiquetes en català.

Quan duen tres copes de més, els canvistes t’expliquen que van lluitar molt per esborrar l’ombra obsessiva del pecat i de la repressió en què els va ensinistrar el franquisme. I, ves per on, ara naveguen emparats per l’ombra obsessiva de la inconstitucionalitat. Són tan ridículs, mediocres i de tergal, que els fills ja els neixen vestits, perquè néixer nu deu ser inconstitucional, és clar. Estan convençuts que entrar en una ferreteria i demanar un tornavís és inconstitucional. Per això, hi entren i demanen un destornillador. Ara tenen clar —després del que ha dit l’Ajuntament de Lloret— que totes les platges nudistes que hi ha funcionant a la costa són inconstitucionals, encara que siguin legals. Això afegeix un nou al·licient a les seves vides: ¿hi ha, per damunt de la legalitat, un concepte superior que és la constitucionalitat? ¿Pot una cosa ser legal i, alhora, inconstitucional? Abans de fer un rot truquen a l’advocat i li pregunten si creu que fer un rot, en aquell moment, pot atemptar contra cap article constitucional.

Tenen l’absoluta certesa que posar en dubte l’omnipotència de la Constitución és absolutament inconstitucional, i que qui la posi en dubte rebrà un càstig bíblic en forma de pluja de foc o parella de policies trucant a la porta de casa, com al final d’Una jornada particular. Als nens petits, quan els troben tocant-se, els diuen:

—Nen, això no es fa: és inconstitucional!

Si no fos que fan pena, farien riure.

*Segons vaig saber; per mitjà d’un amic dies després de la publicació d’aquest article, l’actitud de l’Ajuntament de Lloret anava més aviat cap a impedir la creació de ghettos nudistes. Segons sembla, la policia municipal té ordres de no molestar cap nudista en cap platja de Lloret, i de permetre’ls que prenguin el sol tan nus com vulguin.

Lamentablement, tots aquests matisos eren absents de la gasetilla del diari d’on vaig treure la noticia.

Lamentablement també, l’Ajuntament de Lloret només té poder sobre els municipals. Per les platges lloretenques, però, encara patrullen altres forces policials, de l’ull censor i moralista de les quals l’Ajuntament no pot respondre.





BON VENT I BARCA NOVA


Dimecres, va tancar la barraca l’exposició Barcelona rock: la cultura de la guitarra elèctrica. L’últim dels debats programats duia per títol: Barcelona-Madrid: ¿la normalización de la movida? i els oficiants van ser Diego A. Manrique i Àngel Casas.

D’Àngel Casas no cal dir gaire res: és prou conegut, fins per la senyora Maria, ara que té un xou a Tv3. Diego A. Manrique, en canvi, és cèlebre entre els amants del rock. Manrique és un madrileny nascut a Burgos, membre del consell de redacció de la revista «Rock Espezial», posseïdor —diuen— d’un dels arxius de rock més importants d’aquest racó d’Europa i col·laborador de «El país» i Ràdio 3, l’emissora trapella de l’anomenada Radio Nacional de Espafia.

No costa gaire d’endevinar que la pretensió dels organitzadors era que Manrique, per una banda, digués que Madrid era el melic de l’univers i que Casas li contestés que no, i que Barcelona està molt rebé, i que si daixonses i que si dallonses. En fi: l’esquema habitual dels debats d’aquesta mena, com el que va haver-hi entre Juan Luis Cebriàn i Julià de Jodar, al Cara a cara de Tve, Sa, fa una setmana.

Doncs no va passar res de tot això: va arribar el tal Diego A. Manrique i va explicar què en pensava, de l’assumpte. Va dir que la modernor de Madrid és un muntatge, que de lo dicho no hay ná, que els grups de rock de la tan famosa movida són avorridíssims, que són grups que treuen un bit i després no s’aguanten, que a Madrid hi ha menys sales que facin música que no pas a Barcelona… I va dir que hi ha molta gent i moltes conveniències polítiques interessades a inflar la bombolla del centro de todos los centros.

Al capdavall, res que no sabéssim, però que en boca d’un amant del rock gens sospitós de cotitzar secretament per l’Òmnium Cultural, ni de ser membre de la Crida, ni de sentir cap mena de predilecció especial pel pa amb tomàquet o per la ratafia Russet, va deixar bocabadats tots els imbècils barcelonins que, quan fa prop de dos anys van sonar els esquellots, es van pensar que eren trompetes. Tan bocabadats s’han quedat que cap diari no ha publicat ni una ratlla informant de les opinions de Manrique.

Opinions amb les quals estic completament d’acord, tret d’amb una frase: la frase amb què Manrique havia començat la xerrada:

—Madrid és un Titànic.

Això sí que no! No hem pas aguantat, durant dos anys, els dards que ens acusaven de titaniquistes perquè ara vinguin de Madrid a copiar-nos fins i tot el vaixell en què volen enfonsar-se. Nanay. El Titànic és nostre, ben nostre i —en tot cas— de Fèlix de Azúa, pare de l’invent. Durant dos anys, hem rigut i hem ballat a la sala de festes de la nau, i hem fet els tecs al menjador de primera classe, i hem lligat a la veranda de la piscina, i hem jugat a tocar-i-parar entres les calderes i les turbines, i hem tingut els orgasmes més deliciosos en els llits dels cambrots d’aquest Titànic.

Els madrilenys, si finalment s’han tret la bena dels ulls i volen afegir-se al carro de les ciutats que s’enfonsen —Berlín, Amsterdam, Nova York, Roma, Barcelona, Milà…— que triïn una altra nau. Que triïn un vapor del segle passat, o un dràkar viking, o una nau pirata, o el vaixell fantasma… O el Juan Sebastiàn Elcano dels nodos de quan érem petits… O la Pinta, o la Niña, o la Santa María… O el Cabo San Roque… Que triïn el que els roti —com si volen triar ser l’Armada Invencible—, però el Titànic que no ens el toquin. En tenim el copyright.





FINIS CORONAT OPUS


Vivim en un esclat de pornografia. Per l’una banda, han obert dues sales X a la ciutat de Barcelona i cada dia hi ha cues interminables per veure com Linda Lovelace i Claudine Beccarie es comporten al catre. I per l’altra banda, Pasqual Maragall està convertint Barcelona en la ciutat amb més genitals d’Europa.

¿S’han fixat en les boles de ciment que, d’un temps ençà, col·loca l’Ajuntament barceloní sobre les voreres de les places per impedir que la gent hi aparqui? A Sarrià, a la plaça d’Alexandre Cirici Pellicer, de tantes com n’hi ha, una mà anònima ha ratllat la placa i hi ha escrit al damunt: «Plaça de les Pilotes».

Ara bé, el súmmum de la delicadesa i el refinament són les boles que estan posant a la cruïlla d’Aribau i Mallorca. Resulta que, en els xamfrans d’aquest carrer —com en els de tants d’altres— els autos hi aparcaven en bateria i aprofitant fins l’últim pany de terreny. I el que passava és que els autos que quedaven més cap als extrems del xamfrà treien un bon tros de morro o de cul i envaïen la calçada, cosa que feia que, en arribar-hi, els autobusos i els cotxes que pugen per les vies dreta i esquerra del carrer d’Aribau haguessin de desviar-se i ocupar un tros de les vies adjacents. La solució ha estat senzilla: han col·locat aquestes dues grans boles de ciment que impedeixen que la gent hi aparqui. (El més divertit serà quan, seguint aquesta política de passar a l’impediment real, ja que prohibir no serveix de res, els pas següent sigui col·locar una línia d’alta tensió en les ratlles contínues. Com riurem aleshores!).

Mestrestant, vulguis no vulguis, en ser dues i tan rodones, i tan juntetes, de les boles del carrer d’Aribau, la gent ja en diu «els collonets», i que la Lliga del Bon Mot s’hi foti fulles.

A mi, aquets collonets em recorden les escultures monumentals del segle tercer abans de Crist, en forma de fal·lus i dos testicles, que hi ha a l’illa grega de Delos. Aquí, és clar, ens falta el fal·lus, però —tot i això— l’efecte és igualment impressionant. Diuen que l’artista Christo —conceptual, que en deien als setanta— vol embolicar el monument a Colom, com ha fet amb tot de monuments arreu del planeta. Ben segurament, és perquè no ha visitat el carrer d’Aribau. Si hi hagués passat, ja hi fóra, embolicant tots els dallonses. I, si Christo no hi fa res, les coses que hi pot fer la gent! Els nens de les escoles de pedagogia activa poden —per exemple— pintar-los de coloraines. I a l’hivern, les ànimes caritatives poden fer-los un jerseiet, rodó, perquè no passin fred…

Qui sap si, molts segles després de The Day After —que, per cert, ha estat presentada aquesta setmana al Col·legi d’Advocats—, alguna civilització extraterràquia burxarà entre les runes de Barcelona i contemplarà, bocabadada i amb admiració, aquesta estesa de genitals que s’empara del carrer d’Aribau. Erròniament creuran —com nosaltres creiem dels grecs— que hem estat una civilització hedonista.

L’única cosa que hem de procurar, sigui com sigui, és que no s’hi fixi la Lídia Falcón i en protesti, fermament i feminista. L’Ajuntament fóra capaç de substituir les boles aquestes per tot de petits fossats amb piranyes.





VADE RETRO, TV3


Els catalans, raça privilegiada, tenim wàters a les cases perquè volem. Perquè cap català digne d’aquest nom no els fa servir per a res. Els catalans no orinem, i els pocs que orinen (per alguna estranya perturbació psicosomàtica) orinen aigua beneita.

És aquesta una qualitat que hem d’agrair a la Divina Providència, igual que li hem d’agrair que, en els llits catalans i els dies de màxima excitació, els esposos tot el que facin sigui agafar-se de la mà, castament i després d’haver-se senyat disset vegades. Els catalans de soca-rel no fan totes aquestes porquissades indecents que fan els casats —i fins i tot els no casats!— d’altres països, bàrbars i descreguts.

Hem de donar gràcies al Creador per haver-nos fet així. Per haver fet que, a la Dolça Catalunya Pàtria del Meu Cor, un paleta, quan li cau al peu una biga de formigó de cent quilos, per deixar anar la ira exclami «Ai, caram!», i no el renec tremebund que deixaria anar si fos d’una altra terra. Hem d’agrair al Cel viure en un país on els pagesos somriuren beatíficament quan la metereologia els malmet les collites. I on els taxistes, quan un autobusaire els talla sobtadament el pas, exclamen: «Vatua l’olla!». A qualsevol altre país, un taxista al qual li passés el mateix, hagués dit, amb grans crits i de forma breu i efectiva, que la mare de l’autobusaire es guanyava la vida fent allò que se’n diu comerç carnal. Aquí no. Aquí vivim en un paradís terrenal on els camioners no es prenen un carajillo tot fullejant el «Penthouse» i comentant la rotunditat de les glàndules mamàries i del natjam de les senyores que hi surten fotografiades. No senyor: un camioner català —després de vint-i-quatre hores al volant i d’haver descarregat tot un Tir de peres llimoneres— discuteix amb el company de cabina sobre el to daurat que Fra Angelico va fer servir en aquell quadre de la coronació de la Mare de Déu que hi ha al Louvre. Aquest és un país venturós on els adolescents, en arribar a l’època de l’acné, es dediquen a la poesia lírica —ben farcida d’al·literacions, és clar—, en comptes de caure en la masturbació frenètica, com fan al pèrfid món que hi ha més enllà de les nostres fronteres.

Per això, amb tota la raó del món, des de fa un parell de setmanes, les pàgines de la premsa més abrandada de la comarca del Barcelonès —aquest diari inclòs— van plenes de cartes al director de tot de senyores, senyors, senyorets i senyoretes que diuen que estan tips de sentir grolleries en aquesta Tv3 que sembla posada sota l’advocació del traïdor Judes. En un país on ningú no rota ni es peta, en un país on la gent pixa Aromes —ai, perdó: Aromas— de Montserrat, i caga mel i mató, per força ha de resultar estrany que, per la pantalleta del televisor, algun personatge de boca bruta i que de petit no devia haver anat a cap col·legi de pago, deixi anar brofegades tan alienes a Nostra Catalunya com «cony», «fotre», «collons» o «merda».

Tants anys lluitant per una televisió «nostra», i ara, quatre renegaires ens empastifen de fems el conte de fades! Nosaltres volíem una Catalunya plena de Patufets i de Paus Pins, una Catalunya de carquinyoli, amb nata per damunt, i maduixes, i cireretes d’arboç, i lliris a la mà. Volíem una Catalunya sense violadors, ni lladres, ni putes, ni conflictes laborals, una Catalunya per portar-hi el tortell, els diumenges, després de missa de dotze.

¿Com gosen ultratjar-la així? Catalunya serà ben parlada o no serà. I la televisió catalana, com Catalunya, ha de ser dels beguins, de la bona gent, dels de l’olla, dels capellanots, dels missaires, dels que es dutxen vestits per no veure’s les vergonyes, dels que miren de cua d’ull, dels colltorts, dels que mai no han tingut un mal pensament, dels rosegaaltars. Catalunya és un feu privat, adornat amb margarides, clavellines, orenetes, i aquells dos caps de què parlava Josep Maria de Sagarra: el cap de Creus i el cap de la fava.

*Un cop publicat l’article, un lector de Palamós va tenir l’amabilitat de treure’m d’un error. Sembla que el poema que jo atribuïa a Josep Maria de Sagarra ni és de Sagarra ni fa referència al cap de Creus.

Es diu que el poema va ser escrit abans de la guerra del 14 per Joan Vergés, oncle —potser— de Josep Vergés, de can Destino. I que se li va ocórrer mentre orinava, de cara al mar, en un lloc espadat anomenat El Salt d’en Romaboira, al costat nord de l’ermita de Sant Sebastià, sobre Palafrugell. Diu així:


Pixo a l’abim! Davant de la mar blava.

Tinc a l’esquerra el cap de Begur

i tinc a la dreta el cap de la fava!



El meu amable comunicant palamosí acabava la carta amb aquest mots: «D’aquest minúscul poema, que diu tantes coses amb tant poques paraules en dèiem, en aquell temps. El pixoalabim. Així. Tot amb una sola paraula».





NO FUTURE


Per posar-nos a to amb el món, l’Ajuntament del senyor Pasqual Maragall ha decidit de pintar els carrers de Barcelona segons normes més europees. En els passos de vianants, senyalitzats per semàfor, hi estan fent les ratlles de la zebra. I, posats a la feina, acabaran d’arrodonir la jugada de canviar el disseny dels rètols urbans, que van començar durant els Mundials de futbol.

Ja hi tornem a ser. L’Ajuntament de la cabeza y casal de Catalunya ha tornat a mostrar pam i mig de llautó. A veure, nens i nenes, ¿quina solució lingüística creieu que han triat?

¿Fer-ho tot en espanyol? No, que encara han de dissimular una mica.

¿Tot en català? Déu nos en guard! Els podrien aplicar l’antiterrorista.

¿En català i en espanyol, en aquesta meravellosa joia de l’enginyeria lingüística que se’n diu el bilingüismo? No, que s’hi gasta el doble de pintura.

¿Com retolar-ho, doncs?

Amb una solució salomònica: l’Ajuntament socialista, obrer i espanyol, que administra la ciutat, ha decidit de retolar les indicacions «locals» en català. I les indicacions «no locals» en espanyol.

Hi han aplicat el sistema dels restaurants: pa amb tomàquet s’escriu en «local», però el lluç a la basca o els spaghetti all’aglio ed olio s’escriuen «merluza a la vasca» o «espaguetis con ajo y aceite». Han aplicat el mateix sistema d’aquella locutora d’una emissora de ràdio diguem-ne institucional i catalana, que tradueix la cançó Love and let love, de la Roberta Flack, per Ama y deja amar. Han aplicat el sistema de la gent que diu «l’altre dia, pel carrer, em vaig trobar unos mormones…», o «jo estudio per ingeniero de caminos…», o «era allò de dir “¿Sabes qué?: me largo”»…, o «he estat a Itàlia i les ciutats que més m’han agradat són Nápoles i Milán…».

(Aquest ús del «local» i del «no local» pot, a més, ser altament profitós. L’altra nit, a la barra del recentment inaugurat bar SíSíSí, un noi que tractava de trencar el gel amb una senyoreta rotundament atractiva havia substituït l’arnat «¿Estudies o treballes?» pel nou «¿I tu, parles “local” o “no local”?»).

Que l’Ajuntament enarbori amb tanta fermesa la bandera de la diglòssia no ens ha d’estranyar gens ni mica, però. Quan Narciso Serra era alcalde de Barcelona —abans de dedicar-se al mercadeig d’avions— va rebre Sandro Pertini amb un discurs en espanyol… I Maragall és un digníssim successor de l’actual ministre espanyol de Defensa. Per això, en els rètols barcelonins la plaça de Catalunya serà Plaça de Catalunya —escrit en «local»— i Lleida serà Lleida, potser. Però, en canvi, Terol serà Teruel en «no local» i França serà Francia. I fins València serà València, i Castelló Castellón… Exactament com a les autopistes. Exactament com fa Imma Pedemonte als telenotícies de Tv3, els diumenges al vespre. La senyora Pedemonte hi parla de Zaragoza, de Cádiz, de Valencia… I de l’Hèrcules d’Alacant en diu l’Hércules. Seguint aquesta lògica, cal esperar que d’aquí a unes poques setmanes, si la cosa progressa, ens parli dels resultats futbolístics del Gerona, del Lérida i del Figueras…

Estem rodejats: per la dreta limitem amb tots els Guerres, Maragalls i Calviños, que volen un país antropològic i «local»; i per l’esquerra limitem amb la jardineria pseudonoucentista, que ens vol col·locar sota advocació mariana.

No tenim escapatòria.

Auxili!





FISQUEU EL FISC


A mitja setmana, la notícia va trasbalsar-nos a tots: el ministeri espanyol d’Hisenda —deien— desgravaria, de les declaracions de renda, l’impost revolucionari i les quantitats pagades per segrest. I també tot d’altres petites coses, com les despeses produïdes per desplaçament al treball, per les guarderies de la canalla, pel garatge, per la reparació de les goteres, pel manteniment del jardí —ja se sap que els jardins se’ls ha de cuidar molt, que de seguida es panseixen— o per arreglar les esquerdes de la piscina. La notícia era important perquè obria una perspectiva francament sucosa: es comença desgravant l’impost revolucionari i, sense solució de continuïtat, un es troba desgravant el gramet mensual de cocaïna. O la raqueta de tennis per al nen. O el porsche nou de la nena. O el collaret de perles que, per Sant Valentí, tot bon pare de família regala a la querida.

Com era de preveure, però, en arribar divendres aquesta flamarada d’imaginació fiscal era ja cendra. Hisenda declarava que tot havia estat un error d’interpretació d’una sentència del tribunal aquest que en diuen suprem.

Just el mateix dia que això passava —abans-d’ahir no, l’altre— sortia al Boe la nova normativa sobre el règim d’estimació objectiva singular. Aquesta normativa —que afecta els petits empresaris, els professionals independents i els artistes— introdueix l’obligació de dur un llibre de registre, que haurà de complir uns determinats requisits i ser presentat a la delegació d’Hisenda que correspongui. La nota, als diaris, explica clarament que els professionals i els artistes «estan obligats a dur un llibre de registre dels ingressos i de les despeses, en el qual hi constara, com a mínim, la data, el concepte i l’import».

I diu «com a mínim», perquè ells mateixos s’adonen que la imatge clàssica de l’artista queda força destrossada amb això de dur un llibre de registres. ¿S’imaginen vostès Toulouse-Lautrec portant la comptabilitat dels ingressos i de les despeses, assegut en una taula del cabaret, i guardant-se, tot seguit, el llibre en un compartiment secret dissimulat a la gepa? ¿S’imaginen Modigliani, tuberculós, esputant sang sobre el debe i l’haber, mentre amb lletra estilitzada anota —com un oficinista trist— els francs que li ha costat aquella tela en la qual pintarà el retrat de Leopold Zborowski? ¿I el Clive Barker escrivint amb lletra meticulosa les lliures esterlines que ha pagat pels cent quilets de boletes d’acer? ¿I Christo posant «tants dòlars per paper d’embalar»? ¿I el llibre de registre de Frederic Amat? «Cent mil peles per un pergamí medieval», i més avall: «tres dòlars per mitja dotzena de peixos» —comprats entre els carrers Canal i Walker— que es podriran lentament sobre el paper…

Ja es veu que la cosa no va ni amb calçador. La imatge de l’artista evoluciona: abans era la boina i la copa d’absenta; ara, potser, el barret d’ala ampla, l’abric negre i el got de Knockando. Però ja sabem com és Hisenda: encara que no els escaigui, ben aviat veurem els artistes amb manegots de pixatinters.

Els resultats poden ser espectaculars. En un segle on l’art —l’art «modern»— ho ha deglutit tot, fins i tot a ell mateix, ¿quin inspector d’Hisenda pot negar, amb un llibre d’història de l’art contemporani a la mà, que qualsevol —qualsevol!— despesa que li presenti un artista és computable com a despesa professional? La coca, la raqueta del nen, el porsche de la nena, el collaret de perles… Tot pot ser presentat com a despesa professional. ¿Quin inspector d’Hisenda marcarà les fronteres del que és art i del que no ho és? Coses més bèsties que raquetes de tennis o portes d’autos s’han utilitzat com a suport pictòric o escultòric des que Dada es va proclamar emperador d’això que en diem art. Quin riure, l’inspector d’Hisenda que hagi de llegir el llibre de registre dels artistes que exposen ara al Palau Marc, en aquesta cosa que se’n diu Bèstia! Què fascinant, la cara del funcionari fiscal contemplant el llibre de registres de Duran Esteva: «tantes peles per tantes dotzenes de porrons punks»! ¿I el bocabadament de qui li toqui llegir el preu dels tres autos enfangats i del runam que Pere Noguera ha col·locat a la Rambla de Santa Mònica, just davant del Palau Marc?

Artistes, teniu a les mans l’oportunitat única de tornar bojos els d’Hisenda. No la malaguanyeu!





LA LLUNA EN UN COVE


«La luna» és una revista mensual que editen a Madrid, dedicada de manera única i exclusiva a parlar de les meravelles de la capital imperial, de la movida i del muntatge aquest de la postmodernitat cuinada a la madrilenya, com la tripa o el cocidito. La revista ha tingut un èxit tan absolut que els canvistes van tot el dia bocabadats, fins i tot els canvistes barcelonins, que la fan importar, i la compren en alguns quioscos d’això que els cursis en diuen Cap i Casal. Als bars de la Diagonal cap amunt, nens i nenes comenten sempre el darrer article aparegut a la revista, amb agilitat de connoisseurs. (El més interessant és que, en la tal revista, troben meravellós el que, si fos feta a Barcelona, trobarien provincià. Si a Barcelona es fes una revista dedicada a parlar d’aquesta ciutat amb l’obsessió amb què parlen de Madrid a «La luna», la blasmarien de cultureta. La mateixa revista, feta a Madrid, precisament perquè es mira el melic és genial i una joia més de la movida. Misteris de la natura).

Doncs bé: resulta que José Tono Martínez, cap de redacció de la tal revista, va escriure l’altre dia un article sobre la narrativa postmoderna —posmoderna, diu a l’article; els madrilenys tenen tirada a perdre consonants: diuen carné, chalé, ojeto…— i, ves per on, fa la llista dels escriptors postmoderns d’això que els optimistes en diuen l’Estat: «Quim Monzó, Juan Madrid, Rotaeta, Pablo Casado, Javier Barquín, Lluís Fernàndez, Miguel Ángel Diéguez, Consuelo García, Guillermo Tonsky, José Luis Moreno Ruiz, Mauricio Wàcquez…».

Els confessaré que des que vaig llegir l’article de Tono no he pogut dormir. Sielos! ¿Un míser i provincià servidor encapçalant les glòries beneïdes per «La luna»? ¿I jo aquí, despistat, sense aprofitar-me’n? Quants escriptors castellano-leonesos haurien donat un tros de braç per sortir a la tal llista! ¿Què faig, imbècil i somiatruites, perdent el temps en baralles amb la jardineria del país per un «fotre» de més o de menys? ¿I les nenes del Zig Zag, ja ho saben, que surto a «La luna»? Dijous que ve em posaré l’article de Tono penjat del coll, a veure si em fan més cas. Em tenen per un escriptor catalanet i es quedaran ben garratibades de veure que sóc molt més post- i after- que no pas elles.

He estat tots aquests dies pensant una estratègia, i ja ho he decidit. Les coses cal aprofitar-les en el moment oportú. Primer canviaré de pis: amb la senyora, anirem a viure a la Bonanova, i farem un fill (i si és nen li posarem Sergio, i si és nena Mónica), i li parlaré castellà, i el duré a veure els titelles, els diumenges, al Turó Parc. I faré pinya amb els escriptors en espanyol que —snif, snif!— demanen a la Generalitat subvencions per a la seva pobra cultura majoritària. Aniré a fer copes a l’Astòria, i de seguida trauré una novel·la en espanyol, i tots estaran molt contents i em felicitaran, i aleshores, ràpidament, faré les maletes i aniré a Madrid, en el triomf d’un guanyat per a la causa, i m’hi buscaré un piset, i parlaré amb els de «La luna», a veure això de la movida, que me’n facin un plànol, i em compraré un fox-terrier, i el trauré a passejar pel Retiro, junt amb el Sergio o la Mónica, i les nits aniré a Rockola, a escoltar música, i em faré molt amic de Manuel Campo Vidal, a veure si ja no em té tanta tírria, i aprendré a dir tasi per taxi i carné, i ojeto… Aquest matí, me l’he passat fent proves davant del mirall: «¿Cuál es el ojeto de su visita?». I parlaré de tu a tothom, i els diumenges aniré a la sierra, i darrera de la taula d’escriure em penjaré una foto de l’Ors, i aniré al Rastro, i pels bars em trobaré Sánchez Dragó i potser García Hortelano, i Umbral. I em passaré els vespres enyorant José Bergamín i fent teòrica sobre el que és i el que no és Espanya.

Ja ho diu el refrany: «Quan la lluna mira a llevant, quart minvant; quan mira a ponent, quart creixent».

I anar fent, que són quatre dies.





QUIM MONZÓ i GÓMEZ (Barcelona, 1952). Narrador, articulista i traductor, és una de les figures més rellevants i representatives de la literatura catalana contemporània.

Treballa com a grafista i com a corresponsal de premsa i l’any 1976 publica la seva primera novel·la, L’udol del griso al caire de les clavegueres (premi Prudenci Bertrana, 1976). Aviat destaca en el terreny de la narrativa breu amb obres com Uf, va dir ell (1978), Olivetti, Moulinex, Chaffoteaux et Maury (1980), L’illa de Maians (1985), El perquè de tot plegat (1993) o Guadalajara (1996). Aquests cinc llibres són revisats i aplegats a Vuitanta-sis contes (1999), obra que li val el Premi Nacional de Literatura i la Lletra d’Or, l’any 2000. Autor, també, de les novel·les Benzina (1983) i La magnitud de la tragèdia (1989), Quim Monzó té una trajectòria especialment extensa com a articulista. Les obres El dia del senyor (1984), Zzzzzzzz (1987), La maleta turca (1990), Hotel Intercontinental (1991), No plantaré cap arbre (1994), Del tot indefens davant dels hostils imperis alienígenes (1998), Tot és mentida (2000), El tema del tema (2003) i Esplendor i glòria de la Internacional Papanates (2010) són una mostra de la mirada lúcida de l’autor.

Ha traduït autors com Truman Capote, Roald Dahl, Ernest Hemingway, Arthur Miller, J. D. Salinger o Mary Shelley, entre d’altres, i les seves obres s’han traduït a més d’una vintena d’idiomes. L’any 2007 va fer el discurs inaugural de la Fira del Llibre de Frankfurt. L’any 2018 va rebre el Premi d’Honor de les Lletres Catalanes atorgat per Òmnium Cultural.





