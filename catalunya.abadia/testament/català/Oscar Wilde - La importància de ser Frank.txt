La importància de ser Frank (1895), un dels retrats més àcids i divertits que s’han fet mai sobre la hipocresia social, conté escenes dignes de figurar en la més selectiva de les antologies del teatre universal. La gloriosa trajectòria d’Oscar Wilde va quedar arruïnada sobtadament amb la condemna a dos anys de presó que l’acusava d’indecència per la seva vida privada, només tres mesos després d’haver estrenat aquesta comèdia. L’escriptor, que no es refaria d’un cop tan dur, ja havia denunciat sovint la hipocresia d’una societat, la victoriana, cada cop més conservadora i controladora sobre la intimitat dels seus ciutadans. Una hipocresia que, de manera premonitòria, esdevindria la protagonista d’aquesta deliciosa obra mestra sobre els embolics amorosos de dos joves britànics i les seves secretes dobles vides, la qual anticipa algunes de les principals avantguardes del segle XX.





Oscar Wilde





La importància de ser Frank




ePUB v1.0

Papallona 22.02.23





Títol original: The Importance of Being Earnest, A Trivial Comedy for Serious People

Oscar Wilde, 1895

Traducció: Cristina Genebat, 2018

Edició digital: Papallona (v1.0)

Digitalització: Papallona

ePUBCat base r1.3





PRÒLEG



UNA VIDA ENTREGADA A L’ART

Victòria Camps

Les contradiccions i les paradoxes nodreixen tota l’obra d’Oscar Wilde. També la mentida, però no ens equivoquem: entesa com antirealisme. Estem en l’àmbit de la ficció on tot brolla de la imaginació. La importància de ser Frank és una paròdia extrema d’aquesta tendència que va fer del seu autor un dels homes més irreverents, anticonvencionals, sarcàstics i temuts de l’univers literari del seu temps. La seva va ser una literatura intempestiva, iconoclasta, lúdica. Com va escriure Jorge Luis Borges: «Oscar Wilde fue un homo ludens. Jugó con el teatro, La importancia de llamarse Ernesto o, como quiere Alfonso Reyes, La importancia de ser severo, es la única comedia del mundo que tiene el sabor del champagne».

Amant de l’art i exigent amb l’artista, va albirar la idea que al principi era l’art, tot capgirant la creença que la vida imita l’art per defensar exactament el contrari: «Per paradoxal que sembli […] no és tan cert que la vida imita l’art com que l’art imita la vida». L’art és independent: imaginació, creació, ficció pura, s’alimenta des de dintre i s’expressa a si mateix. De tal manera que l’artista no ha de sortir del món artístic per aprendre el seu ofici, sinó explorar més i més les virtualitats de l’artifici que produeix. És per això que la mentida passa a ser un valor cabdal en la moral que guia l’artista, perquè «mentir, dir coses boniques i falses, aquest és el vertader objectiu de l’art». L’esplèndid assaig de Wilde sobre La decadència de la mentida va ple de frases com aquesta, totes de la màxima incorrecció política. Vegem-ne unes quantes sortides d’un ingeni inexhaurible i admirable: «En literatura ens agrada la distinció, l’encant, la bellesa i el poder imaginatiu. El relat dels fets i gestes de les classes baixes ens torba, ens fastigueja»; «Cap gran artista veu les coses tal com són en realitat. Si les veiés així deixaria de ser un artista». «Els únics personatges reals són els que no han existit mai; i si un novel·lista és tan mediocre com per prendre els seus herois directament de la vida, almenys, ha de dir que són creacions seves i no lloar-los com si fossin còpies».

Des del joc de paraules del títol, The Importance of Being Earnest, impossible de traduir-lo a qualsevol llengua sense espatllar-lo, tota l’obra transcorre al voltant d’una impostura feliç, ja que finalment deixa de ser-ho. Com passa en les millors «comèdies d’embolics», aquesta és summament hàbil en enredar i desenredar, sempre amb la intenció que el públic no deixi de somriure. L’impostor John s’adona al capdavall que ha fet el contrari del que volia: «s’ha passat tota la vida dient la veritat i només la veritat», sense saber-ho!

Trivialitzar el que és seriós i tractar el que és seriós amb trivialitat és l’objectiu que Wilde manté en el punt de mira. La importància de ser Frank és la representació perfecta d’aquesta filosofia que es ratifica explícitament en el subtítol (sorprenentment desaparegut de la traducció catalana): A Trivial Comedy for Serious People. Quines són les coses serioses que cal trivialitzar? Els costums, la moral burgesa, les convencions al voltant del matrimoni i les diferències de classe tan arrelades en la societat anglesa vuitcentista, victoriana, on cadascú sabia quin era el seu lloc al món, els rics menjaven sandvitxos de cogombre i els pobres pastís de ronyons. La sàtira independent i lliure de Wilde carrega contra les formalitats d’una burgesia que detesta. Sabia que per formar part d’una classe social no era suficient tenir propietats; calia aprendre a fingir, comprometre’s i conformar-se amb la manera de ser establerta. Jugar a ser John o Frank, bunburying, la paraula inventada per Algernon per fer veure que és una altra persona, l’atractiu de viure una doble vida, li serveixen per dir, lluny de tota solemnitat i transcendència, que en el món de l’art qui compta és el creador, que no hi ha culpa ni pecat, que la frivolitat és la norma, que l’estil importa més que la sinceritat. Manners before morals, li diu Lady Erlynne a Mr. Windermere: sobretot no perdem les formes!

Wilde va experimentar en carn pròpia tota la crueltat de la moral burgesa. S’ha dit que amb La importància de ser Frank va riure per última vegada. Tres mesos després de l’estrena, el 25 de maig de 1895, va ser declarat culpable per gross indecency, segons la legislació de l’època. Va ser condemnat a dos anys de presó i a treballs forçats, que va complir íntegrament. La condemna va marcar el fi de la seva popularitat artística. L’èxit d’aquesta darrera obra havia estat aclaparador. Com va reconèixer Lord Alfred Douglas, el pare del qual va promoure tota l’acusació contra Wilde, «La importància de ser Frank va donar més diners i més glòria a Wilde que cap altra de les seves obres».

Ha dit Italo Calvino que els clàssics són autors que es rellegeixen, i que en cada lectura ens sorprenen amb quelcom inesperat i inèdit. Wilde està considerat el promotor de la comèdia moderna que acaba amb els melodrames vulgars que omplien els teatres britànics. El que fa de Wilde un clàssic, però, és que el seu teatre no ha perdut l’aroma de modernitat. Els temps i les societats canvien, la hipocresia d’avui no és la de la burgesia vuitcentista, ni tan sols sabem si encara som burgesos. Però el cinisme i la singularitat que presenten els personatges de Wilde serveixen igualment per trivialitzar i ridiculitzar les convencions actuals.

En un article sobre els llibres que no s’han de llegir mai, Wilde es refereix a tota l’obra de John Stuart Mill. Però n’exceptua un: l’assaig sobre la llibertat. Efectivament, es tracta del text filosòfic més clar, concís i brillant que s’ha escrit mai sobre la llibertat individual. Cal saber distingir —afirma Mill— entre una llibertat autèntica i la llibertat, per dir-ho així, submisa. L’home autènticament lliure és el que es governa a si mateix, no el que es deixa governar per les modes, els prejudicis, el que toca fer o està ben vist. Oscar Wilde no es va apartar mai d’aquesta norma. I ho va pagar amb la llibertat. Una més de les paradoxes del món lliure, com ho reconeix en una altra de les seves frases memorables: «La societat no perdona ni al somniador ni al geni».

En el fons, la lluita de Wilde contra els pressupòsits victorians era un intent de rebutjar qualsevol actitud que es fonamentés en l’odi i no en l’amor. La figura de Crist, com la doctrina de Plató, va ser una de les seves referències més preuades. Veia una connexió entre la veritable vida de Crist i la de l’artista. Probablement, l’afirmació de la individualitat manifestada en forma de rebel·lia contra les convencions i l’autoritat moral establerta. Rebel·lia que va saber reforçar amb el dandisme i una sexualitat ambigua. Com ell mateix manifestà en l’amarg De Profundis, escrit a la presó, la societat mai li va perdonar ni les extravagàncies ni l’individualisme: «La societat, tal com l’hem constituïda, no té lloc per a mi, no té res per oferir-me».





A Robert Baldwin Ross amb estima i afecte





PERSONATGES


JOHN WORTHING

ALGERNON MONCRIEFF

REVEREND CANON CHASUBLE

MERRIMAN, majordom

LANE, criat

LADY BRACKNELL

GWENDOLEN FAIRFAX

CECILY CARDEW

MISS PRISM, institutriu





ACTE PRIMER


Menjador de l’apartament d’Algernon. L’espai està decorat i moblat amb molt bon gust. Se sent una cançó amb piano. Lane està preparant una taula amb canapès i coses per prendre el te.

ALGERNON: Has escoltat això que acabo de tocar?

LANE: No crec que escoltar sigui de bona educació.

ALGERNON: Doncs pitjor per a tu. No és que sigui gaire acurat amb la tècnica —qualsevol pot ser acurat amb la tècnica— però en canvi, m’hi deixo l’ànima. La tècnica, jo la guardo per a la vida.

LANE: Sí, és clar.

ALGERNON: I parlant de la tècnica de la vida, has preparat els canapès de cogombre per a Lady Bracknell?

LANE: Ho estic fent ara mateix.

ALGERNON: Per cert, Lane, he vist que, l’altre dia, quan van venir a sopar el Mike Shoreman i el Frank Worthing, es van buidar vuit ampolles de xampany?

LANE: Sí, sí, i tant; vuit i mitja.

ALGERNON: Tantes? I es pot saber per què, a les cases dels homes solters, es buiden les ampolles de xampany amb aquesta celeritat tan sorprenent? T’ho pregunto per pura curiositat, eh?

LANE: Jo ho atribueixo a la qualitat de les ampolles. M’he fixat que, a les cases dels homes casats, la qualitat de les ampolles de xampany no sol ser un assumpte prioritari.

ALGERNON: Déu meu! Tan desmoralitzador és el matrimoni?

LANE: Al contrari. Estic segur que deu ser un estat molt agradable tot i que, fins ara, he tingut poca experiència en el tema. Només he estat casat una vegada i va ser per un malentès entre un servidor i una joveneta.

ALGERNON: No sé si m’interessa gaire la teva vida familiar, Lane.

LANE: No, senyor. És que no és un tema gaire interessant. Jo mateix, tampoc hi penso gaire sovint.

ALGERNON: Ja m’ho imagino, Lane, ja m’ho imagino. Està tot perfecte, Lane, gràcies.

LANE: Gràcies, senyor.

Lane surt.

ALGERNON: No són gaire inspiradores, les idees del Lane sobre el matrimoni. I si la classe obrera no ha de servir-nos d’exemple pel que fa als principis i als valors, de què ens serveix tenir una classe obrera? Realment, com a classe, no tenen absolutament cap sentit de la responsabilitat moral.

Entra Lane.

LANE: Ha vingut el senyor Frank Worthing.

Entra John. Lane surt.

ALGERNON: Ei, Frank! Com estàs? Però què hi has vingut a buscar, tu, a Londres?

JOHN: Plaer. Plaer i diversió. No hi ha res a buscar que sigui més estimulant que això. I tu, Algy? Menjant com sempre?

ALGERNON: S’ha de menjar sis cops al dia. Que no llegeixes les notícies, tu? I on has estat des de dijous passat, si es pot saber?

JOHN: Al camp.

ALGERNON: I què hi has anat a fer, al camp?

JOHN: Quan ets a la ciutat t’entretens tu sol, però quan ets al camp has d’entretenir els altres, és la cosa més avorrida del món.

ALGERNON: I qui són aquests altres a qui has d’entretenir?

JOHN: Oh, els veïns. Els meus veïns.

ALGERNON: Hi tens veïns simpàtics a la teva casa de Devon?

JOHN: Absolutament espantosos. No els dirigeixo la paraula.

ALGERNON: Llavors, és clar, els deus tenir realment molt entretinguts! (Menja un altre canapè.) La tens a prop d’Exeter, la casa, al camp, oi que sí?

JOHN: Als afores de Dartington, per ser més exactes. I tot això què és? I aquests canapès? No et feia de gustos tan selectes. Esperes algú?

ALGERNON: Sí, la meva tia Augusta i la Gwendolen.

JOHN: Ah, perfecte.

ALGERNON: Sí, perfecte. Però ja ho saps, oi, que a la meva tia no li farà cap gràcia trobar-te aquí?

JOHN: Ah no? I per què no?

ALGERNON: Doncs perquè la manera com flirteges amb la meva cosina Gwendolen és òbvia i molt penosa. Gairebé tan penosa com la manera com la meva cosina Gwendolen flirteja amb tu.

JOHN: Estic bojament enamorat de la teva cosina. (Pausa.) De fet, he vingut expressament per demanar-li que es casi amb mi.

ALGERNON: Perdona? Em pensava que havies vingut per divertir-te, no per fer negocis.

JOHN: Per què ets tan poc romàntic?

ALGERNON: És que no li trobo res de romàntic a demanar algú en matrimoni. És molt romàntic estar enamorat, això sí. Però demanar a algú que es casi amb tu? No veus que et poden dir que sí? Normalment, et diuen que sí. I llavors, què? S’ha acabat la diversió. El més excitant d’estar enamorat és la incertesa. Si un dia tinc la intenció de casar-me, per favor, recorda’m això que t’acabo de dir.

JOHN: No caldrà, el divorci és una institució destinada a la gent de poca memòria, com tu.

John agafa un canapè.

ALGERNON: I fes el favor de no tocar aquests canapès! Són per a la tia Augusta.

JOHN: Però si tu no has parat de menjar-ne!

ALGERNON: Perquè jo soc el seu nebot. Menja una mica de pastís si vols. A la Gwendolen l’entusiasma aquest pastís de mantega.

JOHN, menja: És que és boníssim, és francament bo.

ALGERNON: Tampoc cal que te’l mengis tot, ara. Què et penses? Que ja esteu casats o què?

JOHN: Aviat ho estarem…

ALGERNON: Sí home… No t’ho creus ni tu.

JOHN: Ah no? I per què no?

ALGERNON: En primer lloc perquè les dones no es casen mai amb els homes amb qui flirtegen.

JOHN: Això que dius no té cap sentit.

ALGERNON: Només has de veure la quantitat de solters que hi ha per tot arreu. I en segon lloc, perquè la Gwendolen és la meva cosina petita i no penso donar-te el meu consentiment.

JOHN: Ah no? I es pot saber per què?

ALGERNON: Qui és la Cecily?

JOHN: Quina Cecily?

ALGERNON: La Cecily.

JOHN: No conec cap Cecily.

ALGERNON: Ah, no?

Algernon li ensenya una petaca.

JOHN: Ostres, és la petaca que havia perdut! Sort que l’has trobada, ja no sabia on buscar-la.

ALGERNON: Te la vas deixar aquí dijous passat després d’acabar-te totes les meves existències de xampany. Té. (Se la mira, va per donar-l’hi.) Ah no, però no és teva. Mira, no, no és teva, aquí hi ha una dedicatòria gravada que diu…

JOHN: Ei, va: torna-me-la. No s’han de llegir les dedicatòries, és de mala educació.

ALGERNON: Més de la meitat de la cultura moderna es basa en coses que no s’haurien de llegir… Ho veus? No, la dedicatòria és d’algú que es diu Cecily i si tu dius que no en coneixes cap… doncs no és teva.

JOHN: Que sí, que ara me’n recordo, és un regal que em va fer la meva tia.

ALGERNON: La teva tia?

JOHN: Sí, la meva tia Cecily, sí.

Pausa breu.

ALGERNON: Ja, però aquí hi diu: «De la teva petita Cecily, amb tot l’amor».

JOHN: I què? Han de ser sempre grans i antipàtiques, com la teva, les ties? Torna-me-la, va.

ALGERNON: Sí, però la meva tia, a mi no em diu oncle. «De la teva petita Cecily, amb tot l’amor per tu, oncle John». Entenc perfectament que una tia pugui ser petita, però que una tia, sigui quina sigui la seva mida, li digui oncle al seu nebot, això ja em sembla una mica més estrany. I a més, tu et dius Frank i no John.

JOHN: No em dic Frank, em dic John. Va, porta…

ALGERNON: Com que et dius John? Però si tu sempre t’has dit Frank. T’he presentat a tothom com a Frank. Respons al nom de Frank. Fas cara de dir-te Frank. Ets la persona amb més cara de Frank que he vist a la meva vida, és completament absurd que ara em diguis que no et dius Frank. Ho posa a les teves targetes. Mira, per aquí en tinc una: «Senyor Frank Worthing, B 4, Albany Street». Me la guardo a la butxaca com a prova que et dius Frank per si tornes a intentar negar-m’ho a mi o a la Gwendolen o a qui sigui.

JOHN: D’acord. Em dic Frank aquí, a la ciutat, i em dic John al camp, a Devon. Aquesta petaca me la van regalar allà. Ho entens, ara?

ALGERNON: No, i val més que m’ho expliquis. Sempre he sospitat que eres un Bumburista professional i ara ja n’estic completament segur.

JOHN: Un Bumburista? I què se suposa que vol dir ser un Bumburista?

ALGERNON: Et revelaré el que vol dir ser un Bumburista tan bon punt em revelis tu la raó per la qual ets Frank a la ciutat i John quan ets al camp.

JOHN: Molt bé, però primer dona’m la petaca.

ALGERNON: Aquí la tens. I ara, dona’m tu la teva explicació. I que sigui ben incoherent, si pot ser.

JOHN: Amic meu, no hi ha res d’incoherent en l’explicació que et donaré. De fet, el que t’explicaré és perfectament raonable. El senyor Thomas Cardew, que em va adoptar quan jo era molt petit, em va fer tutor de la seva neta, la senyoreta Cecily Cardew, que, malauradament, va quedar òrfena a l’edat de sis anys. La Cecily, que s’adreça a mi com a «el seu oncle» per motius de respecte que tu probablement no entendràs, viu a casa meva, al camp, amb la seva admirable institutriu, Miss Prism.

ALGERNON: Ah. Així ella viu a Dartington?

JOHN: No n’has de fer res, no t’hi penso convidar. I, a més, no és exactament a Dartington, és als afores.

ALGERNON: M’ho imaginava. He Bumburiejat per Dartington un parell de vegades. I ara, explica’m: per què el canvi de nom?

JOHN: Estimat Algy, no estic segur que siguis capaç d’entendre els meus veritables motius. Em temo que no ets prou seriós. Quan et fan tutor d’algú, has d’adoptar un sentit de la moral molt elevat en tots els temes. És un deure que tens. I com que un sentit de la moral massa elevat no condueix necessàriament ni cap a la salut ni cap a la felicitat, per poder venir de tant en tant a Londres, em vaig inventar un germà més jove que es diu Frank, que estudia aquí i que es fica en els embolics més espantosos. Aquesta, estimat Algy, és la veritat pura i senzilla.

ALGERNON: La veritat poques vegades és pura i mai és senzilla. Si ho fos, la vida seria molt avorrida i la literatura moderna no existiria.

JOHN: Potser valdria més.

ALGERNON: La crítica literària no és el teu fort, estimat amic. Ni ho provis. Deixa aquesta feina per als qui no han anat a la universitat. Se’n surten molt bé, escrivint als diaris. Tu el que ets és un Bumburista acabat. No anava gens errat quan deia que eres un Bumburista. De fet ets un dels Bumburistes més evolucionats que he conegut mai.

JOHN: Es pot saber de què dimonis estàs parlant?

ALGERNON: Tu t’has inventat un utilíssim germà més jove que es diu Frank per poder venir a la ciutat tan sovint com vulguis i jo m’he inventat un necessari i permanentment malalt amic que es diu Bumbury, per poder-me escapar al camp sempre que em vingui de gust. El Bumbury és absolutament imprescindible. Si no fos per ell, em seria totalment impossible acceptar la teva invitació per sopar al Willis, aquesta nit, perquè tinc un compromís amb la meva tia Augusta des de fa més d’una setmana.

JOHN: Jo no t’he convidat a sopar enlloc, aquesta nit.

ALGERNON: Ja ho sé. Ets tan deixat a l’hora de convidar. I no hi ha res més molest que no rebre sovint invitacions a sopar.

JOHN: Sopa amb la teva tia si has quedat amb ella.

ALGERNON: No tinc la més mínima intenció de sopar amb la meva tia, aquest vespre. Per començar, ja vaig sopar amb ella dilluns i un cop per setmana és més que suficient per sopar amb la família i, en segon lloc, perquè sé perfectament al costat de qui m’asseurà, aquesta nit. Em posarà al costat de la Mary Farquhar que sempre flirteja amb el seu propi marit, que sol seure a l’altra punta de la taula, és bastant desagradable. I, a més, és indecent… i aquest tipus de perversió va en augment d’una manera bàrbara. La quantitat de dones, a Londres, que flirtegen amb els seus propis marits és escandalosa. És penós. És com rentar la roba neta en públic. I a més, ara que s’ha confirmat que ets un autèntic Bumburista, naturalment, tinc ganes de comentar la jugada amb tu. Vull que comentem les normes del Bumburisme.

JOHN: Jo no soc cap Bumburista! De fet, si la Gwendolen em diu que sí, vull matar el meu germà Frank. De fet, crec que el mataré igualment: la Cecily comença a interessar-se massa per ell i se m’està fent molt pesat. O sigui que aniquilaré el Frank d’una vegada i et recomano que facis el mateix amb el tal senyor… aquest amic teu malalt que té aquest nom tan ridícul.

ALGERNON: No em penso desfer del Bumbury, per res del món, i si un dia et cases, cosa que em sabria molt greu per tu, estaràs encantat de ser amic del Bumbury. Un home que es casa sense conèixer un Bumbury està condemnat a l’avorriment més absolut.

JOHN: T’asseguro que no. Si un dia em caso amb una dona tan meravellosa com la Gwendolen —i t’asseguro que és l’única noia que he vist a la meva vida amb qui em casaria—, segurament no em farà cap falta conèixer un Bumbury.

ALGERNON: Doncs li farà falta a la teva dona. Sembla que no t’adonis que en un matrimoni tres es fan companyia però dos, no.

JOHN: Aquesta, estimat amic, és la teoria que el drama francès, tan corrupte, s’ha dedicat a propagar els últims cinquanta anys.

ALGERNON: I que la feliç llar anglesa s’ha dedicat, en gran part, a confirmar.

JOHN: Per l’amor de Déu, no siguis cínic. És massa fàcil, ser cínic.

ALGERNON: Estimat amic, no hi ha res fàcil, avui dia. La competència és extraordinària. (Truquen al timbre.) Aquesta és la meva tia Augusta. Només la família i els creditors truquen a la porta d’una manera tan wagneriana. I ara, si m’enduc la tia Augusta deu minuts per poder-te deixar a soles amb la Gwendolen, soparàs amb mi, aquesta nit, al Willis?

JOHN: Doncs suposo, sí, si et ve de gust.

ALGERNON: Suposes? Has de ser seriós amb això. No suporto la gent que no es pren els àpats seriosament, ho trobo d’una superficialitat molt irritant.

Entra Lane.

LANE: Lady Bracknell i la senyoreta Fairfax són aquí.

Algernon va a rebre-les. Entren Lady Bracknell i Gwendolen.

LADY BRACKNELL: Bon dia, Algernon, espero que t’estiguis portant bé.

ALGERNON: Estic molt bé, sí, tia Augusta.

LADY BRACKNELL: No és el mateix. De fet, poques vegades, una cosa i l’altra van juntes.

ALGERNON, a Gwendolen: Estimada, estàs radiant!

GWENDOLEN: Sempre estic radiant. Oi que sí, senyor Worthing?

JOHN: Avui està perfecta, senyoreta Fairfax.

GWENDOLEN: Ui! Espero que no. No em quedaria marge per millorar i m’he proposat millorar en unes quantes coses. (Gwendolen i John s’asseuen junts.)

LADY BRACKNELL: Perdona, Algernon, que arribi una mica tard. He hagut de passar a veure Lady Harbury. No l’havia vist des de la mort del seu marit. Feia temps que no veia una dona tan exaltada, sembla vint anys més jove.

ALGERNON: D’això no en tinc cap dubte, tia Augusta.

LADY BRACKNELL: Per què no seus al meu costat, Gwendolen?

GWENDOLEN: Gràcies, mama, estic bé aquí.

ALGERNON, veient el plat buit: Mare meva, Lane! Per què no hi ha canapès de cogombre? T’he demanat, específicament, que fessis canapès de cogombre!

LANE, compungit: No hi havia cogombres al mercat aquest matí, senyor. Hi he anat dues vegades.

ALGERNON: No hi havia cogombres?

LANE: No, senyor. Ni tan sols amb diner efectiu.

ALGERNON: Em sap greu, tia Augusta, avui no hi havia cogombres ni pagant-los a preu d’or.

LADY BRACKNELL: No passa res, Algernon. De fet, he menjat bunyols amb Lady Harbury, que ara sembla que vulgui dedicar-se en cos i ànima als plaers de la vida.

ALGERNON: He sentit que els cabells, en comptes de blancs, se li han tornat rossos.

LADY BRACKNELL: És cert, ara que ho dius, que li han canviat de color. No sé per què deu ser. Tinc una sorpresa per a tu, Algernon. Aquesta nit soparàs al costat de Lady Farquhar. És una dona encantadora, i tan atenta amb el seu marit. És encantador veure’ls.

ALGERNON: Em sap greu, tia Augusta, però em sembla que, al final, hauré de renunciar a sopar amb tu, aquesta nit.

LADY BRACKNELL: Espero que no, Algernon. Això desorganitzaria totalment la meva taula. El teu oncle hauria de sopar a la seva habitació… Per sort ja hi està acostumat, però.

ALGERNON: És una pena i t’he de dir que em sap realment molt greu, però el cas és que acabo de rebre un telegrama que diu que el meu pobre amic Bumbury torna a estar molt malament de salut i em demana que el vagi a veure.

LADY BRACKNELL: És molt pesat, aquest tal Bumbury. No es pot perdre la salut amb tanta freqüència.

ALGERNON: Sí, pobre Bumbury, és un home molt desafortunat.

LADY BRACKNELL: Doncs et diré una cosa, Algernon: penso que ja va sent hora que el senyor Bumbury decideixi entre curar-se o morir-se definitivament. No es pot ser tan indecís! Aquest anar i venir amb el tema és completament absurd. I a més, no aprovo de cap manera aquesta mania de tenir compassió pels malalts. Em sembla mòrbid. La malaltia, del tipus que sigui, és una cosa molt lletja d’encoratjar en els altres. La salut és el primer deure de la vida. Fa anys que li dic això al teu oncle i sembla que no ho acaba d’entendre. T’estaré molt agraïda si li demanes al senyor Bumbury, de part meva, si tindria l’amabilitat de no posar-se malalt el dissabte perquè et necessito per al concert. És l’última recepció d’aquest any i necessito animar la conversa, sobretot ara que és final de temporada i tothom ja ha dit tot el que havia de dir. Que gairebé mai és gran cosa, tampoc.

ALGERNON: Parlaré amb el Bumbury, tia Augusta, si encara està conscient, i em sembla que et puc prometre que dissabte estarà bé. Evidentment, la tria de la música és molt important. Si es toca bona música, la gent no escolta, però si es toca mala música, llavors, la gent no parla. Em sembla, però, que et puc proposar un repertori molt adient per a l’ocasió. Si em vols acompanyar a l’estudi, te l’ensenyaré.

LADY BRACKNELL: Gràcies, Algernon. Ets molt atent. (S’aixeca i el segueix.) Estic segura que el programa serà deliciós. Però has de saber que no permetré les cançons franceses. La gent sempre les troba inapropiades o semblen sorpresos o se’n riuen, que encara és pitjor. En canvi, l’alemany sona més respectable i, de fet, crec que ho és. Gwendolen, acompanya’m.

GWENDOLEN: Sí, sí, ara vinc.

Lady Bracknell i Algernon entren a l’estudi. Gwendolen es queda enrere.

JOHN, nerviós, no sap què dir: Quin bon dia que fa.

GWENDOLEN: Eh?

JOHN: No res, deia que fa…

GWENDOLEN: Si us plau, no em parli del temps, senyor Worthing. Quan algú em parla del temps sempre sento que em volen dir una altra cosa i això em posa molt nerviosa.

JOHN: Jo li vull dir una altra cosa, sí.

GWENDOLEN: Ja m’ho pensava. De fet, no m’equivoco mai.

JOHN: I m’agradaria aprofitar que la seva mare ha sortit un moment…

GWENDOLEN: I jo li recomano que ho faci de seguida. La meva mare té una manera de tornar a entrar de cop en una sala que m’ha posat en problemes més d’una vegada.

JOHN: Senyoreta Fairfax. Des que la vaig conèixer, l’admiro més del que he admirat qualsevol altra noia… a qui hagi admirat des… que la vaig conèixer.

GWENDOLEN: Sí, ja me n’havia adonat. I m’hauria agradat que, en algun moment, en públic, ho hagués demostrat una mica més. Vostè sempre ha despertat en mi una fascinació irresistible. Fins i tot abans de coneixe’l, vostè no m’era gens indiferent. Vivim, com vostè sap, senyor Worthing, en una època d’ideals. Això es publica constantment a les revistes més cares i es repeteix, cada dia, en els sermons dels capellans. Jo m’ho he pres al peu de la lletra i he decidit que el meu ideal serà enamorar-me d’una persona que es digui Frank. Hi ha alguna cosa en aquest nom que m’inspira absoluta confiança. En el moment en què l’Algernon em va dir que tenia un amic que es deia Frank vaig saber que estava destinada a estimar-te.

JOHN: I, realment, m’estimes, Gwendolen?

GWENDOLEN: Apassionadament!

JOHN: Amor, meu! No saps que feliç que em fas.

GWENDOLEN: El meu, Frank!

JOHN: Però no ho dius de veritat, que no m’estimaries si no em digués Frank, oi?

GWENDOLEN: Però et dius Frank.

JOHN: Sí, em dic Frank. Però, suposant que em digués d’una altra manera? Vols dir que, llavors, no m’estimaries?

GWENDOLEN: Mmm. Això és, clarament, una especulació metafísica i, com gairebé totes les especulacions metafísiques, té molt poc a veure amb els fets de la vida real, tal com els coneixem.

JOHN: Personalment, estimada, per parlar-te amb tota sinceritat, a mi no m’entusiasma el nom de Frank… no crec que sigui un nom que m’escaigui gaire.

GWENDOLEN: T’escau a la perfecció. És un nom diví. Té la seva pròpia música interior. Produeix unes vibracions que em relaxen.

JOHN: A veure, Gwendolen, francament, trobo que hi ha noms molt més bonics. John, per exemple, és un nom preciós.

GWENDOLEN: John?… No té cap mena de musicalitat, el nom de John. No emociona, John, no té cap mena de vibració… He conegut molts Johns i tots, sense excepció, són persones absolutament vulgars. Em fan molta pena les dones casades amb homes que es diuen John. Segurament mai tindran l’ocasió de sentir el plaer d’un moment de solitud. L’únic nom que em fa sentir segura és Frank.

JOHN: Gwendolen, m’hauré de fer batejar, immediatament —vull dir que ens haurem de casar immediatament. No podem perdre temps.

GWENDOLEN: Casar-nos, senyor Worthing?

JOHN: Si et sembla, vaja… Saps que t’estimo i tu també m’has fet creure, Gwendolen, que jo no t’era indiferent.

GWENDOLEN: T’adoro, Frank. Però encara no m’ho has demanat. No n’hem parlat en cap moment, de casar-nos. Aquest tema encara no l’hem abordat.

JOHN: D’acord, doncs… vols que t’ho demani ara?

GWENDOLEN: Em sembla un bon moment, sí. I per evitar qualsevol decepció possible, senyor Worthing, crec que és just fer-te saber amb tota franquesa, abans que res, que estic absolutament decidida a dir-te que sí.

JOHN: Gwendolen!

GWENDOLEN: Sí, senyor Worthing, què és això que em volies dir?

JOHN: Ja ho saps, el que et volia dir.

GWENDOLEN: Sí, però no ho has dit.

JOHN: Gwendolen, et vols casar amb mi? (S’agenolla.)

GWENDOLEN: És clar que vull, amor meu. Has trigat molt a dir-ho! Em sap greu dir-te que se’t nota la poca experiència en demanar en matrimoni.

JOHN: És normal, perquè és la primera vegada. No he estimat mai cap altra noia al món. Només a tu.

GWENDOLEN: Sí, però de vegades els homes proposen matrimoni per practicar. El meu germà Gerald, per exemple, ho fa molt sovint. M’ho han explicat les meves amigues. Quins ulls blaus tan bonics que tens, Frank! Són tan, tan blaus! Espero que sempre em miris així, especialment quan hi hagi gent al davant.

Entra Lady Bracknell.

LADY BRACKNELL: Senyor Worthing! Aixequi’s, per l’amor de Déu!

GWENDOLEN: Mama! (Ell es vol aixecar i ella no el deixa.) T’he de demanar que te’n vagis. No hi estaràs a gust, aquí. A més, el senyor Worthing encara no ha acabat.

LADY BRACKNELL: No ha acabat el què? Si ho puc preguntar.

GWENDOLEN: Estic promesa amb el senyor Worthing, mama. (S’aixequen tots dos.)

LADY BRACKNELL: Perdona, però tu no estàs promesa amb ningú. Quan estiguis promesa amb algú, jo o el teu pare, si la salut li ho permet, t’ho farem saber. Un compromís sempre és una sorpresa per a una dona jove. Si és agradable o desagradable, això ja depèn del cas… és una decisió massa important per deixar que la prengui la persona interessada… I ara, tinc unes quantes preguntes per fer-li, senyor Worthing. I mentre faig aquesta enquesta, tu, Gwendolen, m’esperaràs al cotxe.

GWENDOLEN: Mama!

LADY BRACKNELL: Al cotxe, Gwendolen! (Gwendolen, abans de marxar, fa un petó a John. Lady Bracknell mira de reüll i fa veure que no ho veu, després es gira.) Gwendolen, al cotxe!

GWENDOLEN: Sí, mama. (Se’n va mirant John.)

LADY BRACKNELL, asseient-se: Pot seure, senyor Worthing (Treu un bloc de la bossa.)

JOHN: Gràcies, Lady Bracknell. M’estimo més quedar-me dret.

LADY BRACKNELL: Em sap greu dir-li que vostè no és a la llista de pretendents amb possibilitats, i li avanço que tinc la mateixa llista que l’estimada duquessa de Bolton. De fet, hi hem treballat juntes. De tota manera, estic disposada a incloure-hi el seu nom si les seves respostes són les que una mare responsable i afectuosa pot esperar. Vostè fuma?

JOHN: Doncs, sí. He d’admetre que fumo.

LADY BRACKNELL: M’alegro de sentir-ho. Un home sempre ha de tenir alguna ocupació d’aquest tipus. Hi ha massa mandrosos, a Londres, que no en tenen cap. Quants anys té?

JOHN: Vint-i-nou.

LADY BRACKNELL: Una bona edat per casar-se. Jo sempre he estat de l’opinió que un home que es vol casar ha de saber-ho tot o no ha de saber res de res. Vostè de quin tipus és?

JOHN, dubta: Soc dels que no saben res, Lady Bracknell.

LADY BRACKNELL: M’agrada sentir-ho. No aprovo, de cap manera, els farsants que pretenen dissimular la seva ignorància natural. La ignorància és com una fruita exòtica: si es toca gaire, la flor es panseix. Cal tenir molta cura de la ignorància. Totes les teories de l’educació moderna són absolutament absurdes. Afortunadament, en aquest país, produeixen l’efecte contrari. Si funcionessin, posarien seriosament en perill les classes altes i segurament provocarien uns aldarulls molt molestos a Grosvenor Square. Quins són els seus ingressos?

JOHN: Entre set i vuit mil lliures l’any.

LADY BRACKNELL: En terres o en inversions?

JOHN: En inversions, sobretot.

LADY BRACKNELL: Em sembla molt bé. Entre allò que genera beneficis en vida i allò que els genera després de mort, no hi ha color. La terra, en vida, ja no dona ni profits ni beneficis. Però dona un grau de prestigi, això sí.

JOHN: Tinc una casa al camp amb una mica de terra al voltant. Uns mil cinc-cents acres, crec. Però els meus ingressos no depenen d’això. De fet, ara que hi penso, em sembla que els caçadors furtius són els únics que en treuen alguna mena de partit.

LADY BRACKNELL: Una casa al camp? De quantes habitacions? Bé, d’això en podem parlar més endavant. També té una casa a la ciutat, espero? Una noia d’una naturalesa tan senzilla i delicada com la Gwendolen no es pot resignar de cap manera a viure al mig del camp.

JOHN: També tinc una casa a Belgrave Square, però la tinc llogada a Lady Bloxham. Per descomptat, puc recuperar-la quan vulgui, notificant-ho a la interessada sis mesos abans.

LADY BRACKNELL: Lady Bloxham? No la conec.

JOHN: Oh, surt molt poc. És una dama d’edat considerablement avançada.

LADY BRACKNELL: Ah, avui dia, això no és pas cap garantia d’una conducta respectable. Quin número de Belgrave Square?

JOHN: 149.

LADY BRACKNELL, fent que no amb el cap: La banda que no està de moda. Quina llàstima. De tota manera, això es pot arreglar.

JOHN: Vol dir la banda o la moda?

LADY BRACKNELL: Totes dues coses, si fos necessari, em sembla. Té conviccions polítiques?

JOHN: Em sap greu però no. Soc bastant lliberal.

LADY BRACKNELL: Compta com a conservador, doncs. Aquests sopen amb nosaltres i venen a les nostres festes. I ara, parlem de detalls de menys importància. Els seus pares, viuen?

JOHN: Els he perdut tots dos.

LADY BRACKNELL: Perdre’n un, senyor Worthing, pot ser considerat una desgràcia, però perdre’ls tots dos és una inadmissible falta de respecte. Qui era el seu pare? Evidentment, sembla que era un home ric? Era el que els diaris més radicals anomenarien un home de negocis o va néixer en una família aristocràtica?

JOHN: Em sap greu, però em temo que no ho sé. El fet, Lady Bracknell, és que he dit que vaig perdre els meus pares, però la veritat és que van ser els meus pares que em van perdre a mi… No sé qui soc, de naixement. Em van… a veure, em van trobar.

LADY BRACKNELL: Que el van trobar?

JOHN: El senyor Thomas Cardew, en pau descansi, un home compassiu com n’hi ha pocs, em va trobar i em va posar el nom de Worthing perquè resulta que duia a la butxaca un bitllet de tren de primera classe per anar cap a Worthing, aquell dia. Worthing és a Sussex, és un hotel al costat del mar.

LADY BRACKNELL: O sigui que el cavaller compassiu que duia un bitllet per viatjar en primera classe fins a l’hotel del costat del mar és qui el va trobar?

JOHN: En una maleta.

LADY BRACKNELL: En una maleta?

JOHN, seriós: Sí, Lady Bracknell. Em va trobar en una maleta —una de petitona. Una maleta de pell negra, amb unes nanses —una maleta normal, vaja.

LADY BRACKNELL: En quina localitat el tal senyor James o Thomas Cardew va trobar aquesta maleta normal?

JOHN: Al guarda-roba dels urinaris de l’estació Victoria. Li van donar aquesta en comptes de la seva.

LADY BRACKNELL: Al guarda-roba dels urinaris de l’estació Victoria?

JOHN: Sí. Línia de Brighton.

LADY BRACKNELL: La línia no té cap importància. Senyor Worthing, li confesso que em sento una mica desconcertada per tot això que m’acaba d’explicar. Haver nascut, o haver aparegut en una maleta, tingui nanses o no, em sembla una provocació a la decència de la vida familiar que em recorda els pitjors excessos de la Revolució Francesa. I estic segura que sap de què parlo, oi? I el lloc tan particular on aquesta maleta va ser trobada, els urinaris d’una estació de tren, pot haver estat escollit per ocultar alguna indecència als ulls de la societat —probablement, deuria ser això—, en canvi, però, és veritat que aquest comportament assegura un cert estatus social del seu propietari.

JOHN: Puc preguntar-li què m’aconsella, doncs? M’atreveixo a dir que faria qualsevol cosa al món per assegurar la felicitat de la Gwendolen.

LADY BRACKNELL: Li recomano molt seriosament, senyor Worthing, que es busqui una família. Ha de fer un esforç per presentar, almenys, un parent, sigui quin sigui el gènere, abans que s’acabi la temporada.

JOHN: Doncs no sé com ho faré, això. De moment, el que puc fer és presentar la maleta. La tinc al meu vestidor, a casa. Espero que això la pugui satisfer, Lady Bracknell.

LADY BRACKNELL: A mi? Això no té res a veure amb la meva satisfacció. No s’imaginarà que ni a mi ni al senyor Bracknell ens podria arribar a passar pel cap permetre que la nostra única filla —una nena criada amb totes les atencions del món— s’emparentés amb una maleta amb nanses, trobada en uns urinaris? Passi-ho bé, senyor Worthing! (Surt amb una gran indignació.)

JOHN: Passi-ho bé! (Algernon està tocant la marxa nupcial. John, molt enfadat, s’acosta a la porta.) Pots parar de tocar aquesta melodia espantosa, Algy? Mira que ets burro.

La música es para i entra Algernon, content.

ALGERNON: Què? La cosa no ha anat com t’esperaves, eh, company? No em diguis que t’ha dit que no? És una mania que té. A tothom li diu que no. Em sembla que és una cosa de naixement.

JOHN: No! La Gwendolen és meravellosa. Pel que fa a ella, ja estem promesos. La seva mare és absolutament insofrible, no havia conegut mai una Gorgona com aquesta… en realitat no sé com és una Gorgona, però estic totalment segur que Lady Bracknell n’és una. En tot cas és un monstre, sense mitologia ni res, cosa que encara la fa més terrorífica… Et demano perdó, Algy, suposo que no hauria de parlar de la teva tia en aquests termes davant teu.

ALGERNON: Estimat amic, m’encanta sentir parlar malament dels meus parents. És l’única cosa que m’ajuda a suportar-los. Els parents no són més que un grup de gent molt tediosa que no té la més remota idea de com viure, ni la més mínima intuïció de quan morir.

JOHN: No té cap sentit, això que dius!

ALGERNON: Té tot el sentit del món!

JOHN: És igual. No tinc cap ganes de posar-me a discutir amb tu. Sempre vols estar discutint les coses, tu.

ALGERNON: Perquè és per això que estan fetes, les coses, per discutir-les.

JOHN: Si pensés com tu, ja faria anys que m’hauria fotut un tret al cap… (Pausa.) Tu creus que hi ha alguna possibilitat que la Gwendolen, amb el temps, es torni com la seva mare?

ALGERNON: Totes les dones s’acaben assemblant a les seves mares. Aquesta és la seva tragèdia. I els homes mai. Aquesta és la d’ells.

JOHN: Ets molt llest.

ALGERNON: Segurament. Però el que et dic és tan cert com qualsevol observació ho hauria de ser en un entorn civilitzat.

JOHN: N’estic fart, dels llestos. Em posen malalt. Vagis on vagis, sempre t’acabes trobant gent llesta. Això s’està convertint en un problema greu per a la societat. Tant de bo hi hagués més burros corrent pel món.

ALGERNON: Ja n’hi ha, ja.

JOHN: M’agradaria moltíssim coneixe’ls. De què deuen parlar?

ALGERNON: Parlen dels llestos.

JOHN: Que burros!

ALGERNON: Sigui com sigui, ja li has dit la veritat, a la Gwendolen, d’això de dir-te Frank a la ciutat i John al camp?

JOHN, paternalista: Amic meu, la veritat no és mai el tipus de cosa que se li ha de dir a una noia bonica, dolça i refinada. Quines idees més absurdes tens de com comportar-se davant d’una dona!

ALGERNON: L’única manera de comportar-se amb una dona és fer-li l’amor, si és bonica, i, si no ho és, fer-lo amb una altra.

JOHN: És absurd, el que dius.

ALGERNON: I què passarà amb el teu germà? L’indomable Frank?

JOHN: Abans que s’acabi la setmana, me l’hauré tret de sobre. Diré que s’ha mort a París d’una apoplexia. Molta gent es mor de cop, d’apoplexia, oí que sí?

ALGERNON: Sí, però és hereditària, estimat amic. És una cosa que es repeteix en les famílies. Faries millor de dir que s’ha mort d’una pulmonia aguda.

JOHN: Estàs segur que la pulmonia aguda no és hereditària?

ALGERNON: És clar que no!

JOHN: Molt bé, doncs. El meu pobre germà Frank es morirà de cop, a París, d’una pulmonia aguda. Així me’l trec de sobre d’una vegada.

ALGERNON: Però no m’havies dit que… la senyoreta Cardew començava a interessar-se massa pel teu pobre germà Frank? No li sabrà greu, la seva pèrdua?

JOHN: No passa res. M’alegro de dir-te que la Cecily no és cap bleda romàntica. Menja com una lleona, fa passejades llarguíssimes i no para cap atenció a les seves lliçons.

ALGERNON: M’agradaria molt conèixer-la.

JOHN: Aniré amb molt de compte que això no passi mai. És excessivament bonica i només té divuit anys.

ALGERNON: I ja li has dit a la Gwendolen que tens una fillola excessivament bonica que només té divuit anys?

JOHN: Són coses que no cal anar predicant. Estic convençut que la Cecily i la Gwendolen es faran molt bones amigues. M’hi jugo el que vulguis que, mitja hora després de coneixe’s, ja es tractaran de germanes.

ALGERNON: Les dones només fan això després d’haver-se tractat, l’una a l’altra, de moltes altres coses. I ara, amic meu, si volem una bona taula per sopar al Willis, serà millor que anem a canviar-nos. Saps que són gairebé les set?

JOHN, enfadós: Sempre són gairebé les set.

ALGERNON: Tinc gana.

JOHN: No recordo haver-te conegut sense gana…

ALGERNON: I què farem després de sopar? Anirem al teatre?

JOHN: Ui, no! No m’agrada gens haver d’escoltar.

ALGERNON: Doncs, anem al club?

JOHN: No! No suporto haver de parlar.

ALGERNON: Doncs, potser podríem fer una volta per l’Empire cap a les deu?

JOHN: Ai, no! No suporto haver d’anar mirant coses. Ho trobo absurd.

ALGERNON: I així, què fem, doncs?

JOHN: Res!

ALGERNON: Quina feinada, no fer res. De tota manera, no m’importa la feinada quan es fa sense cap objectiu concret.

Entra Lane.

LANE: Ha tornat la senyoreta Fairfax.

Entra Gwendolen i surt Lane.

ALGERNON: Gwendolen, què hi fas aquí?

GWENDOLEN: Algy, series tan amable de sortir un moment? Li he de dir una cosa molt important al senyor Worthing.

ALGERNON: Francament, Gwendolen, em sembla que això no ho puc permetre de cap manera.

GWENDOLEN: Algy, la teva immoralitat sempre acaba sent massa estricta. Trobo que no ets prou vell per a tanta rigidesa. (Algernon es retira.)

JOHN: Estimada meva!

GWENDOLEN: Frank, em sembla que no ens casarem. Per la cara que feia la meva mare, em fa por que no ens podrem casar mai. Els pares d’avui ja no tenen en compte el que diuen els seus fills. El respecte pels joves ja no està de moda. Jo, qualsevol influència que pogués tenir sobre la meva mare, la vaig perdre als tres anys. Però encara que ella eviti que ens tornem marit i muller, encara que em casi amb algú altre, o que em casi moltes vegades, vull que sàpigues que res del que faci canviarà la meva devoció eterna per tu.

JOHN: Estimada Gwendolen!

GWENDOLEN: La història romàntica dels teus orígens, que la mama m’ha explicat amb comentaris desagradables, m’ha tocat la fibra d’una manera indescriptible. El teu nom em fascina irresistiblement. La simplicitat del teu caràcter et fa exquisidament incomprensible als meus ulls. Tinc la teva adreça, aquí a la ciutat. Quina és la teva adreça al camp?

JOHN: The Manor House, Woulton, Heartforshire.

Algernon, que espia la conversa, somriu i s’apunta l’adreça en un paper. I agafa la guia de trens.

GWENDOLEN: Hi ha un bon servei de correus, espero? Haurem de tenir una reacció impulsiva i desesperada que, evidentment, requerirà que ens la pensem molt bé. T’escriuré cada dia.

JOHN: Amor meu!

GWENDOLEN: Quant de temps t’estaràs a la ciutat?

JOHN: Fins dilluns.

GWENDOLEN: Perfecte! Algy, ja pots venir.

ALGERNON: Gràcies. De fet, ja soc aquí.

GWENDOLEN: Podries haver trucat a la porta.

JOHN: Deixa’m que t’acompanyi al cotxe, estimada!

GWENDOLEN: Evidentment.

JOHN, a Lane: Acompanyo la senyoreta Fairfax al cotxe.

LANE: Molt bé, senyor. (John i Gwendolen surten.)

Lane entrega algunes cartes a Algernon; se sobreentén que són factures, quan Algernon, després de mirar-les, les estripa i les llença.

ALGERNON: Porta’m un got de xerès, Lane.

LANE: Sí, senyor.

ALGERNON: Demà, Lane, me’n vaig a Bumburitzar.

LANE: Sí, senyor.

ALGERNON: Segurament no tornaré fins dilluns. Em pots preparar la roba de vestir, l’esmòquing i tots els complements…

LANE, portant el xerès: Sí, senyor.

ALGERNON: Espero que demà sigui un gran dia, Lane.

LANE: Mai ho són, senyor.

ALGERNON: Lane, ets un perfecte pessimista.

LANE: Faig el que puc per satisfer-lo, senyor.

Entra John, surt Lane.

JOHN: És una noia tan sensata. És una intel·lectual, és l’única noia que m’ha importat a la vida. (Algernon riu de manera exagerada.) I ara què és el que et fa tanta gràcia?

ALGERNON: Res. Estava pensant en el pobre Bumbury, i ja està.

JOHN: Si no vas amb compte, el teu amic Bumbury t’acabarà ficant en algun problema seriós.

ALGERNON: M’encanten els problemes. Són l’única cosa que mai és seriosa.

JOHN: No té cap sentit, això que dius, Algy. Parles per parlar.

ALGERNON: Tothom, en aquest món, parla sempre per parlar.

John se’l mira indignat i surt. Algernon encén una cigarreta, llegeix el que ha apuntat al paper i somriu.

FI DE L’ACTE PRIMER





ACTE SEGON


Jardí a Manor House. Una escala de pedra grisa que porta a la casa. El jardí és antic. Ple de roses. És juliol. Cadires de vímet i una taula plena de llibres sota un arbre frondós. Miss Prism asseguda i Cecily, al darrere, regant les plantes. Cecily assaja la cançó que abans tocava Algernon, amb el reverend Chasuble.

MISS PRISM: Cecily, Cecily! Va, vine aquí i seu. Va! La classe de música fa estona que s’hauria d’haver acabat. Ara toca gramàtica alemanya. Començarem per la pàgina quinze. Repetirem la lliçó d’ahir. Vine, va. Vols fer el favor!

CECILY: És que no m’agrada l’alemany. No és una llengua que afavoreixi. Estic molt més lletja després de les lliçons d’alemany.

MISS PRISM: Estimada, ja saps com n’és, d’exigent, el teu tutor, amb tot el que té a veure amb la teva educació. I va insistir molt en l’alemany, ahir, abans de marxar a la ciutat. Sempre insisteix molt en l’alemany quan marxa a la ciutat.

CECILY: El meu estimat oncle John és massa seriós. De vegades, s’hi posa tant que sembla que no es trobi bé.

MISS PRISM: Petita, el teu tutor té una salut de ferro i la seriositat del seu comportament és encomiable tenint en compte la seva joventut. No conec ningú d’aquesta edat que tingui un sentit tan elevat de la responsabilitat i del deure.

CECILY: Segurament és per això que fa aquella cara d’avorrit quan estem tots tres junts.

MISS PRISM: Cecily! Em deixes parada. El senyor Worthing té moltes coses al cap, no té temps per a converses trivials i per a diversions absurdes. Pensa en l’angoixa constant que li deu fer passar aquest germà seu tan desafortunat.

CECILY: M’agradaria que l’oncle John deixés venir alguna vegada el seu germà desafortunat. Podríem ser una bona influència per a ell, Miss Prism. Estic segura que vostè ho seria. Vostè sap alemany i geologia i coses d’aquestes que poden influenciar molt bé un home.

MISS PRISM: Jo no crec que hi hagi res a fer. Sembla que el germà del senyor Worthing té un caràcter irremeiablement dèbil i viciós i a més, no sé si m’agradaria, a mi, perdre el temps amb una persona així. Em posa nerviosa aquesta mania que té la gent de voler tornar bones les persones dolentes. Cadascú té el que es mereix, tu! I ara què escrius, Cecily?

CECILY: Apunto al meu diari les coses que em passen.

MISS PRISM: De veritat que no entenc aquestes ganes de perdre el temps amb ximpleries.

CECILY: Perquè vull recordar les coses que em passen a la vida. Perquè, si no les escric, em fa por no recordar-les.

MISS PRISM: La memòria, estimada Cecily, és l’únic diari que no t’abandona mai.

CECILY: Sí, però sempre et fa recordar coses que no han passat. S’ho inventa tot. És com un novel·lista desesperat, la memòria.

MISS PRISM: Ves amb compte amb el que dius dels novel·listes, Cecily. Jo mateixa vaig escriure una novel·la, quan era jove.

CECILY: De veritat? I de què anava? Espero que no tingués un final feliç. No suporto les novel·les que tenen un final feliç. Em deprimeixen molt.

MISS PRISM: Els bons acabaven bé i els dolents, malament. La ficció és exactament això.

CECILY: Suposo que sí. Jo ho trobo molt injust… I la seva novel·la, la van publicar?

MISS PRISM: No, Cecily, no. Per desgràcia, el manuscrit es va perdre. Es va extraviar… Però va, petita, posa’t a treballar d’una vegada que si no, no faràs res.

CECILY, somriu: Em sembla que arriba el reverend Chasuble.

MISS PRISM, s’aixeca i s’avança: Reverend Chasuble! Un plaer tenir-lo aquí!

Entra el reverend.

CHASUBLE: Com estem, aquest matí, Miss Prism? Espero que bé.

CECILY: Justament Miss Prism tenia mal de cap, fa un moment. Crec que li aniria molt bé fer una volteta pel parc amb vostè, reverend Chasuble.

MISS PRISM: Cecily, en cap moment he dit que tingués mal de cap…

CECILY: No, estimada Miss Prism, ja ho sé, però he sentit, instintivament, que tenia mal de cap. Justament estava pensant en això, ara, en comptes de pensar en la lliçó d’alemany.

CHASUBLE: Espero no haver-te distret de la teva lliçó?

CECILY: Per sort, sí, que m’ha distret.

CHASUBLE: Doncs no ho entenc. Si jo tingués la sort de ser alumne de Miss Prism, seria incapaç de distreure’m. Me li penjaria als llavis.

CECILY: Que li menjaria els llavis?

CHASUBLE: Penjaria, penjaria. Del verb penjar. (Miss Prism es ruboritza.) Metafòricament, vull dir, és clar. És una metàfora del món de l’apicultura. Ehem. El senyor Worthing, suposo que encara no ha tornat?

MISS PRISM: No l’esperem fins dilluns a la tarda.

CHASUBLE: Ah, sí. Ja recordo que li agrada passar els diumenges a Londres. No és un d’aquells homes que només pensen en divertir-se com sembla que fa el seu desafortunat germà. Però no vull destorbar més Egèria i la seva pupil·la.

MISS PRISM: Egèria? Jo em dic Laetitia…

CHASUBLE: Era una al·lusió als clàssics, manllevada als autors pagans. Sens dubte, les veuré totes dues aquesta tarda, a la parròquia, oi?

MISS PRISM: Em sembla, estimat reverend, que faré una volteta amb vostè, és cert que tinc una mica de mal de cap i una passejada em pot anar molt bé.

CHASUBLE: Serà un plaer, Miss Prism, un plaer absolut. Podem caminar fins a les escoles i després tornar.

MISS PRISM: Em sembla meravellós. Cecily, mentrestant, pots llegir el teu llibre d’economia política. El capítol de la caiguda de la rúpia te’l pots saltar, però. És molt sensacionalista. Fins i tot les crisis econòmiques tenen un costat melodramàtic. (Marxa amb el reverend.)

CECILY: Quin avorriment l’economia política, quin avorriment la geografia i quina mandra l’alemany!

Entra Merriman amb una targeta de visita.

MERRIMAN: El senyor Frank Worthing acaba d’arribar de l’estació. Ve amb les seves maletes.

CECILY, agafa la targeta i llegeix: «Sr. Frank Worthing, B 4 Albany Street…». És el germà de l’onde John! Li has dit que el senyor Worthing és a la ciutat?

MERRIMAN: Sí, senyoreta, i ha semblat molt decebut. Li he dit que vostè i Miss Prism eren aquí al jardí i m’ha dit que es moria de ganes de parlar amb vostè un moment a soles.

CECILY: Fes-lo passar de seguida! I ja li pots anar preparant l’habitació de convidats.

MERRIMAN: Sí, senyoreta. (Se’n va.)

CECILY: Mai he vist cara a cara una persona realment perversa. Estic una mica espantada. Em fa por que sembli una persona normal.

Entra Algernon.

Doncs, sí. Sembla normal.

ALGERNON, es treu el barret: Tu deus ser la meva petita cosineta Cecily, oi?

CECILY: I tu estàs una mica confós. Has dit petita? Em sembla que soc bastant alta, per l’edat que tinc. Però soc una mena de cosina, sí. I tu, pel que diu aquí, ets el germà del meu oncle John, el meu cosinet Frank. El pervers del meu cosí Frank.

ALGERNON: Però jo no soc pervers, cosineta. No m’agrada que pensis que soc pervers.

CECILY: Si no ho ets, això vol dir que ens has estat enganyant d’una manera inexcusable. Espero que no estiguis duent una doble vida fent veure que ets pervers i depravat i sent, en realitat, una bona persona. Això seria molt hipòcrita, per part teva.

ALGERNON: Dona! Evidentment es pot dir de mi que he estat imprudent, moltes vegades…

CECILY: Me n’alegro de sentir-ho…

ALGERNON: De fet, ja que en parlem, potser sí que he estat realment depravat, en algun moment.

CECILY: No crec que n’hagis d’estar orgullós, però estic segura que deu haver estat molt plaent, per a tu.

ALGERNON: És molt més plaent, ser, ara, aquí, amb tu.

CECILY: No entenc com és que has vingut, si l’onde John no arribarà fins dilluns a la tarda.

ALGERNON: Sí, això em sap realment molt greu, perquè he d’agafar un tren dilluns al matí. Tinc una cita de negocis molt important que tinc moltes ganes de… perdre’m.

CECILY: I no te la pots perdre enlloc més que no sigui a Londres?

ALGERNON: No: la cita és a Londres.

CECILY: Sí, ja entenc, és clar, que és molt important trencar els compromisos de negocis si es vol conservar un mínim d’amor a la bellesa de la vida, però continuo pensant que faries molt ben fet si t’esperes que arribi l’oncle John. Sé que vol parlar amb tu de la teva emigració.

ALGERNON: De la meva què?

CECILY: La teva emigració. Crec que ja s’està encarregant del teu visat.

ALGERNON: No penso deixar que el John s’encarregui del meu visat. Té un gust espantós per les corbates.

CECILY: Em sembla que, allà on vas, no necessitaràs corbata. L’oncle John et vol enviar a Austràlia.

ALGERNON: A Austràlia? Abans mort.

CECILY: Doncs l’altre dia, quan sopàvem, va dir que aviat hauries de triar entre aquest món, l’altre món i Austràlia.

ALGERNON: Vaja! El que m’han explicat, tant de l’altre món com d’Austràlia, no és gaire encoratjador. Aquest món m’està molt bé, cosina Cecily.

CECILY: Vols dir que ets prou bo per quedar-te en aquest món.

ALGERNON: Em sap greu. Segurament no. Per això m’agradaria que em reformessis. En podries fer la teva missió. Si et sembla bé, és clar, estimada cosineta.

CECILY: Ho sento, però aquesta tarda no tinc temps.

ALGERNON: Vols dir que, aquesta tarda, m’hauré de reformar tot sol?

CECILY: Sembla un pla excessivament ambiciós, però ho pots intentar.

ALGERNON: Ho intentaré. De fet, ja em sento una mica millor.

CECILY: Doncs fas cara d’estar pitjor.

ALGERNON: Això és perquè tinc gana.

CECILY: Oh! Que ximple! Hauria d’haver recordat que, quan un està a punt de començar una nova vida, cal que s’alimenti equilibradament d’una manera regular. Vols que t’acompanyi a menjar alguna cosa?

ALGERNON: Gràcies. Em pots posar una flor al trau, abans? No se m’obre la gana si no duc una flor al trau…

CECILY: Una Mariscal Niel?

ALGERNON: M’estimaria més una rosa rosa.

CECILY: I per què?

ALGERNON: Perquè tu ets com una rosa rosa, cosineta Cecily.

CECILY: Em sembla que no m’hauries de parlar d’aquesta manera. Miss Prism deu estar a punt de tornar i això no ho toleraria.

ALGERNON: Perquè Miss Prism deu ser una vella amargada. (Li posa la rosa al trau.) Saps que ets la dona més bonica que he vist mai?

CECILY: Miss Prism diu que la bellesa és una trampa.

ALGERNON: És una trampa en la que qualsevol home sensat voldria caure.

Entren a la casa. Tornen Miss Prism i el reverend.

MISS PRISM: Vostè està molt sol, estimat reverend Chasuble. S’hauria de casar. Puc entendre els misantrops però no els donantrops. De cap manera.

CHASUBLE: Cregui’m, estimada, que no mereixo aquest neologisme. Recordi que l’Església primitiva ja s’oposava al matrimoni.

MISS PRISM: Aquesta, evidentment, és la raó per la qual l’Església primitiva ha deixat d’existir, i vostè sembla no adonar-se, reverend, que un home que persisteix en quedar-se solter es converteix en una temptació pública permanent. Els homes haurien d’anar més amb compte; la persistència en el celibat acaba desviant els bucs més febles.

CHASUBLE: Vol dir que un home casat deixa de ser atractiu?

MISS PRISM: Un home casat només és atractiu per a la seva dona.

CHASUBLE: I he sentit a dir que, sovint, ni per a ella.

MISS PRISM: Això depèn de les habilitats intel·lectuals de la dona. La maduresa és important, en aquest cas. Una dona madura és madura; en canvi, una dona jove seria, doncs, més verda. Parlo des del punt de vista de l’horticultura. La metàfora s’inspira en la fruita. M’entén, oi? On és la Cecily?

CHASUBLE: Potser ens ha seguit fins a les escoles.

Entra John, vestit de dol i amb posat compungit.

MISS PRISM: Senyor Worthing!

CHASUBLE: Senyor Worthing!

MISS PRISM: Quina sorpresa! No l’esperàvem fins dilluns a la tarda.

JOHN, dona la mà a Miss Prism amb aire tràgic: He tornat més d’hora del que estava previst. Reverend Chasuble, espero que estigui bé…

CHASUBLE: Benvolgut senyor Worthing, espero que aquest posat trist no ens porti alguna notícia terrible.

JOHN: El meu germà.

MISS PRISM: Alguna altra extravagància? Algun altre deute vergonyós?

CHASUBLE: Algun nou detall de la seva vida luxuriosa?

JOHN: És mort!

CHASUBLE: El seu germà Frank és mort?

JOHN: Totalment mort.

MISS PRISM: Doncs li està bé. A veure si així aprèn la lliçó.

CHASUBLE: Senyor Worthing, l’acompanyo en el sentiment. Sempre li quedarà el consol d’haver estat el més generós i compassiu dels germans.

JOHN: Pobre Frank! Tenia molts defectes, però la pèrdua és molt trista.

CHASUBLE: Molt trista, sí. Vostè era al seu costat, quan va morir?

JOHN: No. Va morir a l’estranger. A París, de fet. Vaig rebre un telegrama, ahir a la nit, del director del Grand Hotel.

CHASUBLE: I explicava les causes de la seva mort?

JOHN: Una pulmonia aguda, pel que sembla.

MISS PRISM: Qui sempre cards, espines cull.

CHASUBLE: Caritat, estimada Miss Prism, caritat! Tots tenim les nostres febleses. Jo mateix, per exemple, de vegades pateixo unes estranyes febres que em costen molt de fer baixar. L’enterrament serà aquí?

JOHN: Sembla que havia deixat dit que volia ser enterrat a París.

CHASUBLE: A París! (Fa que no amb el cap.) Em temo que això demostra que estava seriosament desequilibrat. Sens dubte, deu voler que faci alguna al·lusió a aquesta tràgica aflicció domèstica el proper diumenge. (John li estreny la mà.) El meu sermó sobre el mannà al desert es pot adaptar a qualsevol circumstància, alegre o —com en aquest cas— trista. L’he predicat en tot tipus de celebracions: bateigs, confirmacions, dies d’acció de gràcies i en festes majors. L’última vegada va ser a la catedral, com a sermó de caritat en pro de la Societat per la Prevenció del Descontentament en les Classes Altes i el bisbe va quedar impressionat amb algunes analogies que vaig exposar.

JOHN: Ah, ara que hi penso… vostè ha parlat de batejos, oi, reverend Chasuble? Suposo que vostè deu saber batejar, oi? Vull dir… evidentment, vostè deu batejar molt sovint, oi?

MISS PRISM: Doncs, sí. Malauradament és una de les feines que el reverend ha de fer contínuament a la parròquia. Jo ja miro de mentalitzar les classes baixes perquè moderin l’instint de procreació però no em fan cas. No en tenen ni idea, d’economia.

CHASUBLE: Però vostè està interessat en batejar algun infant en particular? El seu germà era solter, oi?

JOHN: Sí, sí.

MISS PRISM: La gent que viu entregada al plaer, normalment ho és.

JOHN: No estic pensant en cap nen. No, reverend. I això que m’agraden molt, eh? Però no. El fet és que… em voldria batejar jo mateix. Aquesta tarda, si no té res més a fer.

CHASUBLE: Però vostè, senyor Worthing, sens dubte ja deu estar batejat.

JOHN: Potser sí, però el cas és que no ho recordo.

CHASUBLE: Vol dir que no n’està segur?

JOHN: No. El cas és que no. Però no sé si vostè hi tindrà cap inconvenient. Potser li sembla que soc massa gran per ser batejat.

CHASUBLE: De cap manera. L’aspersió i fins i tot la immersió són pràctiques perfectament canòniques.

JOHN: La immersió?

CHASUBLE: Potser l’aspersió és el més recomanable si vostè és aprensiu als banys. I amb aquest temps, no se sap mai, oi? A quina hora li aniria bé oficiar la cerimònia?

JOHN: Oh, doncs, a mi, m’aniria bé cap a les cinc, si li sembla.

CHASUBLE: Em sembla perfecte. De fet, tinc dues cerimònies similars a aquella hora. Dos bessons que han nascut en una finca prop d’aquí. Pobre Jenkins, amb el fart de treballar que es fa.

JOHN: No em fa gaire gràcia ser batejat amb dos nens. Seria molt infantil. A dos quarts de sis, potser?

CHASUBLE: Meravellós! Meravellós! (Mira el rellotge.) I ara, senyor Worthing, no m’allargaré en aquesta casa tenint en compte que estan de dol. Li recomano que no es deixi vèncer pel dolor i que pensi que, de vegades, les proves més amargues són benediccions disfressades.

MISS PRISM: A mi em sembla que aquesta és una benedicció sense disfressar.

Entra Cecily.

CECILY: Oncle John! Que contenta que estic de veure’t! Però quina roba tan horrible que portes? Ves de seguida a canviar-te.

MISS PRISM: Cecily!

CHASUBLE: Ai, filla. Pobra filleta! (Cecily s’acosta a John, que li fa un petó molt afectat.)

CECILY: Però què et passa, oncle John? Quina mala cara que fas, sembla que tinguis mal de queixal i jo tinc una sorpresa per a tu! A veure si saps qui tenim al menjador? El teu germà!

JOHN: Qui?

CECILY: El teu germà Frank. Ha arribat fa mitja hora.

JOHN: Però quina estupidesa, si jo no tinc cap germà.

CECILY: Va, no ho diguis això. Per molt malament que s’hagi portat amb tu en el passat, continua sent el teu germà. No pot ser que tinguis tan poc cor i reneguis d’ell d’aquesta manera. Vaig a dir-li que surti i us donareu la mà com a bons germans, d’acord oncle?

CHASUBLE: Vaja, això sí que és una bona notícia.

MISS PRISM: Ara que ens havíem resignat a la seva pèrdua, que hagi tornat em sembla particularment desolador.

JOHN: Que el meu germà és al menjador? No sé què vol dir, això. Em sembla completament absurd.

Entren Algernon i Cecily agafats de la mà i s’acosten a John a poc a poc.

JOHN: Mare de Déu, senyor!

ALGERNON: Germà meu, he vingut de la ciutat per dir-te que em sap molt greu haver-te posat en tants problemes i que, a partir d’ara, intentaré dur una vida millor.

John no li dona la mà.

CECILY: Oncle John, no refusaràs la mà del teu propi germà, oi?

JOHN: No li donaré la mà sota cap concepte. La seva visita no té cap raó de ser i ell sap perfectament per què.

CECILY: Oncle John, fes un esforç, va! Tothom té alguna cosa bona. Fa un moment, el Frank em parlava del seu pobre amic malalt, el senyor Bumbury, a qui ell visita tan sovint. Per força ha de ser una mica bona persona algú que cuida un malalt i que és capaç d’abandonar els plaers de Londres per seure als peus del llit d’un amic que no està bé.

JOHN: Ah, t’ha estat parlant del Bumbury, oi?

CECILY: Sí, m’ho ha explicat tot sobre el pobre senyor Bumbury i la seva terrible salut.

JOHN: Bumbury, eh? Molt bé, doncs, no vull que et parli més ni del Bumbury ni de cap altra cosa. És de bojos, això!

ALGERNON: Evidentment, admeto totes les faltes que he comès, però he de dir que la fredor del meu germà John em resulta molt dolorosa. Esperava una benvinguda una mica més entusiasta tenint en compte que és la primera vegada que vinc aquí.

CECILY: Oncle John, si no li dones la mà al teu germà Frank, no t’ho perdonaré mai.

JOHN: No m’ho perdonaràs mai?

CECILY: Mai, mai, mai!

JOHN: Molt bé, però aquesta serà la darrera vegada que ho faig. (Dona la mà a Algernon.)

CHASUBLE: Quina alegria, oi, presenciar una reconciliació com aquesta? Crec que hauríem de deixar els dos germans sols una estona.

MISS PRISM: Cecily, vine amb nosaltres.

CECILY: Sí, Miss Prism. La meva tasca de reconciliadora s’ha acabat.

CHASUBLE: Has fet una molt bona acció, avui, filleta.

MISS PRISM: Serà millor que no jutgem abans d’hora.

CECILY: Em sento molt feliç. (Surten.)

JOHN: Algy, ets un canalla. Vull que te’n vagis tan aviat com sigui possible. No hi vull Bumburistes, a casa meva.

Entra Merriman.

MERRIMAN: He posat les coses del senyor Frank a l’habitació del costat de la seva, si li sembla bé.

JOHN: Què?

MERRIMAN: L’equipatge del seu germà. L’he desfet i l’he posat a l’habitació del costat de la seva.

JOHN: El seu equipatge?

MERRIMAN: Sí, senyor. Tres maletes grans. Una de petita. Tres capses de barrets. I una carmanyola. Molt grossa.

ALGERNON: Em sap greu que aquesta vegada no podré quedar-me més d’una setmana.

JOHN: Merriman, prepara el cotxe immediatament. El senyor Frank ha de tornar a Londres, de seguida.

MERRIMAN: Sí, senyor. (Entra cap a la casa.)

ALGERNON: Quin mentider que estàs fet, John. No tinc cap pressa per tornar a Londres.

JOHN: Sí que en tens.

ALGERNON: Però si no tinc cap compromís, no he rebut cap telegrama.

JOHN: Tens un compromís amb la teva vergonya.

ALGERNON: La meva vergonya mai interfereix en les meves activitats més ocioses.

JOHN: Sí, d’això no en tinc cap dubte.

ALGERNON: La Cecily és un encant.

JOHN: No et permeto que parlis de la senyoreta Cardew en aquest to. No m’agrada.

ALGERNON: I a mi no m’agrada la roba que portes. Estàs ridícul. Per què no puges a dalt i et canvies? És molt infantil anar vestit de dol per un home que es quedarà una setmana de convidat a casa teva. Fins i tot diria que és grotesc.

JOHN: Tu no et quedaràs a casa meva una setmana sencera ni com a convidat ni com a res de res. Has de marxar… el teu tren surt a dos quarts de cinc.

ALGERNON: No me n’aniré mentre vagis vestit de dol. Seria molt descortès. Si jo portés dol tu et quedaries amb mi, suposo. Ho trobaria de molt mala educació si no ho fessis.

JOHN: Molt bé. Te n’aniràs si em canvio?

ALGERNON: Sí, si no trigues gaire. No he vist mai ningú que trigui tant a vestir-se. I amb uns resultats tan lamentables.

JOHN: Sigui com sigui és millor que anar sempre mig disfressat, que és el que fas tu.

ALGERNON: Jo potser vaig mig disfressat però ho compenso amb una educació refinadíssima.

JOHN: La teva vanitat és ridícula, el teu comportament és absurd i la teva presència al meu jardí comença a ser bastant ofensiva. Marxaràs amb el tren de dos quarts de cinc i jo et desitjaré una feliç tornada a la ciutat. El Bumburisme, com tu li dius, no t’ha funcionat, aquesta vegada. (Entra a dins de la casa.)

ALGERNON: Jo trobo que no podia funcionar millor. M’he enamorat de la Cecily, em sembla que no es pot demanar més!

Entra Cecily, agafa la regadora i comença a regar les flors.

Però l’he de veure abans de marxar i deixar-ho tot a punt per a un altre Bumburisme. Ah, és aquí!

CECILY: He tornat perquè m’havia descuidat de regar les roses. Pensava que eres amb l’onde John.

ALGERNON: Se n’ha anat a arreglar-me un cotxe.

CECILY: Oh! Us n’aneu a fer una volteta per la finca?

ALGERNON: No. Em fa fora.

CECILY: Això vol dir que ens haurem de separar?

ALGERNON: Em sap greu, sí. És una separació molt dolorosa.

CECILY: Sempre és molt dolorós separar-se d’algú a qui acabes de conèixer. L’absència d’un vell amic es pot suportar amb certa serenitat però una separació, encara que sigui momentània, d’algú a qui t’acaben de presentar és del tot intolerable.

ALGERNON: Gràcies.

Entra Merriman.

MERRIMAN: El cotxe l’espera a la porta, senyor. (Algernon mira Cecily desesperat.)

CECILY: Es pot esperar un moment? Merriman… cinc minuts.

MERRIMAN: Sí, senyoreta.

ALGERNON: Espero, Cecily, que no t’ofendré si et dic, amb tota sinceritat i franquesa, que em sembles, des de qualsevol punt de vista, la pura personificació de la perfecció absoluta.

CECILY: Em sembla que la teva franquesa fa honor al teu nom, estimat Frank, i si m’ho permets, copiaré tot el que m’has dit al meu diari. (S’acosta a la taula i agafa el seu diari.)

ALGERNON: De debò escrius un diari? Donaria el que fos per poder-lo llegir. Puc?

CECILY: Oh, no! Només és un recull de pensaments i impressions d’una joveneta i, consegüentment, està destinat a la publicació. Quan aparegui en forma de llibre, espero que n’encarreguis un exemplar. Però, si us plau, Frank, no t’aturis. M’apassiona l’art del dictat. Deies que jo era la «perfecció absoluta». Pots continuar. Estic preparada per a més.

ALGERNON, una mica avergonyit: Ehem, ehem!

CECILY: Oh, Frank, fes el favor de no tossir. Quan es dicta s’ha de parlar amb fluïdesa. No s’ha de tossir. I a més, no sabria lletrejar aquest so. (Escriu mentre Algernon parla.)

ALGERNON, parlant de pressa: Cecily, des de la primera vegada que he vist la teva magnífica i incomparable bellesa, he estat empès a estimar-te salvatgement, apassionadament, devotament i desesperadament.

CECILY: No crec que m’hagis de dir que m’estimes salvatgement, apassionadament, devotament i desesperadament. Desesperadament no té gaire sentit, no?

ALGERNON: Cecily!

Entra Merriman.

MERRIMAN: El cotxe s’espera, senyor.

ALGERNON: Digues-li que torni la setmana que ve, a la mateixa hora.

MERRIMAN, mira Cecily que no fa res: Sí, senyor.

CECILY: L’oncle John es disgustarà quan sàpiga que et quedes fins la setmana que ve a la mateixa hora.

ALGERNON: No m’importa el John, no m’importa ningú en aquest món, només m’importes tu. T’estimo, Cecily. Et casaràs amb mi, oi que sí?

CECILY: Ets boig? És clar que sí! Per això fa tres mesos que ens vam prometre.

ALGERNON: Tres mesos?

CECILY: Sí. Per ser exactes, dijous farà tres mesos.

ALGERNON: Però com ens vam prometre?

CECILY: Bé, des de la primera vegada que l’oncle John em va dir que tenia un germà més jove que era un indesitjable et vas convertir en el principal tema de conversa entre Miss Prism i jo. I un home de qui es parla molt sempre acaba resultant molt atractiu. Penses que, per força, hi ha d’haver alguna cosa. I potser és una bogeria, però em vaig enamorar de tu, Frank.

ALGERNON: Estimada, i com va ser que ens vam prometre?

CECILY: El 14 de febrer. Cansada que ignoressis totalment la meva existència, vaig decidir acabar amb això d’una manera o d’una altra. Després de donar-hi moltes voltes et vaig dir que sí sota aquell arbre. L’endemà vaig comprar aquest anell de part teva i aquesta polsera que et vaig prometre que no em trauria mai.

ALGERNON: Jo te la vaig donar? Doncs és molt bonica!

CECILY: Sí, és que tens molt bon gust, Frank. Això et disculpa de la mala vida que portes. I mira, en aquesta capsa hi guardo totes les teves cartes.

S’ajup i treu d’una caixa un feix de cartes lligades amb un llaç blau.

ALGERNON: Les meves cartes? Però estimada Cecily! Si no te n’he escrit mai cap!

CECILY: No cal que m’ho recordis. Me les he hagut d’escriure totes jo. M’he escrit tres cops per setmana i, de vegades, més!

ALGERNON: Les puc llegir?

CECILY: De cap manera. Et farien tornar molt cregut. (Les torna a guardar.) Les tres que em vas escriure després que jo trenqués el nostre compromís són tan boniques i tenen tantes faltes d’ortografia que encara avui em costa llegir-les sense que em caiguin les llàgrimes.

ALGERNON: Però vam trencar el nostre compromís?

CECILY: És clar. El 22 de març. Pots veure’n la introducció, si vols. (Ensenya el diari.) «Avui he trencat el meu compromís amb en Frank. Crec que és millor així. Continua fent molt bon temps».

ALGERNON: Però per què vas trencar el compromís? Què et vaig fer? Però si no et vaig fer res, Cecily, i em sap molt greu saber que vas trencar el nostre compromís quan feia tan bon temps.

CECILY: No hauria estat un compromís seriós si no l’haguéssim trencat, almenys, una vegada. Però et vaig perdonar abans del cap de setmana.

ALGERNON, s’agenolla als seus peus: Ets un àngel, Cecily!

CECILY: I tu ets molt romàntic! (Es fan un petó, ella li posa els dits als cabells.) Els cabells se t’arrissen de manera natural? Espero que sí.

ALGERNON: Sí, estimada. Només els cal una miqueta d’ajuda.

CECILY: Me n’alegro moltíssim.

ALGERNON: No tornaràs a trencar el nostre compromís, oi que no, Cecily?

CECILY: No ho podria fer, ara que ens hem conegut. I a més, és clar, hi ha el tema del teu nom…

ALGERNON: Ah, sí? Quin tema?

CECILY: No et riguis de mi, estimat, però sempre he estat convençuda, des que era petita, que l’home de la meva vida es diria Frank. (Algernon s’aixeca.) Hi ha alguna cosa en aquest nom que m’inspira una absoluta confiança. Em fan pena totes les dones casades amb homes que no es diuen Frank.

ALGERNON: Però, estimada meva, m’estàs dient que no m’estimaries si tingués un altre nom?

CECILY: Quin altre nom?

ALGERNON: Dona, qualsevol nom que et pogués agradar. Algernon, per exemple…

CECILY: Algernon? No m’agrada gens, aquest nom.

ALGERNON: Estimada meva, dolcíssima, reina absoluta del meu cor, no veig quin problema trobes al nom d’Algernon. No és, en absolut, un mal nom. De fet, és un nom molt aristocràtic. La meitat de la gent que s’arruïna es diu Algernon. Ho dius seriosament, Cecily? Si em digués Algy, no m’estimaries?

CECILY: Et podria respectar, Frank, podria admirar el teu caràcter, però crec que seria incapaç d’entregar-te tota la meva atenció.

ALGERNON: Hmm! Cecily! (Agafa el barret.) El reverend de per aquí deu tenir experiència en la pràctica de tots els rituals de l’església, oi?

CECILY: I tant! El reverend Chasuble és un home molt savi. Mai ha escrit cap llibre, imagini’s la quantitat de coses que deu saber.

ALGERNON: L’he de veure immediatament per parlar-li d’un bateig molt important —vull dir d’un assumpte molt important.

CECILY: Oh!

ALGERNON: No trigaré més de mitja hora.

CECILY: Tenint en compte que estem promesos des del 14 de febrer i que no t’he conegut fins avui, em sembla una mica impertinent que em vulguis deixar sola tanta estona: mitja hora! No ho pots fer en vint minuts?

ALGERNON: Tornaré de seguida, amor meu. (Li fa un petó i marxa corrents.)

CECILY: Quin home tan impetuós. I com m’agraden els seus cabells. Vaig a escriure aquesta escena al meu diari.

Entra Merriman.

MERRIMAN: Una tal senyoreta Fairfax demana pel senyor Worthing. Diu que és per un assumpte molt important.

CECILY: El senyor Worthing no és al seu despatx?

MERRIMAN: El senyor Worthing ha sortit no fa gaire cap a la rectoria.

CECILY: Digues a la senyoreta que passi; segur que el senyor Worthing tornarà de seguida. I ens pots preparar un te.

MERRIMAN: Sí, senyoreta.

CECILY: Senyoreta Fairfax? Deu ser alguna d’aquelles solterones que ajuden l’oncle John amb les seves obres filantròpiques a Londres. No m’agraden les dones que s’interessen per la filantropia. Trobo que no tenen cap vergonya.

Entra Merriman.

MERRIMAN: La senyoreta Fairfax.

Entra Gwendolen i surt Merriman.

CECILY: Permeti’m que em presenti. El meu nom és Cecily Cardew.

GWENDOLEN: Cecily Cardew? (S’hi acosta i encaixen les mans.) Quin nom tan bonic. Alguna cosa em diu que ens farem bones amigues. M’agrades molt, Cecily. I mai m’equivoco en les primeres impressions que tinc de la gent.

CECILY: És molt amable per part teva mostrar-me tant d’afecte, tenint en compte el poc temps que fa que ens coneixem. Seu, si us plau.

GWENDOLEN: Et puc dir Cecily, oi?

CECILY: Evidentment!

GWENDOLEN: I tu em diràs Gwendolen, d’acord?

CECILY: Com vulguis.

GWENDOLEN: Doncs ja ho tenim, oi que sí?

CECILY: Espero que sí. (S’asseuen alhora.)

GWENDOLEN: Potser és un bon moment per explicar-te qui soc. El meu pare és Lord Bracknell. No l’has sentit anomenar mai, espero?

CECILY: Em sembla que no.

GWENDOLEN: Fora del cercle familiar, el papa és, i m’alegra que sigui així, un perfecte desconegut. I em sembla que així és com ha de ser. La llar és l’hàbitat natural dels homes. I trobo que, tan bon punt descuiden les seves tasques domèstiques, es tornen irritantment efeminats, no trobes? I no m’agrada. Els fa massa atractius. Cecily, la meva mare ha estat sempre molt estricta amb la meva educació. M’ha ensenyat a ser molt curta de vista. És part del seu mètode. Et sap greu que em posi les ulleres per mirar-te una mica millor?

CECILY: No em sap gens de greu, Gwendolen. M’encanta que em mirin.

GWENDOLEN, després de fer-li una repassada: Ets aquí de visita, m’imagino?

CECILY: Ui, no! Jo visc aquí.

GWENDOLEN, seriosa: De veritat? Deu ser perquè la teva mare o alguna tieta de molta edat deu viure aquí, també.

CECILY: Doncs no. No tinc mare i de fet no tinc familiars, tampoc.

GWENDOLEN: Com pot ser?

CECILY: El meu estimat tutor, amb l’ajuda de Miss Prism, té la dura tasca d’educar-me.

GWENDOLEN: El teu tutor?

CECILY: Sí. Soc la fillola del senyor Worthing.

GWENDOLEN: Oh! Que estrany que mai no m’hagi dit que tenia una fillola. Quin secretisme. Això el fa ser encara més interessant. Però no estic segura que aquesta notícia m’estigui alegrant el dia. Em caus molt bé, Cecily, m’has agradat des del moment en què t’he vist, però ara que sé que ets la fillola del senyor Worthing, em veig obligada a dir-te que potser m’estimaria més que fossis… una mica més vella, potser, i no tan… guapa, sens dubte. I, per ser-te sincera del tot…

CECILY: Sí, per favor, per dir coses desagradables és imprescindible ser molt sincer…

GWENDOLEN: Doncs et parlaré amb absoluta sinceritat, Cecily. Preferiria que en tinguessis quaranta-cinc i fossis encara més lletja del que s’és amb aquesta edat. El Frank és un home honest, l’essència mateixa de la veritat i de l’honor. La deslleialtat li és tan impossible com l’engany, però fins i tot l’home més noble pot ser susceptible a la bellesa dels altres. La història moderna, i l’antiga també, és plena d’exemples d’això que et dic i és una sort que sigui així perquè, si no, la història seria insuportable.

CECILY: Perdona un moment, Gwendolen, has dit el Frank?

GWENDOLEN: Sí.

CECILY: Ah, però no és el senyor Frank Worthing, el meu tutor, és el seu germà. El seu germà gran.

GWENDOLEN: El Frank no m’ha explicat mai que tingués cap germà.

CECILY: Em sap greu dir-ho, però, el fet és que no han tingut gaire bona relació.

GWENDOLEN: Ah, deu ser per això. Però la veritat, ara que hi penso, és que crec que no he sentit mai cap home parlar del seu germà. Deu ser un tema desagradable per a la majoria dels homes. Cecily, m’acabes de treure un pes de sobre. Estava començant a posar-me molt nerviosa. Hauria estat terrible que qualsevol núvol pogués enfosquir una amistat com la nostra, no trobes? Evidentment, estàs del tot segura que Frank Worthing no és el teu tutor, oi?

CECILY: Totalment segura. (Pausa.) En realitat es podria dir que jo seré la seva tutora, en certa manera.

GWENDOLEN: Perdona?

CECILY, tímida i confidencial: Estimadíssima Gwendolen, no hi ha cap raó per mantenir-ho en secret. De fet, segur que sortirà al setmanari de la regió, la setmana que ve. El senyor Frank Worthing i jo estem promesos.

GWENDOLEN, sense perdre l’educació: Estimada Cecily, em sembla que hi deu haver algun malentès. El senyor Frank Worthing està promès amb mi. La notícia sortirà publicada al Morning Post de dissabte, com a molt tard.

CECILY, educada, s’aixeca: Em sap greu però em sembla que estàs confosa. El Frank se m’ha declarat encara no fa deu minuts. (Ensenya el diari.)

GWENDOLEN, examinant el diari amb les seves ulleres o binocles: és molt curiós perquè em va demanar que fos la seva dona ahir a dos quarts de sis de la tarda. Si vols, ho pots comprovar tu mateixa. (Li dona el seu diari.) No viatjo mai sense el meu diari. Sempre s’ha de tenir alguna cosa morbosa per llegir al tren. Em sap molt greu, estimada Cecily, si això et suposa una decepció, però em sembla que, tenint en compte els horaris, la prioritat és meva.

CECILY: Em sabria molt greu, estimada Gwendolen, si això et causa algun tipus d’angoixa mental o física, però és evident que des que se’t va declarar fins ara, el Frank ha canviat d’opinió.

GWENDOLEN, meditant: Si el pobre s’ha vist atrapat en alguna falsa promesa, és el meu deure rescatar-lo amb mà ferma.

CECILY, melancòlica: Sigui quin sigui l’atzucac en el que el meu estimat hagi pogut caure, no l’hi retrauré mai, un cop ens haguem casat.

GWENDOLEN: Es refereix a mi, senyoreta Cardew, quan fa servir aquesta paraula: atzucac? Vostè és molt presumptuosa. En ocasions com aquesta és un deure moral parlar amb sentit comú. Vostè s’està excedint.

CECILY: Està insinuant, senyoreta Fairfax, que jo he forçat en Frank a prometre’s amb mi? Com s’atreveix? No és moment de formalismes. Cal dir les coses pel seu nom.

GWENDOLEN: Dir les coses pel seu nom? És evident que vostè no pertany a l’aristocràcia.

Entra Merriman amb els estris del te. Elles dissimulen.

MERRIMAN: El seu te, com sempre, senyoreta?

CECILY: Sí, com sempre. Gràcies. (Merriman serveix el te. Pausa llarga. Cecily i Gwendolen es miren l’una a l’altra.)

GWENDOLEN: Hi ha llocs interessants per fer excursions, senyoreta Cardew?

CECILY: I tant! N’hi ha molts. Des de dalt d’un turó que hi ha aquí mateix es poden veure cinc comtats.

GWENDOLEN: Cinc comtats? Em sembla que no m’agradaria. No suporto les aglomeracions.

CECILY, dolça: Suposo que és per això que viu a la ciutat? (Gwendolen es mossega els llavis i es pica nerviosament el peu amb l’ombrel·la.)

GWENDOLEN, mirant al seu voltant: Quin jardí tan ben cuidat, senyoreta Cardew.

CECILY: Estic encantada que li agradi, senyoreta Fairfax.

GWENDOLEN: No sabia que hi hagués tanta varietat de flors, en aquesta regió.

CECILY: Oh, aquí hi ha tantes flors, senyoreta Fairfax, com gent hi ha a Londres.

GWENDOLEN: Personalment, no entenc com s’ho fa la gent per viure al camp. A mi, el camp, m’avorreix mortalment.

CECILY: Ah, això és el que els diaris anomenen «depressió agropecuària», oi? Crec que està molt de moda entre els aristòcrates, darrerament. Pel que m’han dit, és gairebé una epidèmia. Una tassa de te, senyoreta Fairfax?

GWENDOLEN, educada: Gràcies.

CECILY, dolça: Sucre?

GWENDOLEN: No, gràcies. El sucre ja no està de moda. (Cecily la mira amb ràbia i li posa quatre cullerades de sucre.)

CECILY, seriosa: Pastís o pa amb mantega?

GWENDOLEN, avorrida: Pa amb mantega, si us plau. De pastissets, avui dia, ja no se’n serveixen, a les cases importants.

CECILY, talla un tros gros de pastís i el serveix en un plat: Passa-li a la senyoreta Fairfax.

Merriman ho fa i surt. Gwendolen beu el te i fa una ganyota. Abaixa la tassa i acosta la mà per agafar el pa amb mantega, se’l mira i troba el pastís. S’aixeca indignada.

GWENDOLEN: M’has omplert el te de sucre i t’he demanat, molt educadament, pa amb mantega i em poses aquest pastís. Em consideren una persona amable i extraordinàriament educada, però t’asseguro, senyoreta Cardew, que has anat massa lluny.

CECILY, aixecant-se: Per salvar el meu promès de les maquinacions d’una harpia aniria a la fi del món.

GWENDOLEN: Des del moment en què t’he vist ja no m’has inspirat cap mena de confiança. He sentit de seguida que eres falsa i enganyosa. I no m’equivoco mai, en assumptes d’aquest tipus. Les meves primeres impressions de la gent sempre són les correctes.

CECILY: Em sembla, senyoreta Fairfax, que ja li estic robant massa temps. No tinc cap dubte que deu tenir un munt de compromisos per atendre en altres llocs del veïnat.

Entra John.

GWENDOLEN: Frank! Estimat Frank!

JOHN: Gwendolen, estimada! (Va per fer-li un petó.)

GWENDOLEN, apartant-se: Un moment! Puc preguntar-te si t’has promès en matrimoni a aquesta senyoreta?

JOHN, rient: A la petita Cecily? Evidentment que no! D’on has tret aquesta idea tan absurda?

GWENDOLEN: Gràcies. Ara ja pots. (Li ofereix la galta.)

CECILY, molt dolça: Ja sabia que hi havia un malentès, senyoreta Fairfax. El cavaller que ara mateix la té agafada per la cintura és el meu estimat tutor. El senyor John Worthing.

GWENDOLEN: Perdona?

CECILY: És el meu onde John!

GWENDOLEN, apartant-se: John? Oh!

Entra Algernon.

CECILY: Aquí arriba el Frank.

ALGERNON, corre cap a Cecily sense veure ningú més: Amor meu! (Va per fer-li un petó.)

CECILY, apartant-se: Un moment, Frank! Et puc fer una pregunta: t’has promès amb aquesta senyoreta?

ALGERNON, mira al seu voltant: Quina senyoreta? Déu del Cel! La Gwendolen!

CECILY: Sí, amb la Déu del Cel, la Gwendolen, sí, amb la Gwendolen.

ALGERNON, rient: Evidentment que no! Com se t’ha acudit una idea tan absurda?

CECILY: Gràcies. (Para la galta.) Ara ja pots. (Algernon li fa un petó.)

GWENDOLEN: Ja sabia que, per força, hi havia d’haver un error, senyoreta Cardew. El cavaller que ara mateix l’abraça és el meu cosí. Algernon Moncrieff.

CECILY, apartant-se d’ell: Algernon Moncrieff? Oh! (Les dues noies s’acosten l’una a l’altra i s’agafen per la cintura com per protegir-se.) Et dius Algernon?

ALGERNON: No ho puc negar.

CECILY: Oh!

GWENDOLEN: El teu nom de veritat és John?

JOHN, prudent: Podria negar-ho, si volgués. Podria negar qualsevol cosa, si em vingués de gust. Però el meu nom és John, sí. Em dic John des que tinc ús de raó.

CECILY, a Gwendolen: Ens han enganyat vilment!

GWENDOLEN: La meva pobra, enganyada, Cecily!

CECILY: La meva dolça, ultratjada, Gwendolen!

GWENDOLEN, seriosa: Em diràs germana, oi que sí? (S’abracen. John i Algernon, preocupats, caminen amunt i avall.)

CECILY, de sobte, se li acut: Només hi ha una pregunta que m’agradaria fer al meu tutor.

GWENDOLEN: Bona idea! Senyor Worthing, m’agradaria que se’m permetés de fer-li una pregunta, també. On és el seu germà Frank? Totes dues ens hem promès a casar-nos amb el seu germà Frank, o sigui que és un assumpte de vital importància per a nosaltres dues saber on es troba, ara mateix, el seu germà Frank.

JOHN, a poc a poc i dubtant: Gwendolen, Cecily… és molt dolorós per a mi haver de dir-vos la veritat, és el primer cop a la vida que em veig reduït a una posició com aquesta i, realment, em falta experiència en fer coses així. Us he de confessar, francament, que no tinc cap germà Frank. Mai he tingut cap germà, en tota la meva vida, i la veritat és que tampoc tinc previst de tenir-ne cap en el futur.

CECILY, sorpresa: Que no tens cap germà?

JOHN: Cap ni un!

GWENDOLEN: No has tingut mai cap germà? De cap mena?

JOHN: Cap germà de cap mena.

GWENDOLEN: Doncs em sembla que està claríssim, Cecily, que cap de les dues està promesa per casar-se amb ningú.

CECILY: No és gaire agradable, per a una noia, trobar-se de cop en aquesta situació. Oi que no?

GWENDOLEN: Anem a dins. No s’atreviran a seguir-nos.

CECILY: No. Els homes són tan covards!

Entren a la casa molt ofeses.

JOHN: D’aquesta detestable situació, suposo que tu en dius Bumburitzar, oi?

ALGERNON: Sí, ha estat una perfecta Bumburització. La Bumburització més magnífica que he fet a la vida.

JOHN: Doncs no tenies cap dret a venir a Bumburitzar aquí.

ALGERNON: Això que dius és absurd. Hom té dret a Bumburitzar allà on vulgui. Qualsevol Bumburista seriós ho sap, això.

JOHN: Bumburista seriós? Déu del Cel!

ALGERNON: Sí, en aquesta vida has de ser seriós en alguna cosa si et vols divertir realment. I jo soc molt seriós en el Bumburisme. En què ets seriós, tu, amic meu, no en tinc ni la més remota idea. En tot, em sembla. Ets d’una naturalesa absolutament trivial.

JOHN: Com a mínim, em queda el consol que el teu amic Bumbury està molt gastat. I que, a partir d’ara, ja no et podràs escapar tan sovint, estimat Algy.

ALGERNON: I del teu germà, què en queda, estimat John? Ja no podràs desaparèixer a Londres amb tanta freqüència, tampoc.

JOHN: I pel que fa al teu comportament amb la senyoreta Cardew, t’he de dir que prendre el pèl així a una noia dolça i innocent com ella és del tot inexcusable. Per no dir res del fet que és la meva fillola.

ALGERNON: I jo no trobo defensa possible al fet que has decebut una dona brillant, llesta i experimentada com la jove senyoreta Fairfax. Per no dir res del fet que és la meva cosina.

JOHN: Em volia prometre amb la Gwendolen. I ja està. Perquè l’estimo.

ALGERNON: Jo només em volia prometre amb la Cecily. Perquè l’adoro.

JOHN: Doncs, evidentment, no tens cap opció de casar-te amb la senyoreta Cardew.

ALGERNON: Jo tampoc li veig cap futur a la unió entre tu i la senyoreta Fairfax.

JOHN: Això no és assumpte teu.

ALGERNON: Si fos un assumpte meu, no te’n parlaria. (Comença a menjar magdalenes.) És molt vulgar parlar dels propis assumptes. Això només ho fan els corredors de borsa, sobretot, a l’hora de sopar.

JOHN: Com pots seure tranquil·lament a menjar magdalenes si estem ficats en aquest embolic terrible. No m’ho puc creure. Que no tens cor o què?

ALGERNON: No podria menjar magdalenes si no estigués tranquil. Em tiraria la mantega per sobre. Les magdalenes sempre s’han de menjar tranquil·lament. És l’única manera de menjar-les.

JOHN: Em sembla del tot ridícul que et posis a menjar magdalenes, ateses les circumstàncies.

ALGERNON: Quan tinc un problema, menjar és l’única cosa que em consola. I encara més, quan tinc un problema de veritat —i qualsevol que em conegui íntimament t’ho dirà— ho refuso tot excepte el menjar i el beure. I ara estic menjant magdalenes perquè em sento molt infeliç. I, a més, m’agraden molt les magdalenes. (S’aixeca.)

JOHN, s’aixeca: Però això no és cap raó perquè te les mengis totes amb aquest afany. (Li treu les magdalenes.)

ALGERNON, li ofereix el pastís: Espero que t’estimis més menjar pastís, a mi no m’agrada gens, el pastís.

JOHN: Per l’amor de Déu, a veure si no em podré menjar les meves magdalenes al meu jardí.

ALGERNON: Però no acabes de dir que era tan inapropiat, menjar magdalenes?

JOHN: He dit que era inapropiat per a tu, en aquestes circumstàncies. Són coses molt diferents.

ALGERNON: Podria ser. Però les magdalenes són les mateixes.

JOHN: Algy, et demano per Déu que te’n vagis.

ALGERNON: No em pots demanar que me’n vagi amb l’estómac buit, és absurd. No viatjo mai amb l’estómac buit. No ho fa ningú, això. Només els vegetarians i gent així. I, a més, acabo de quedar amb el reverend Chasuble per ser batejat a un quart de sis amb el nom de Frank.

JOHN: Estimat amic, serà millor que et treguis aquesta idea absurda del cap. Jo he quedat aquest matí amb el reverend Chasuble per ser, jo mateix, batejat a dos quarts de sis. I, evidentment, triaré el nom de Frank. És el que vol la Gwendolen. No ens podem batejar tots dos amb el nom de Frank. És absurd. I, a més, jo tinc tot el dret del món a ser batejat si em ve de gust. No hi ha cap referència que digui que ja vaig ser batejat en algun altre moment. Crec que el més probable és que jo mai vaig ser batejat i així ho creu també el reverend Chasuble. El teu cas és molt diferent. Tu ja vas ser batejat.

ALGERNON: Sí, però ara ja fa molts anys que no em bateja ningú.

JOHN: Sí, però ja estàs batejat. Això és el que compta.

ALGERNON: Efectivament. I per això sé que la meva constitució ho pot resistir. Si tu no estàs segur d’haver estat batejat, trobo francament perillós que vulguis aventurar-t’hi, a la teva edat. Et podria fer mal. Et recordo que un parent teu acaba de morir a París d’una pulmonia.

JOHN: Sí, però tu mateix vas dir que la pulmonia no era hereditària.

ALGERNON: Abans no ho era, ho sé, però ara, es veu que sí. La ciència avança a una velocitat increïble.

JOHN, agafant el plat de magdalenes: No té cap sentit, res del que dius. Sempre dius coses sense sentit.

ALGERNON: Un altre cop les magdalenes? Em sap greu, John, però només en queden dues. (Les agafa.) Ja t’he dit que m’agraden moltíssim les magdalenes.

JOHN: Sí, però és que a mi no m’agrada el pastís.

ALGERNON: I es pot saber per què fas servir pastís als teus convidats? Quina idea tens tu de l’hospitalitat?

JOHN: Algernon! T’he demanat si us plau que te’n vagis. No t’hi vull, aquí. Per què no te’n vas?

ALGERNON: Encara no m’he acabat el te! I encara queda una magdalena. (John s’enfada i s’asseu. Algernon continua menjant.)

FI DE L’ACTE SEGON





ACTE TERCER


Sala d’estar de Manor House. Gwendolen i Cecily a la finestra, mirant cap al jardí.

GWENDOLEN: El fet que no ens hagin seguit, com hauria fet qualsevol, demostra que potser encara els queda una mica de vergonya.

CECILY: Han estat menjant magdalenes. Això és senyal de penediment.

GWENDOLEN, després d’una pausa: Ni tan sols ens miren. Pots tossir?

CECILY: Però si no tinc tos.

GWENDOLEN: Ens estan mirant. Descarats!

CECILY: Venen cap aquí. Però, com s’atreveixen?

GWENDOLEN: Mantinguem un silenci digne.

CECILY: Exacte, és el millor que podem fer.

Entra John seguit d’Algernon. Xiulen algun fragment d’una òpera.

GWENDOLEN: El nostre silenci digne sembla que no acaba de funcionar.

CECILY: No està produint cap efecte, no.

GWENDOLEN: Però no serem les primeres de parlar.

CECILY: Evidentment que no.

GWENDOLEN: Senyor Worthing, li vull preguntar una cosa molt concreta i pensi-s’ho bé perquè de la seva resposta en depenen moltes coses.

CECILY: Gwendolen, el teu sentit comú és encomiable. Senyor Moncrieff, serà tan amable de respondre la següent pregunta: Per què es va fer passar per germà del meu tutor?

ALGERNON: Per tenir l’oportunitat de coneixe-la.

CECILY, a Gwendolen: Sembla una resposta satisfactòria, no et sembla?

GWENDOLEN: Sí, estimada. Si és que te’l vols creure.

CECILY: No me’l crec. Però això no vol dir que la resposta no hagi estat molt bona.

GWENDOLEN: Cert. Quan es parla de temes crucials, l’estil és molt més important que la sinceritat. Senyor Worthing, quina explicació em pot donar al fet d’haver-se inventat que tenia un germà? Potser va ser per tenir l’oportunitat de venir a la ciutat a veure’m més sovint?

JOHN: Encara en té algun dubte, senyoreta Fairfax?

GWENDOLEN: Tinc molts dubtes sobre aquest tema però faré els possibles per fer-los desaparèixer. No és moment per a l’escepticisme alemany. (S’acosta a Cecily.) Les seves explicacions semblen prou satisfactòries. Especialment la del senyor Worthing. Tinc la intuïció que ens està dient la veritat.

CECILY: Jo estic més que satisfeta amb el que ha dit el senyor Moncrieff. Només la seva veu ja inspira una absoluta confiança.

GWENDOLEN: Creus que els hauríem de perdonar?

CECILY: Sí. Vull dir, no.

GWENDOLEN: Tens raó. Me n’oblidava. Hi ha uns principis que no podem passar per alt. Qui de nosaltres els ho diu? La tasca no és gens agradable.

CECILY: Per què no els ho diem alhora?

GWENDOLEN: Em sembla una idea excel·lent! Jo, gairebé sempre, parlo alhora que els altres. Vols que doni l’entrada?

CECILY: Si us plau. (Gwendolen fa petar els dits.)

CECILY i GWENDOLEN: Els vostres noms continuen sent una barrera insuperable. I ja està!

JOHN i ALGERNON, parlant alhora: Els nostres noms? Només és això? Però si aquesta mateixa tarda ens fem batejar.

GWENDOLEN, a John: Estàs disposat a fer una cosa tan incòmoda, per mi?

JOHN: Hi estic disposat.

CECILY, a Algernon: Per complaure’m, passaràs una prova tan desagradable?

ALGERNON: Ho faré.

GWENDOLEN: Que absurd que és parlar de la igualtat dels sexes! Quan es tracta de sacrificar-se, els homes ens passen al davant. Sense cap mena de dubte.

JOHN: Doncs sí. (Xoca la mà amb Algernon.)

CECILY: Tenen moments de coratge físic dels que les dones no en sabem absolutament res.

GWENDOLEN, a John: Estimat.

ALGERNON, a Cecily: Estimada! (S’abracen.)

Entra Merriman. Tus quan veu la situació.

MERRIMAN: Ehem, ehem! Lady Bracknell!

JOHN: Déu meu!

Entra Lady Bracknell. Les parelles se separen alarmades. Surt Merriman.

LADY BRACKNELL: Gwendolen! Què vol dir tot això?

GWENDOLEN: Vol dir que estic promesa amb el senyor Worthing, mama.

LADY BRACKNELL: Vine aquí. Seu. Seu immediatament. Aquí mateix, no cal que t’ho pensis tant. Els dubtes, siguin del tipus que siguin, són senyal de decadència mental en els joves i de feblesa física en els vells. (Es gira cap a John.) Estimat senyor meu, tan aviat com he sabut, gràcies a la meva cambrera de confiança, que la meva filla havia marxat —la confiança m’ha costat unes quantes monedes, tot s’ha de dir— l’he seguida en un tren de mercaderies. El seu pobre pare es pensa que ella assisteix a una conferència universitària sobre la influència del sou fix en el pensament occidental. Evidentment no l’he volgut treure del seu error. La veritat és que mai l’he tret de cap dels seus errors. Crec que seria un error. Però vostè comprendrà que qualsevol relació entre vostè i la meva filla s’ha d’acabar immediatament. En aquest tema, com en gairebé tots els temes, soc bastant intransigent.

JOHN: M’he compromès a casar-me amb la Gwendolen, Lady Bracknell!

LADY BRACKNELL: Com si no ho hagués fet, senyor meu. I ara, pel que fa a l’Algernon… Algernon!

ALGERNON: Sí, tia Augusta.

LADY BRACKNELL: Puc preguntar si és en aquesta casa on resideix el teu invàlid amic Bumbury?

ALGERNON: Ui, no! El Bumbury no viu aquí. El Bumbury és en un altre lloc, ara mateix. De fet, el Bumbury és mort.

LADY BRACKNELL: Mort? I quan és que s’ha mort, el senyor Bumbury? Deu haver estat una mort extremadament sobtada.

ALGERNON: L’he mort aquesta mateixa tarda. Vull dir que, el pobre Bumbury ha mort aquesta mateixa tarda.

LADY BRACKNELL: I de què s’ha mort?

ALGERNON: En Bumbury? Ha petat.

LADY BRACKNELL: Com que ha petat? Ha estat víctima d’un atemptat revolucionari? No sabia que el senyor Bumbury estigués interessat en la política. Si és així, li està bé. Per morbós.

ALGERNON: Estimada tia Augusta, vull dir que ha estat descobert. Que els metges han descobert que no podia viure, això és el que vull dir —o sigui que s’ha mort.

LADY BRACKNELL: Me n’alegro, doncs, que hagi fet el que els metges li han dit. Com a mínim, finalment, ha fet alguna cosa. I ara que, per fi, ens hem tret de sobre el senyor Bumbury, puc preguntar-li, senyor Worthing, qui és aquesta personeta a qui el meu nebot agafa la mà d’una manera que em sembla totalment inapropiada?

JOHN: Aquesta senyoreta és la Cecily Cardew, de qui soc tutor.

Lady Bracknell saluda Cecily fredament.

ALGERNON: M’he compromès a casar-me amb la Cecily, tia Augusta.

LADY BRACKNELL: Perdona?

CECILY: El senyor Moncrieff i jo estem promesos, Lady Bracknell.

LADY BRACKNELL: Hi deu haver alguna cosa en la composició de l’aire d’aquesta regió que fa que els compromisos de matrimoni superin amb escreix la mitjana estadística del país. Però permeti’m fer-li algunes preguntes, senyor Worthing. La senyoreta Cardew està connectada d’alguna manera, amb alguna estació de Londres, també? M’agradaria tenir aquesta informació. Fins ahir no sabia que hi podia haver famílies o persones els orígens de les quals vinguessin d’una estació de tren. (John està molt enfadat però es reprimeix.)

JOHN: La senyoreta Cardew és neta del senyor Thomas Cardew amb residència al número 149 de Belgrave Square, a Londres; a Gervase Park, Dorking, comtat de Surrey; i a Sporran, al nord, al comtat de Fife.

LADY BRACKNELL: Això no sona malament. Tres adreces sempre inspiren confiança, fins i tot en els comerços. Però quina prova puc tenir de la seva autenticitat?

JOHN: Ho tinc tot per escrit, si vostè ho vol comprovar. Els advocats de la família de la senyoreta Cardew són els senyors Markby, Markby i Markby.

LADY BRACKNELL: Markby, Markby i Markby? És una de les firmes més importants de la professió. I a més, em van dir que un dels senyors Markby de tant en tant es deixava veure en festes de cases importants. Això em satisfà.

JOHN, molt enfadat: Quina extraordinària amabilitat, Lady Bracknell! També li agradarà saber que tinc tots els papers de la senyoreta Cardew que acrediten el seu baptisme, comunió, confirmació i el certificat de les vacunes.

LADY BRACKNELL: Quina vida tan entretinguda per a una noia tan jove. No estic gaire a favor de les experiències prematures. (S’aixeca i mira el rellotge.) Gwendolen, és hora de marxar. No podem perdre ni un minut. Com a formalitat de menys importància, li he de preguntar si la senyoreta Cardew té algun tipus de fortuna?

JOHN: Unes cent trenta mil lliures en accions. Aproximadament. Passi-ho bé, Lady Bracknell.

LADY BRACKNELL torna a seure: Un moment, senyor Worthing. Cent trenta mil lliures? I en accions? Ara que me la miro bé, la senyoreta Cardew em sembla una jove molt atractiva. Poques noies d’avui dia tenen qualitats realment sòlides de les que perduren i milloren amb el temps. Sento dir que vivim a l’època de la superficialitat. (A Cecily.) Acosta’t una mica, estimada. (Cecily s’hi acosta.) Estimada, el teu vestit és tristament senzill i sembla que t’hagis deixat els cabells tal com te’ls va donar la naturalesa, però això ho podem arreglar ràpidament. Una bona estilista francesa pot produir efectes meravellosos en molt poc temps. Recordo que en vaig recomanar una a la jove Lady Lancing i, al cap de tres mesos, ni el seu marit la reconeixia.

JOHN: I, al cap de sis mesos, ja no la reconeixia ningú.

LADY BRACKNELL, a Cecily: Et pots girar, si us plau, estimada? (Cecily es posa d’esquena.) No, de perfil, per favor. El perfil és el que vull veure. (Cecily es posa de perfil.) Exactament com m’ho imaginava. Tens un perfil amb possibilitats de distinció social. Els dos punts flacs de la nostra societat són la manca de valors i la manca de perfil. La barbeta una mica més amunt, estimada. L’estil molt sovint depèn de com es porta la barbeta. I ara es porta molt amunt. Algernon!

ALGERNON: Sí, tia Augusta?

LADY BRACKNELL: El perfil de la senyoreta Cardew té moltes possibilitats de distinció social.

ALGERNON: La Cecily és la noia més bonica, dolça i delicada que he conegut mai. Em són ben igual les seves possibilitats socials.

LADY BRACKNELL: No menystinguis mai l’alta societat, Algernon. Això només ho fa la gent que no hi pot accedir. (A Cecily.) Estimada, suposo que deus saber que l’Algernon no té res més que deutes. Però jo no soc partidària dels casaments per interessos econòmics. La prova és que quan Lord Bracknell es va casar amb mi, jo no tenia cap fortuna de cap mena. Però en cap moment vaig pensar que això pogués ser un obstacle per als meus objectius. Bé, suposo que he de donar el meu consentiment.

ALGERNON: Gràcies, tia Augusta.

CECILY: Gràcies, tia Augusta.

LADY BRACKNELL: Per ser-vos sincera estic en contra dels prometatges gaire llargs. Això dona a la gent la possibilitat de conèixer el caràcter de l’altre abans de casar-se, cosa que em sembla molt poc recomanable.

JOHN: Lamento la interrupció, Lady Bracknell, però aquest compromís no pot ser de cap manera. Soc el tutor de la senyoreta Cardew i ella no es pot casar sense el meu consentiment fins que tingui l’edat per fer-ho. I aquest consentiment, no el penso donar.

LADY BRACKNELL: I per quina raó? Si ho puc preguntar? L’Algernon és un partit magnífic. No té gaire res però llueix moltíssim. Què més es pot demanar?

JOHN: Em sap molt de greu haver-li de parlar amb tanta franquesa, Lady Bracknell, sobre el seu nebot, però la veritat és que no aprovo gens ni el seu caràcter ni els seus principis. Tinc raons per pensar que és un farsant. (Algernon i Cecily se’l miren indignats.)

LADY BRACKNELL: Un farsant? El meu nebot Algernon? Impossible! Va estudiar a Oxford!

JOHN: Em sap greu però el que li dic és irrefutable. Aquesta tarda, aprofitant que jo era a Londres, ha entrat a casa meva fent-se passar pel meu germà. I amb aquesta falsa identitat, segons m’ha informat el meu majordom, s’ha begut una ampolla sencera de Perrier Jouet, Brut del 89, que jo em reservava per a una ocasió especial. Continuant amb la seva impostura, ha alienat l’afecte de la meva pupil·la, s’ha quedat a l’hora del te i s’ha menjat absolutament totes les magdalenes. I el que és més greu és que ell sabia perfectament que jo no tinc cap germà, que no n’he tingut mai cap i que no crec que en tingui cap en el futur. De cap tipus. Això li vaig dir jo mateix ahir a la tarda.

LADY BRACKNELL: Ehem! Senyor Worthing, considero molt seriosament les seves apreciacions sobre el meu nebot, però he decidit que no hi donaré cap importància.

JOHN: Em sembla molt bé, Lady Bracknell, però la meva decisió és igualment inalterable. No donaré el meu consentiment.

LADY BRACKNELL, a Cecily: Vine aquí, preciosa. Quants anys tens, estimada?

CECILY: En realitat només en tinc divuit, però sempre dic que en tinc vint quan vaig a festes.

LADY BRACKNELL: Fas molt ben fet d’alterar una mica la realitat. Una dona mai ha de ser exacta quan diu la seva edat. Podria semblar massa calculadora… Divuit, però a les festes vint. Bé, no passarà gaire temps abans no siguis major d’edat i et lliuris de la tutela del teu tutor. No crec que el seu consentiment sigui imprescindible, en realitat.

JOHN: Disculpi, Lady Bracknell que la torni a interrompre, però crec que és necessari que sàpiga que, segons va deixar escrit el seu avi, la senyoreta Cardew no serà major d’edat en termes d’herència fins als trenta-cinc anys.

LADY BRACKNELL: Tampoc em sembla massa greu. Trenta-cinc és una edat molt atractiva per a una dona. L’alta societat de Londres és plena de dones que trenta-cinc és l’últim aniversari que celebren i, la majoria, es queden amb aquesta edat durant anys. Lady Dumbleton, per exemple, n’ha tingut trenta-cinc des que va fer els quaranta, i d’això ja fa uns quants anys. No veig per què la nostra Cecily no hauria de ser fins i tot més atractiva amb trenta-cinc anys del que ho és ara. Les virtuts s’acumulen amb el temps.

CECILY: Algy, em podràs esperar fins que en tingui trenta-cinc?

ALGERNON: Evidentment que podré, Cecily. Ja saps que podré.

CECILY: Sí, ho he intuït de seguida. Però jo no podré esperar tant de temps. Odio esperar ningú encara que siguin cinc minuts. Em posa de molt mal humor. Jo no soc gaire puntual, ja ho sé, però valoro molt la puntualitat dels altres i esperar tant, encara que sigui per casar-me, no m’ho puc ni imaginar.

ALGERNON: I llavors, què fem, Cecily?

CECILY: No ho sé, senyor Moncrieff.

LADY BRACKNELL: Estimat senyor Worthing, tenint en compte que la senyoreta Cardew manifesta amb contundència que no es pot esperar fins als trenta-cinc —cosa que denota, per cert, una naturalesa bastant impacient— em veig obligada a demanar-li que reconsideri la seva decisió.

JOHN: Estimada Lady Bracknell, la qüestió és totalment a les seves mans. En el moment en què vostè consenti al meu casament amb la Gwendolen, jo donaré permís a la Cecily perquè formi una aliança amb el seu nebot.

LADY BRACKNELL, aixecant-se: Suposo que ja deu saber que això que proposa és absolutament impossible.

JOHN: Així doncs, estem condemnats tots quatre al celibat.

LADY BRACKNELL: Aquest no és el destí que jo he triat per a la meva Gwendolen, li ho asseguro. L’Algernon, evidentment, pot triar per ell mateix. (Mira el rellotge.) Anem estimada. (A Gwendolen.) A hores d’ara devem haver perdut cinc o sis trens. Perdre’n un altre començaria a ser ridícul.

Entra Chasuble.

CHASUBLE: Tot està a punt per als batejos.

LADY BRACKNELL: Per als batejos, senyor? No és una mica massa d’hora per parlar d’aquest tema?

CHASUBLE, per John i Algy: Aquests dos cavallers han expressat el seu desig de ser batejats immediatament.

LADY BRACKNELL: A la seva edat? La idea em sembla del tot grotesca i antireligiosa. Algernon, et prohibeixo que siguis batejat. No vull ni sentir a parlar d’un excés com aquest. Lord Bracknell quedaria molt decebut si sabés que aquesta és la manera com gastes el temps i els diners.

CHASUBLE: He d’entendre, doncs, que aquesta tarda, finalment, no hi haurà batejos?

JOHN: Em temo que no, reverend. Tal com estan les coses, tampoc ens serviria de res.

CHASUBLE: Em sap greu sentir-lo parlar d’aquesta manera, senyor Worthing. Aquesta moda de l’heretgia anabaptista és perillosa, jo tinc escrits uns quants sermons on rebutjo completament aquesta idea. De tota manera, com que sembla que avui no estan d’humor per a sagraments, me’n tornaré cap a l’església. De tota manera, m’acaba de dir el sagristà que Miss Prism fa més d’una hora que m’hi espera.

LADY BRACKNELL: Miss Prism? Acaba d’anomenar una tal Miss Prism?

CHASUBLE: Sí, Lady Bracknell. Ara mateix vaig a reunir-me amb ella.

LADY BRACKNELL: Permeti’m que el retingui un moment. Això pot ser de vital importància tant per a Lord Bracknell, el meu marit, com per a mi mateixa. La tal Miss Prism és una dona d’aspecte repel·lent, vagament relacionada amb el món de l’educació?

CHASUBLE, una mica indignat: És la dona més culta que conec i és la viva imatge de la respectabilitat.

LADY BRACKNELL: Sens dubte, és la mateixa persona. Puc preguntar quina mena de relació hi té, vostè, amb aquesta dona?

CHASUBLE: Jo soc solter, senyora.

JOHN: Miss Prism, Lady Bracknell, ha estat institutriu de la senyoreta Cardew els darrers tres anys i la seva estimadíssima companya.

LADY BRACKNELL: És de vital importància que pugui parlar amb ella. Li prego que la faci venir tan bon punt la vegi.

CHASUBLE, mirant fora: Doncs em sembla que la veig acostar-se. Miri.

Entra Miss Prism, apressada.

MISS PRISM: Reverend, fa més d’una hora que l’espero a la sagristia. (Veu Lady Bracknell que la mira fixament. Miss Prism empal·lideix i mira al seu voltant com si volgués escapar-se.)

LADY BRACKNELL, amb to sever i judicatiu: Prism! (Miss Prism abaixa el cap avergonyida.) Vingui aquí, Prism! (Miss Prism s’acosta humilment.) Prism! On és el nen! (Consternació general. El reverend fa una passa enrere horroritzat. Algernon i John fan veure que volen protegir Cecily i Gwendolen de sentir els detalls d’un terrible escàndol públic.) Fa vint-i-vuit anys, Prism, vostè va sortir de la casa de Lord Bracknell, al número 104 de Grosvenor Street, amb un cotxet on hi havia un nen. I mai va tornar. Unes setmanes més tard, amb l’ajut de les investigacions de la policia, es va trobar el cotxet abandonat en algun lloc de Bayswater. A dins hi havia un manuscrit en tres volums d’una novel·la d’un sentimentalisme gairebé ofensiu. (Miss Prism s’indigna una mica.) Però el nen no hi era! (Tothom mira Miss Prism.) Prism! On és el nen? (Pausa.)

MISS PRISM: Lady Bracknell, li he de confessar que no en tinc ni idea. Tant de bo ho sabés. Els fets, tal com van anar, són aquests: Aquell matí, del dia que vostè deia, el dia que m’ha quedat, per sempre més, gravat a la memòria, em vaig preparar, com cada dia, per portar el nen a fer una volta amb el seu cotxet. També duia a sobre una maleta vella però bastant grossa on tenia intenció de posar-hi un manuscrit de ficció en el que havia estat treballant en les meves hores lliures. En un moment de distracció, que mai a la vida no em perdonaré, vaig posar el manuscrit al cotxet i el nen a la maleta.

JOHN, que escoltava atentament: Però on la va deixar, aquella maleta?

MISS PRISM: No ho vulgui saber, senyor Worthing.

JOHN: Miss Prism, aquesta és una qüestió de vital importància per a mi. Insisteixo en saber on va dipositar la maleta que contenia el nen.

MISS PRISM: La vaig deixar a la consigna d’una estació de Londres.

JOHN: De quina estació?

MISS PRISM, destrossada: Victoria. Línia de Brighton. (Es deixa caure en una cadira.)

JOHN: He d’anar un moment a la meva habitació. Gwendolen, espera’m aquí.

GWENDOLEN: T’esperaré aquí tota la vida, si no trigues gaire. (John surt nerviós.)

CHASUBLE: Què creu que significa, tot això, Lady Bracknell?

LADY BRACKNELL: No ho vull ni pensar, reverend. No cal que li digui que, a les famílies de classe alta, les coincidències estranyes no els acaben de caure en gràcia. Es consideren de molt mal gust.

Se senten sorolls al pis de dalt, com si algú bellugués els mobles. Tothom mira cap amunt.

CECILY: L’oncle John sembla nerviós.

CHASUBLE: El seu tutor, senyoreta Cardew, és d’una naturalesa molt emocional.

LADY BRACKNELL: Aquest soroll és bastant desagradable. Sembla que estigui a punt de fer un descobriment i no suporto els descobriments. De cap tipus. Solen ser vulgars i, massa sovint, reveladors.

CHASUBLE, mirant amunt: Ara ja ha parat. (El soroll torna el doble de fort.)

LADY BRACKNELL: Espero que arribi a alguna conclusió.

GWENDOLEN: Aquest suspens és terrible. A veure si s’acaba.

Entra John amb una maleta.

JOHN, interrogant Miss Prism: És aquesta la maleta, Miss Prism? Examini-la bé abans de parlar. La felicitat de molta gent depèn de la seva resposta.

MISS PRISM, calmada: Sí, sembla la meva. Sí, aquí hi ha l’estrip que es va fer quan vaig tenir l’accident amb l’òmnibus a Gower Street, quan era jove. I aquí hi ha la cremada de quan se’m va vessar un te calent a Leamington. I aquí, al pany, hi ha les meves inicials. No recordava que en un dia d’humor extravagant les vaig fer gravar just aquí. La maleta és la meva. No hi ha cap dubte. Estic encantada d’haver-la recuperat d’una manera tan inesperada. L’he trobat a faltar molt tots aquests anys.

JOHN, amb veu patètica: Miss Prism, vostè recupera molt més que una maleta. Jo soc el nen que hi va posar a dintre.

MISS PRISM: Vostè?

JOHN, abraçant-la: Sí… mare!

MISS PRISM, reculant indignada: Senyor Worthing! Jo no estic casada!

JOHN: No estàs casada? No et negaré que l’impacte social pot ser important, però, després de tot… no tenim cap dret a tirar pedres a algú que pateix. El penediment no pot redimir un acte de follia? Per què hi ha d’haver una llei per als homes i una altra per a les dones? Mare, et perdono. (Prova de tornar-la abraçar.)

MISS PRISM, cada cop més indignada: Senyor Worthing, s’està equivocant. (Assenyala Lady Bracknell.) Aquí hi ha la dona que li pot explicar qui és, vostè, en realitat.

JOHN, després d’una pausa: Lady Bracknell, no voldria semblar massa inquisitiu però seria tan amable d’informar-me de qui soc en realitat?

LADY BRACKNELL: Em sap greu que potser el que li diré no li agradarà. Vostè és fill de la meva pobra germana, la senyora Moncrieff i, per tant, és el germà gran de l’Algernon.

JOHN: Germà gran de l’Algernon? O sigui que, al final, sí que tinc un germà. Sabia que tenia un germà! Ja ho deia jo que tenia un germà! Cecily… com has pogut dubtar mai que jo tingués un germà? (Agafa Algernon.) Reverend Chasuble, li presento el meu desafortunat germà. Miss Prism, el meu desafortunat germà. Algy, canalla, t’hauràs de comportar amb més respecte, d’ara endavant. En tota la teva vida, no m’has tractat mai com un germà.

ALGERNON: Fins avui no ho havia fet, ho admeto. Ho he intentat, però la veritat és que em faltava pràctica.

Encaixen les mans.

GWENDOLEN, a John: Amor meu, però com et dius? Quin és el teu nom, ara que ja no ets qui eres?

JOHN: Déu meu! Havia oblidat aquest detall. Suposo que la teva decisió pel que fa al meu nom és irrevocable?

GWENDOLEN: Mai canvio, jo. Només en els meus afectes.

CECILY: Quina naturalesa tan noble que tens, Gwendolen!

JOHN: Doncs haurem d’aclarir aquesta qüestió tan aviat com sigui possible. Tia Augusta, un moment. Quan Miss Prism em va deixar a dins de la maleta, ja m’havien batejat?

LADY BRACKNELL: Els teus amants pares et van donar tots els luxes que es poden pagar amb diners, inclòs el baptisme.

JOHN: Llavors m’havien batejat! I quin nom em van posar? Digui-me’l encara que sigui espantós.

LADY BRACKNELL: Per ser el primogènit, evidentment, et van posar el nom del teu pare.

JOHN: Sí, però quin era el nom del meu pare?

LADY BRACKNELL, meditativa: Ara no recordo quin era el nom de pila del general, però segur que en tenia un. Es va tornar excèntric, això sí, però va ser de gran. Va ser per culpa del clima de l’Índia, del casament, de les indigestions que patia i d’altres coses d’aquest tipus.

JOHN: Algy! Tu no recordes quin era el nom de pila del nostre pare?

ALGERNON: Estimat germà, no ens parlàvem gaire. Va morir quan jo tenia un any.

JOHN: El seu nom deu aparèixer als anuaris militars de l’època, suposo, oi, tia Augusta?

LADY BRACKNELL: El general va ser essencialment un home de pau, excepte en la seva vida domèstica. Però no tinc cap dubte que el seu nom apareixerà als directoris militars de l’època.

JOHN: Tinc els anuaris dels últims quaranta anys… A veure, generals… Mallam, Maxbohm, Magley, quins noms tan horrorosos!… Markby, Migsby, Mobbs, Moncrieff! Tinent el 1840, capità, tinent coronel, coronel, general el 1869; nom de pila: Frank. (Abaixa el llibre.) Sempre t’ho he dit, Gwendolen, que el meu nom era Frank, oi que sí? Doncs és Frank. Em dic Frank, de veritat.

LADY BRACKNELL: Sí, és veritat que el general es deia Frank, ara ho recordo. I també recordo que hi havia alguna raó per la qual aquest nom no m’agradava.

GWENDOLEN: Frank! El meu estimat Frank! Jo sabia que no et podies dir de cap altra manera!

JOHN: Gwendolen, és terrible per a un home descobrir que s’ha passat tota la vida dient la veritat! Em podràs perdonar?

GWENDOLEN: Et perdono perquè estic segura que canviaràs!

JOHN: Estimada meva!

CHASUBLE, a Miss Prism: Laetitia! (L’abraça.)

MISS PRISM, entusiasta: Frederick! Finalment!

ALGERNON: Cecily! (L’abraça.) Finalment!

JOHN: Gwendolen! (L’abraça.) Finalment!

LADY BRACKNELL: Estimat nebot, em sembla que comences a donar signes de trivialitat.

JOHN: Al contrari, tia Augusta, acabo de descobrir, per primer cop en tota la meva vida, la vital importància de ser Frank.

TELÓ





OSCAR FINGAL O’FLAHERTIE WILLS WILDE (Dublín, 16 d’octubre de 1854 - París, 30 de novembre de 1900) va ser un escriptor, poeta i dramaturg irlandès.

Estudià al Trinity College de Dublín, i més tard a Oxford, on sobresortí en els estudis clàssics. El 1878 guanyà el premi Newdigate. Dotat d’un domini excepcional del llenguatge, el seu estil brillant, que es reflectí tant en l’obra literària com en assaigs i articles en la premsa, aviat li reportà una notable popularitat. Adoptà unes maneres afectades i frívoles que escandalitzaren la societat victoriana, la qual criticà amb ironia i mordacitat. Això i l’hedonisme amoralista que professava obertament li crearen nombrosos enemics. Fou un decidit partidari del corrent estètic de l’art per l’art del final del segle XIX, que difongué en nombrosos escrits i conferències com les que féu als EUA i al Canadà el 1882. El 1884 es casà amb Constance Lloyd, de la qual tingué dos fills.

Especialment conegut com a dramaturg, en aquest gènere destaquen les obres Lady Windermere’s Fan (1892), que el consagrà, Salomé (1891), escrita en francès i base de l’òpera de R. Strauss, A Woman of No Importance (1893), An Ideal Husband (1895) i la seva obra mestra, The Importance of Being Earnest (1895). Escriví una única novel·la, The Picture of Dorian Gray (1891), titllada d’immoral. El 1895 fou acusat d’homosexualitat pel pare del seu amant lord Alfred Douglas i, després de tres judicis, fou condemnat a dos anys de treballs forçats, que complí a la presó de Reading, on escriví The Ballad of Reading Gaol (1898), que descrivia les condicions inhumanes del règim penitenciari, i l’Epistola: In carcere et vinculis, o De profundis (versió completa, 1960), sèrie de retrets al seu amant i, indirectament, a ell mateix per haver-se deixat portar fins al desastre. És també autor de diverses narracions i contes (Lord Arthur Savile’s Crime, 1891), i de narracions infantils, d’un cert to socialista, com The Happy Prince (1888). En sortir de la presó s’exilià a França i adoptà el nom de Sebastian Melmoth. Morí el 30 de novembre de 1900, en una habitació del parisenc Hôtel d’Alsace. Va ser enterrat el 3 de desembre al cementiri de Bagneux, als afores de la capital. El 1909, les despulles van ser traslladades al cementiri del Père Lachaise.





