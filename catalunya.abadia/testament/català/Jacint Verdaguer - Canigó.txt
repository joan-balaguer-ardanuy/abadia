Canigó és un poema èpic de 1886 escrit per Jacint Verdaguer que constitueix una de les obres clau de la Renaixença catalana. Aquest poemari conté una descripció geogràfica dels Pirineus catalans que es desenvolupa a través de la figura mítica del Comte Tallaferro, un valent i ferotge lluitador contra els sarraïns. El mite està basat en el personatge històric Bernat Tallaferro.

Aquesta història, en la qual apareixen també elements mitològics, se situa al segle XI de l’edat mitjana, a l’època en què els catalans rebien invasions musulmanes.





Jacint Verdaguer





Canigó




ePUB v2.0

GossetInofensiu 01.01.16





Títol original: Canigó

Jacint Verdaguer, 1886

Edició digital: GossetInofensiu (v1.0)

Segona edició: Epubqüest (v2.0)

ePUBCat base r1.3





Nota sobre l’edició


Aquesta edició de Canigó segueix la de Francesc Matheu per a la Ilustració Catalana. Hem actualitzat l’ortografia sempre que ha estat possible de fer-ho sense infringir els esquemes rítmics del poema.

M. G.





Als catalans de França





CANT I


L’APLEC

Amb son germà, lo comte de Cerdanya,

com àliga que a l’àliga acompanya,

davalla Tallaferro de Canigó un matí;

ve amb son fill de caçar en la boscúria,

quan al sentir-hi mística cantúria

se n’entra a l’ermitatge devot de Sant Martí.

Lo Sant, des del cavall, vestit de malla,

encès d’amor, d’un colp d’espasa talla,

per abrigar a un pobre, son rivetat mantell;

Gentil, l’aligó tendre, sa armadura

contempla, i, amb coratge que no dura:

«Mon pare», diu, «voldria ser cavaller com ell.

No he feta amb vós contra Almansor la guerra?

M’ha vist l’espatlla l’enemic? ¿La terra

no reguí jo amb sang meva i amb sang de sarraïns?

¿Per què l’elm i l’escut que a tants donàreu,

a mi, a mi sol, fill vostre, me’l negàreu?

No infanten ja les mares guerrers i paladins?».

«Fill, hereu de ma glòria i mon llinatge,

ta petició m’agrada i ton llenguatge;

demana si a ton oncle li plauen com a mi».

«És hora tanmateix», diu l’altre comte,

«puix no és ja cavaller, que en sia prompte;

que vetlle anit les armes, jo lo’n faré al matí».

Com dintre el rusc murmuriosa abella,

Gentil a orar se queda en la capella,

acompanyat dels comtes, de patges i escuders;

en la tarima de l’altar se postra

contemplant al sant bisbe que s’hi mostra,

que fou abans que bisbe mirall de cavallers.

La llum de l’alba al peu de l’ara el troba,

com un colom vestit amb blanca roba,

regalant-se amb l’aroma de cristians consells,

sanitosos consells que, abans de gaire,

com papallones volaran enlaire;

mes, ai!, son cor novici també volant amb ells.

«Per Déu batalla», l’ermità li crida,

«estima son honor més que ta vida,

com ploma ta arma escriga pertot la santa llei;

sies sempre capçal de la innocència,

si et dobla un vent, que sia el de clemència:

escut sies pel poble i espasa per ton rei».

Deixa després la blanca vestidura

i li donen a peces l’armadura,

damunt lo camisol lo platejat perpunt,

abriga amb lo capmall sa testa bella,

son cos gallard i fort amb la rodella

que du les Quatre Barres i un sol ixent damunt.

Guifre, son oncle, els esperons li posa,

fent una creu en son genoll, que arrosa

amb una encesa llàgrima; l’espasa empunya aprés,

que a un raig de sol llueix damunt de l’ara,

i a Gentil per cenyir-la se prepara,

del puny a la creuera fent-li donar un bes.

Tres colps amb ella sobre el dors li dóna,

darrera injúria que el guerrer perdona,

mentre li diu l’asceta: «L’espasa és una creu;

batalla i venç com Jesucrist amb ella,

ama de cor aqueixa esposa bella,

que no l’arranquen vida ni mort del costat teu».

L’ermita és com un ou atapeïda

de vells, donzelles i minyons que hi crida

de la sonora esquella lo tritllejar festiu;

apar que hi entren d’aquells cims i planes

amb lo jovent totes les flors boscanes,

sols per besar les plantes al Sant que aquí els somriu.

Colliren a faldades les donzelles

pèsols d’olor, violes i roselles,

i al veure dins lo temple lo cavaller Gentil,

entre ell i Sant Martí les comparteixen

i a ruixades al front les hi espargeixen,

com en lo front dels arbres fruiters lo mes d’abril.

Avui s’escau l’aplec a l’ermitatge:

endiumenjats hi van en romiatge

pagesos i artigaires, pastors i cavallers,

i a Sant Martí quiscun un do demana,

un do que els concedeix de bona gana,

als camps bones anyades, infants a ses mullers.

Les nines i donzells no preguen gaire,

que els tempta, omplint de melodies l’aire,

la verda cornamusa que s’infla sota un pi;

lo flabiol espignador refila

i al floret de donzelles que desfila

marcant va la cadència lo colp del tamborí.

Los passerells ne tenen gelosia

i trenen ses cançons amb l’harmonia;

la tórtora hi barreja son plor enyoradís;

piteja lo pinsà, canta l’alosa

i, eco del cel, lo rossinyol hi glosa

angèliques passades que ha après al paradís.

Hi barreja sa música o sa nota

de l’aigua el rajolí, la que degota

dels arbres a la prada, com perla en un mantell;

los tells que el bes de l’aire fa remoure

flors nevades i rosses deixen ploure,

que cullen a trenc d’alba les nines de Castell.

Prop d’a on se cabdella i descabdella

lo contrapàs, sota una arcada vella,

la Font del Comte raja del cor d’un bosc joliu,

los trèmols, albes i lladerns que abeura

ombra li fan d’un cortinatge d’heura

que travessar no poden los raigs del sol d’estiu.

Los dos comtes s’asseuen en la molsa,

lligats pels sons i melodia dolça:

Gentil plantat a l’ombra se queda d’un auró,

mirant als qui la música destria

i encadena uns amb altres l’harmonia,

com lliga les idees ardenta inspiració.

Encaixen los fadrins amb les donzelles,

les parelles galants amb les parelles,

flors que l’amor enfila per fer-se’n un collar:

quan la viventa roda és acabada,

suau, majestuosa, acompassada,

a l’aire de la música comença de rodar.

Al centre de la roda harmoniosa

de les nines somriu la més hermosa,

coronat de violes de bosc son front seré.

Gentil prou la coneix, puix se somriuen,

com dues flors que al mateix arbre viuen

de la mateixa saba d’amor que les sosté.

Ple d’oracions son llavi que sospira,

l’ermità piadós a Gentil mira

des del portal del temple, rosats sos ulls en plor,

i girant-se al sagrari de l’Altíssim:

«Salvau-lo», diu, «oh Pare amorosíssim!

les filles de la terra vos robaran son cor».

Lo flabiol que plora i que sanglota

de prompte puja a sa més alta nota;

com rusc al trenc de dia la dansa se remou,

s’enllesteixen los sons en ses escales,

los peus dels sardanistes prenen ales

i al sol de l’alegria tota ànima es desclou.

Aixís les hores en ses danses belles

lo ritme van seguint de les estrelles

que en giravolta eterna rodegen la polar;

mes canta el gall i dansen més alegres

i, d’ombra alçant los cortinatges negres,

amb cants d’albada ajuden la terra a desvetllar.

Al desencadenar-se la sardana,

com enfilall de perles que s’esgrana,

ne surt també Griselda, la rosa del ramell,

amb gentilesa arranca de sa testa

la corona de reina de la festa

i en mans corre a posar-la del cavaller novell.

Mes queda, a l’arribar-hi, entrebancada

de Tallaferro amb la terrible ullada,

que sens paraules diu-li cruel: «Doncs a on vas?».

La corona li cau a l’oferir-la

i, a l’abaixar-se el jove per collir-la,

amb veu de tro li crida son pare: «Doncs què fas?

Què té que veure amb tu aqueixa pastora?».

«Pare», respon, «és del meu cor senyora:

collint gerds i maduixes un dia l’encontrí;

ullpresos un de l’altre, ens estimàrem;

la promesa d’amor amb que ens lligàrem,

só cavaller, si es trenca, no es trencarà per mi».

«Doncs de ton cor esborra aqueixa imatge

o et tornaré de cavaller a patge,

les armes arrencant-te que no sabràs honrar».

Gentil resta esblaimat; apar un roure

que el llamp acaba de ferir i ploure

veu a sos peus ses branques, son front descoronar.

Avergonyida, ella s’adossa a un arbre;

per estàtua prendria-la de marbre

qui no veiés ses llàgrimes rajar com una deu.

No ho veu la gent del ball ni se n’adona;

a qui dansa joiós, ¿què se li’n dóna;

de la margaridoia que aixafa sota el peu?

Far grandiós que un promontori amaga,

darrere el Pirineu lo sol s’apaga,

i els ulls d’alguna estrella se veuen llambregar;

no tan brillants ni tan amunt com elles

s’obiren en lo bosc altres estrelles

i s’ou un cant de cèltica tonada ressonar.

Del bosc de Canigó són los fallaires[1]

que dansen, fent coetejar pels aires

ses trenta enceses falles com trenta serps de foc;

en sardana fantàstica voltegen

i de mà en mà tirades espurnegen,

de bruixes i dimonis com estrafent un joc.

Les llums de set en set pugen i baixen,

cinyells de flama los montículs faixen

i es veu entre fumades lo bosc llampeguejar;

surten rius de guspires de tot caire,

com si es veiessen entre terra i aire

los llamps i los cometes en guerra sabrejar.

Dels fallaires al ball la gent s’atansa,

les nines deixen la primera dansa,

i un dels joglars[2], al veure’s tot sol amb los fadrins,

llança, amb quimera mossegant-se el llavi,

eixa cançó de verinós agravi,

com un grapat de víbores i negres escorpins

LO RAM SANTJOANENC

Lo dia de Sant Joan

n’és dia de festa grossa,

les nines del Pirineu

posen un ram a la porta,

d’ençà que una n’hi hagué

d’ulls blavencs i cella rossa,

tenia una estrella al front

i a cada galta una rosa.

Un fallaire li ha caigut

a l’ull, malhaja la brossa!

n’apar un esparverot

que fa l’aleta a una tórtora.

Lo matí de Sant Joan

la tortoreta se’n vola,

se’n vola voreta el riu

a cercar ventura bona.

Un ramellet cull de flors,

millor ventura no troba,

floretes de Sant Joan,

de romaní i farigola,

i amb elles fent una creu

del mas la llinda en corona.

Quan arriba el seu galant

a la casa entrar no gosa;

ella li diu des de dins:

«Doncs per què et quedes defora?».

«Per què em barres lo portal

amb les flors d’aqueixa toia».

«Un ramellet te fa por?».

«Me fa por d’aspi sa forma».

«No és d’aspi, no, que és de creu;

si et fa por, no ets cosa bona».

«Doncs só el maligne esperit

que les ànimes se’n porta.

Si no fos lo ramellet

la teva fóra ma esposa,

avui jauríem plegats

en mon jaç de foc i sofre».

D’ençà que això succeí,

ribera amunt del Garona,

lo matí de Sant Joan,

des del Cantàbric a Roses,

les nines del Pirineu

posen un ram a la porta.

Ha escoltat lo romanç un vell fallaire,

i rebatent irat la falla enlaire,

de trascantó sortint-li, s’acara amb lo joglar;

d’un colp de puny sa cornamusa aixafa,

lo rústec trobador amb ell s’agafa,

i de bastons d’alzina s’aixeca un alzinar.

Entre els minyons del pla i los de la serra

va a rompre, valga’ns Déu!, lo crit de guerra,

quan altre crit més aspre los agermana a tots:

«Los moros són en la ciutat d’Elena;[3]

ja sos eixams negregen en l’arena

i encara a glops ne trauen catorze galiots».

«Anem a arrabassar-los», Guifre exclama,

aixecant-se vermell com una flama,

al temps que Tallaferro, muntat ja en son cavall,

diu: «Jo a copsar-los vaig sobre Portvendres;

llançau-me’ls aviat com anyells tendres

del Tec amb les onades a rodolons i avall».

«Jo vinc amb vós», lo bell Gentil li crida,

donant ja a son corser tota la brida.

Lo comte Tallaferro: «No vingues», li respon;

«a qui et creava cavaller suara

serveix-lo un any o dos o més encara:

fill meu, que no li faces mai abaixar lo front».

Diu, i ja romp com àliga los aires,

tan sols per fer-li llum, alguns fallaires

se’n du per companyia, los més lleugers i forts.

Gentil amb Guifre a Cornellà davalla,

lo rebull somiant de la batalla,

lo bracejar dels vius i el capbussar dels morts.

Pels camins de Capcir i de Cerdanya

ja volen missatgers a la campanya,

cridant a vells i joves, peons i cavallers,

per sortir de Conflent en so de guerra,

a l’hora en que somriu l’alba a la terra,

a l’hora en que a fer llenya se’n van los llenyaters.





CANT II


FLORDENEU

Com ressona un buirac ple de sagetes

del ballester en la robusta espatlla,

al peu del niu de sos amors dolcíssim

quan ronca la maror de la batalla;

aixís avui vora la Tet ressona

ple el castell d’Arrià d’estocs i llances,

i encara pugen, fent remor de ferro,

cavallers i peons per ses escales:

se n’omplen cambres, corredors i porxos,

mentre els corsers renillen en la claustra.

En son palau de Cornellà està Guifre

i ací Gentil vigila d’avançada

si cap ombra travessa les boscúries,

si s’encén en lo bosc cap alimara.

Tot dorm dintre el castell, sinó ses tropes;

tot dorm vora el torrent, sinó ses aigües,

que amb los raigs de la lluna joguinegen

trencadissos espills de l’estelada.

Tot dorm: los óssos dins la negra cova,

los aires del capvespre entre les branques,

en sa pleta l’anyell i entre les fulles

los aucells amb lo cap dessota l’ala,

en coixí de celístia les estrelles,

les congestes de neu en la muntanya

de Canigó, com lo somrís puríssim

del formidable rei de l’encontrada,

a qui el Pirene fa de trono esplèndid,

i l’hemisferi de florida tiara.

Sembla la serra un gegantí magnoli

quan s’esbadellen ses poncelles blanques:

veient-les lo donzell tan argentines,

sos ulls ardents de fit a fit hi clava;

son escuder atlètic se n’adona,

del Canigó nascut en una obaga:

«Lo que mirau», li diu, «no són congestes,

són los mantells d’ermini de les fades[4]

que dansen a la llum de la celístia

dels estanys de Cadí vora les aigües;

si el més bonic i perlejat tinguésseu,

vos valdria, Gentil, més que l’espasa,

més que dels llibres tots la saviesa,

més que l’or i l’argent dintre de l’arca;

si us plagués navegar, veles tindríeu;

si volguésseu volar, tindríeu ales.

Mes és castell a on qui hi va no en torna;

sols un de cent que hi pugen ne davalla».

Ell no ha oblidat a sa Griselda, estrella

que el matí de sa vida il·luminava.

¿Qui sap si eix talisman la lligaria

amb qui, implacable, de son cel l’arranca?

Mes ¿com, en la vigília de la lluita,

com deixarà l’exèrcit que comanda?

¿Com deixarà el patró la nau que mena,

lo lleó del desert sa cadellada?

Torna mirar los llenços que blanquegen,

com al cim de un brandó trèmula flama.

Qui sap si els ha de veure un altre dia?,

pensa; ¿qui sap si és do d’alguna fada,

que si agraït i ara mateix no accepta,

com l’or a mà més diligenta vaja?

Pobre Gentil!, dintre son cor de jove

lluiten de mort l’estimació i la pàtria,

i quan l’amor tirà dins un cor tendre

lluita, no és sempre lo dever qui guanya.

Al caure ja en lo llaç de flors que el tempta.

»Trigaré a ser-hi?», febrosenc demana.

«Galopant», li respon, «a tota brida,

podeu tornar ací primer que l’alba».

Diu, i en lo temps que emplea una coloma

als colomins en péixer la becada,

se’l veu volar entre garrics i arboços,

voladora sageta que es despara.

Del castell d’Arrià baixa a la riba,

travessa la Tet d’una gambada

i com esbarts de blancs tudons que volen

veu de Sirac i Taurinyà les cases.

A esquerra deixa el Roc Pailer, que lliguen

les bruixes amb un pont d’un fil d’aranya,

los dissabtes al vespre, perquè puguen

passar del riu Llitera a l’altra banda;

les que van al sabbat amb traïdoria,

enmig del pont rellisquen i s’esbarren.

Per l’arrelam del Canigó se’n puja

lo corser ardorós amb peus de daina,

de ses arrels cap a son tronc amplíssim,

que té fontanes i torrents per saba.

Quan troba un cingle altívol, lo voreja;

quan troba un còrrec famolenc, lo salta;

quan en son vol un lledoner l’atura,

en dos lo migparteix d’un colp d’espasa.

Mes lo bosc s’espesseix, lo roure es lliga

als pins que llurs piràmides eixamplen,

i entre ells s’alça l’avet, com l’arbre mestre

entremig del trinquet i la messana.

De tant en tant, del cim de l’aspra serra

se veu fins al pregon una escombrada,

com de l’alzina en la negrosa escorça

se veu del llamp corsecador la ratlla.

La neu l’obrí en hivern; quan s’arrombolla

pel torb de les altures apilada,

un borralló de gebre, que fa moure

la grua tot volant amb un colp d’ala,

s’augmenta rodolant de cingle en cingle,

com sometent al toc de la campana,

i el borralló de neu ja és ona immensa

que empeny i colca més superba onada;

los pins arreu arreu, los faigs i roures,

com los guerrers en orde de batalla,

de cent en cent rodolen a l’abisme

amb nius i salvatgines que bressaven,

amb los ramats que troben en la via

pastors i pastorims, conreus i cases;

i els llenyataires que de lluny ho veuen,

creuen que al pla s’ajoca la muntanya.

Per un d’aqueixos solcs oberts sens rella

Gentil son poltro escumejant aplana;

quan no pot més, per adreçar-se al cingle,

lo deixa a l’escuder que l’acompanya,

i per camí d’isards lliure se’n puja

i per los grenys com rapinyell s’arrapa,

vers on blanquegen los mantells estesos,

tofes de neu sens trepitjar encara.

Un n’obira al bell mig brufat de perles,

lliri enjoiat per gotes de rosada;

quan ell va a prendre’l, com de terra eixida,

per l’altre bec l’estira hermosa dama:

«¿Què et féu», dient-li, «ma gentil senyora,

que aixís li robes son mantell de randa?».

«Qui és, doncs?», li pregunta ell. «Vine-la a veure,

ja que has volgut, traïdor, agraviar-la;

la flor de l’hermosura que somnies

veuràs en quin jardí floreix i grana».

En un pradell, al cim de la carena,

Gentil veu la regina coronada,

coronada de verges que la volten,

teixint i desteixint mítica dansa

amb sos braços i peus, blancs com l’escuma

que juga amb les petxines de la platja.

De Flordeneu la cabellera rossa

rossola en cabdells d’or per ses espatlles,

com raigs de sol que en lo boirós desembre

la gebre pura dels restobles daura.

Com la lluna creixent en nit ombrívola,

riu i clareja sa serena cara

i són sos ulls dues rients estrelles

que el Canigó robà a la volta blava.

Se la mira Gentil, i de Griselda

en ella veu la fesomia hermosa,

és lo seu aquell front, seus aquells llavis

que servirien a l’amor de copa;

però sa galanesa és de regina

i ell a Griselda conegué pastora.

Temerós i pensívol acostant-s’hi,

sent florir en ses galtes la vergonya:

«Perdonau-me», li diu, «reial princesa

del gran pitxer d’esta muntanya rosa;

no fos una poncella que us retira,

vós de mon cor seríeu robadora».

«Gentil, ingrat Gentil, ja no em coneixes?

jo só, jo só eixa flor de ta memòria;

ton cor era lo gerd que jo cercava

quan veres-me, allí baix, gerdera hermosa,

amb ma falda vessanta de maduixes,

de gessamins endormiscada a l’ombra.

Astre del cel, tan sols per l’amor teva

deixí l’atzur de l’estelada volta;

fada, per tu me retallí les ales;

per tu em lleví, regina, la corona,

i de mes mans deixí esmunyir lo ceptre

sols per posar-te a tu cadenes dolces,

dolces cadenes per l’amor forjades,

manilles d’argent fi, grillons de roses.

Si vols volar pel cel, tindràs mos somnis;

si pel fil de les serres, ma carrossa.

En Canigó tu ets presoner des d’ara;

mes Canigó l’Olimp és de les goges».

Gentil, lligat per invisibles llaços,

va seguint l’Encantada, que, traïdora,

estrafà la figura de Griselda,

son caminar suau i sa veu dolça,

son mig riure de verge que somnia,

son aire de palmera que es gronxola,

sos rinxos de cabell esbulladissos,

son llavi coralí i galtes de rosa:

sobirana que deixa son imperi

i esclava es fa de qui l’amor li roba.

A l’arribar al caire de la serra,

de Guifre i sos guerrers ell se recorda.

Gira amb recança la mirada enrere;

lo Rosselló a sos ulls, que bell se mostra

voltat d’una filera d’alimares

que d’una a una en cada cim se posen!

En cada cap de puig dels que rodegen

la plana de Ruscino, hi ha una torre,

una torre gentil que al cel arriba

per abastar l’estrella amb que s’enjoia.

De Batera al bell cap ja vermelleja,

com un clavell als polsos d’una hermosa

que per fer la sardana s’arrenglera

a desigual fantàstica rodona.

Massana i Madeloc ja al front la duen

com les de Cos, les de Cabrens i Goa;

i Opol, Monner i Tautaüll i Salses

són quatre cirials de flama roja.

Jamai, jamai cap afligida reina

se mostrà a un fill amb més brillant corona,

tot dient-li plorosa i a ses plantes:

«No m’entregues, fill meu, a la gent mora!».

Gentil, a una fiblada d’amor patri,

de l’enganyívol somni se deixonda,

d’Oliba, del Pelós i Tallaferro

sentint batre en son cor la sang heroica;

i recula a la forta esperonada,

sens mirar la sirena temptadora:

mes en sos llaços ja està pres per sempre,

com dins la teranyina dèbil mosca,

i al voler-se’n eixir, per totes bandes

forta cadena!, hermosos braços troba,

i sent d’amor paraules que l’encisen,

i veu uns ulls d’ullada blava i fonda,

mar on naufragarà de sa Griselda,

de son país i pares la memòria.

A un signe de la Fada, ses donzelles

amb flocs lo lliguen, cintes i garlandes:

«Senyora», ell va dient, «deixau-me lliure;

dos-cents arquers m’esperen en la plana;

si a la lluita no els meno ans que el sol isca,

tots dos-cents me diran traïdor a la pàtria».

«És lluita més suau la que t’espera,

és lluita de l’amor, on l’amor guanya;

si és la cadena que et posí trenquívola,

de ferro en tinc, d’argent i d’or encara».

Ell se sent pres com un aucell que, lliure

volant, se troba en unes urpes d’àliga.

Al seu alè, aquella ànima serena

s’enllora com mirall en jorns de glaça,

i del present la màgica cortina

son nom, sa glòria i son honor li amaga,

i al costat de sa aimia encisadora,

com un clavell vora una rosa blanca,

dins un rotllo de nines falagueres,

a la planella del Cadí davalla.

Aquella plana, avui deserta i nua,

llavors era una conca d’esmaragda,

la vestien ombrívoles pinedes,

angèlica i jonquilles[5] la brodaven,

mirant-se en un estany que mig omplia

del Canigó la monstruosa tassa.

Los Estanyols que encara avui l’argenten

d’aquella mar petita són petjades,

són los bocins d’aquell espill on tota

la nau del firmament s’emmirallava.

Lo Canigó dóna la mà a Batera,

Tretzevents a Batera i Comalada,

i entre ells, oberta a l’ull del cel blavíssim,

son verge si desclou aqueixa plana;

paner de flors que eixos gegants sostenen,

los uns al braç, los altres a l’espatlla,

plaent jardí que llur suor fecunda

regalant de sos fronts a grans cascades,

que de tassó en tassó se precipiten

com per graons de cristallina escala,

fins al major de tots, que en la planícia

a alabastrí palau fa de capçana.

Semblen ses torres de cristall de roca

fermes columnes de la volta blava,

ses llums misterioses confonent-se

amb les eternes llums de l’estelada,

i, sostinguts per cent pilars de pòrfir,

sos porxos són lo mirador de l’alba.

Lo Canigó és una magnòlia immensa

que en un rebrot del Pirineu se bada;

per abelles té fades que la volten,

per papallons los cignes i les àligues.

Formen son càlzer escarides serres

que plateja l’hivern i l’estiu daura,

grandiós veire on beu olors l’estrella,

los aires rellentor, los núvols aigua.

Les boscúries de pins són sos barbissos,

los Estanyols ses gotes de rosada,

i és son pistil aqueix palau aurífic,

somni d’aloja que del cel davalla.

Davant s’estén una illa sempre verda,

ramell de flors dins un pitxer de plata,

oasis bell que el beduí somnia

vogant pel mar d’arena del Sahara.

Bedolls llustrosos, faigs i avets l’ombregen,

l’encatifen cerfull i genciana,

i les roses alpines entre líquens

la vermellor ensenyen de ses galtes.

Com pont de flors, uneix la terra a l’illa

una verdosa i rústega palanca

que travessa pel mig l’estany blavíssim,

com lo cel estrellat la via làctia.

Allí en un trono verd, que els ulls no veuen

si és fet de boix florit[6] o d’esmaragda,

los dos s’asseuen, en l’encís que els lliga,

ella a mirar lo cel, Gentil sa cara.

Olor de romaní dels boscos puja,

dels cims olor de regalèssia baixa,

gemecs de lires entre els arbres s’ouen,

i en lo palau lo sospirar d’una arpa,

dintre l’estany cantúries de sirena,

i murmuri de nimfes en la platja,

parrupar los tudons en la boscúria,

la gelera dringar en la muntanya,

i en les coves de marbre, allí a la vora,

los degotissos ploradors de l’aigua

com enfilall de llevantines perles

que dins aigüeres de cristall s’esgrana,

i en lo cel blau eternes melodies

de l’estrella que naix o que s’apaga,

d’astres i sols i llunes que hi rossolen,

barrejant ses clarors en mòbil dansa,

sos ròssecs, cabelleres i corones

i el suau aleteig de sa volada.

I, sens trencar lo jove la cadena

que empresona al soldat lluny de sa pàtria,

com un ull virginal que s’esparpella,

en sa finestra d’or apunta l’alba,

sembrant, com jardinera de l’Altíssim,

per terra i cel les roses de sa falda.





CANT III


L’ENCÍS

Entre els arbres de l’illa delitosa

l’enamorat Gentil està adormit;

són los flonjos coixins on reposa

de farigola i xuclamel florit.

Verds gessamins de torcedisses branques

li fan de cortinatge i cobricel,

donant amb sa estelada de flors blanques

flaire al zefir, a les abelles mel.

Com les rosses abelles, quan l’obiren

van a veure’l les goges a plaer,

lo voltegen, aguaiten i remiren,

com son més ric brillant un argenter.

Los dos arcs de ses celles fins i hermosos

l’una retrau, l’altra son ample front,

l’altra sos llavis de clavell desclosos

on lo somrís placèvol mai se fon;

eixa el cabell de seda que rosseja

com la claror primera del matí,

s’escampa, es rutlla, s’esbadia, oneja,

riu que trena ses ones amb or fi.

Amb mà atrevida una li trau l’espasa

i en ella es mira com en clar espill,

com nin que juga amb una ardenta brasa,

sos tendres dits posant en greu perill.

Mes ja tallant les herbes que el sostenen

i testes sostenint-les per llur peu,

al cavaller totes plegades prenen,

signant-los-ho rienta Flordeneu.

De violers i molses en llitera

amb silenci lo duen a l’estany

on frisosa una góndola l’espera,

com lo cigne de gebre dins son bany.

Així en son bres de vímets i ridorta,

sens adonar-se’n son angèlic nin,

una amorosa mare lo transporta

en plàcid son mentres està dormint.

Llisquívola és la proa i cisellada

pel més traçut pastor del Pirineu,

en la toia de flors amb que està ornada

se veuen les mans d’or de Flordeneu.

A cada banda voguen tres remeres

de verd vestides, com lo mes d’abril,

soltes al vent les fines cabelleres,

per si calen més llaços a Gentil.

A la primera i més suau remada,

se posen totes sis a refilar;

així entre onada perlejant i onada

refilen sis sirenes de la mar.

«Somnia», canten, «somnia,

deixa volar ton cor bell,

mentre el somni no es desnia,

com de sa branca l’aucell.

Aigües de neu te bressolen,

te vetllen cors virginals,

eixam d’abelles que volen

del teu hermós a l’encalç.

Los somnis són unes ales

per volar dintre l’edèn;

mentre dins tu te regales

nosaltres te bressarem.

Te bressarem sobre roses,

tot cantant-te un himne dolç,

de dia, el de les aloses,

de nit, lo dels rossinyols.

Somnia, Gentil, somnia,

deixa volar ton cor bell,

mentre el somni no es desnia,

com de sa branca l’aucell».

Lo jove somrient ha els ulls desclosos,

dorm o somnia encara lo seu cor?;

mes veu los de la Fada més hermosos,

i tot ho explica a sa faisó l’amor.

Deixa la barca que rellisque i corra,

deixa que estime a Flordeneu son pit;

prou trobarà la barca bancs de sorra,

prou esculls trobarà son esperit.

Ja el rem s’atura i mig s’adorm a estones,

deixant als dos somriure i somiar,

com s’adorm un penyal dintre les ones

quan amb elles se cansa de lluitar.

Ja rossola suau sobre l’argila,

ja el llaüt se revincla en lo sauló,

ja rellisca onejant com una anguila

de l’àliga marina al tenir por.

L’estany se divideix en amples braços,

com en branques i brots roure aglaner,

i surten tots a dar festívols passos,

com nins ajogassats dintre el verger.

Dels plorosos desmais besen la soca,

coronen los oasis de verdor,

saltironen com xais de roca en roca,

donen a beure perles a la flor.

Deslliguen més enllà ses cabelleres

i floregen les ones riu avall,

com nàiades que naden juganeres

en rieró de marges de cristall.

Ja el rieró anguileja pel boscatge,

argentina llisona[7] vers son cau,

ja en gorg mig aturant-se entre el fullatge

darrere un vel verdós, sembla un ull blau.

Plegats los rems, com ala que no vola,

los dits de les donzelles argentins

deixen córrer la barca tota sola,

corser que ben apresos té els camins.

Hi ha un pal d’argent enmig de la barqueta,

on pengen una vela de llenç d’or,

ala batent d’esquívola oreneta

que voleia cantant de l’aigua a flor.

Ses cordes són garlandes de fullatge

trenades per l’amor de bon matí;

prenent-les per vidalbes del boscatge,

s’hi posen lo verdum i el francolí.

La barca amb ells papalloneja a estones,

de ses esteles amb lo floc d’argent

lligant de riba a riba en mar sens ones

eixos oasis que no té l’Orient.

Si s’amorra en lo marge alguna volta,

des de la proa un braç la torna a solc,

i lliure’s balanceja i desimbolta,

duent estols de nimfes a remolc.

Lliris d’aigua nevats i meravelles

los ofereixen gots d’olor suau,

semblen pures i efímeres estrelles

que hi deixà caure aquest matí el cel blau.

L’hermós blauet que entre nenúfars nia,

vola gaudint-se al seu voltant joliu,

ramellet de gemada pedreria

que es trameten jugant l’herbei i el riu.

Los arbres, ajupits sobre les ones,

formen arcades de fullatge i ponts,

deixant caure ses flors com papallones

que a posar-se davallen a sos fronts.

De l’aromer ne plouen de groguenques,

de volves d’or del Potosí polsim;

del magraner poncelles vermellenques,

de pedres fines irisat ruixim.

En l’ombrívola obaga de Batera

al cor penetren d’obelisc de gel,

caverna a on diàfana gelera

traspuar deixa la claror del cel.

Eixa encantada habitació és una ala

del palau de la Goja solellós;

al veure’l ell entrant des de l’escala,

enyora menys lo firmament clarós.

A l’últim bes del sol ponent, blanqueja

com un colom entre el fullatge verd;

perquè de lluny algun pastor no el veja,

de cortines de boira s’ha cobert.

Està en mig de l’estany com una estrella

florida en mig del cel de juliol,

nimfea colossal que s’esbadella

al bes de les escumes i del sol.

Per ses arrels lo lliguen a la vora,

com branques de coral esblanqueït,

quatre ponts de cristall del que atresora

la serra en ses entranyes de granit.

Un d’ells al cim de Canigó encamina

per viarany rivetejat de flors,

que al pujar-hi la Fada, llur regina,

aboquen a sos peus tots sos olors.

És de marbre d’Isòbol una Alhambra

penjada entre la terra i firmament;

servir podria al sol mateix de cambra

si lluny trobàs son llit de l’Occident.

És tot ell d’arabesca arquitectura

que d’Orient portaren les hurís

per distraure amb sa màgica hermosura

als que, romeus, pujam al paradís.

Arcades de cristall se succeeixen,

altres deixant-ne veure ençà i enllà,

damunt blancs capitells a on floreixen

palmeres que l’abril enjoiellà.

Rengleres de pilars, com joncs de marbre,

alcen en l’aire cúpules de gel,

com sosté sa brancada el tronc d’un arbre,

entre fruites i flors mostrant lo cel.

Les cúpules coronen l’ampla sala

on dringa la vaixella d’or i argent,

la perdiu blanca sos perfums hi exhala,

gerda xicoira l’apetit hi encén.

Allí grogueja la daurada bresca

de regalada mel de romaní;

allí escumeja llet de daina fresca,

més blanca que la gebre del matí.

Lo préssec d’Illa com pom d’or rosseja,

no tant com lo raïm de Tarascó,

la cirera d’arboç hi vermelleja

amb lo gínjol rient i l’ametlló.

La magrana pledeja amb la maduixa

a qui traurà més ensucrats robins,

que un brollador d’aigua d’olors arruixa,

omplint la sala de remors divins.

A cada corn, de taula himnes entona

de donzelles un cor amb veu suau,

lo clavicèmbal que entre lires sona

omple de rius de música el palau.

Los aucells a les cítares responen,

naturalesa i art dant-se la mà,

entre columnes i arbres que confonen

lo remor del convit amb lo boscà.

Monocordis responen a les merles,

a la tenora el tendre rossinyol,

llançant les notes com ruixats de perles

que l’orella del cor cull en son vol.

Mes per Gentil són música més dolça

los batements del cor de Flordeneu,

d’aqueixa lira virginal que ell polsa

en l’albada feliç de l’amor seu.

Enlluernat pel sol de sa bellesa

s’arrossega a sos peus com un esclau,

i, en lo cel de sos ulls sa ànima presa,

lo cel hermós li sembla menos blau.

Respira los perfums d’aqueixa rosa,

efluvi de l’Edèn embriagador;

pobre Gentil!, bé massa l’has desclosa

ta ànima bella a son primer amor!

Quan l’astre rei, cansat de sa carrera,

baixa a cloure los ulls en Occident,

la reina de les fades encisera

diu a Gentil, del seu amor sedent:

«Vine a la tèbia llum de l’hemisferi,

de nostre amor sens mida conversant,

les fites a seguir de nostre imperi;

veges si el trobes prou hermós i gran.

Vosaltres», diu, tot baix, a ses companyes,

«penyores me dareu de vostre amor,

per rius, estanys, planícies i muntanyes

cercant quiscuna son joiell millor;

i d’eixa serra en la més alta cima,

al ressortir lo sol en Orient,

quan jo em despose amb qui el meu cor estima,

siau demà matí a fer-li’n present».

Volta el palau marmòria galeria

que sostenen dos rengles de pilars,

tot de cristall sembrat de pedreria,

tribut que duen eixos rius als mars.

Aèria escala a cada cap s’esbranca,

baixant-se a unir les dues al jardí,

és com la neu sa pedra menos blanca,

los poms de la barana d’argent fi.

Arriat per set daines amansides,

allí els espera un carro volador;

pren, al pujar-hi, Flordeneu les brides

i se’n porta a volar son aimador.





CANT IV


LO PIRINEU

D’or verge és feta la real carrossa,

d’argent, perles i vori ramejada;

set genis en set anys l’han fabricada

dins un palau de fades d’Orient;

al florejar les pirenaiques cimes

sa roda de set raigs vola lleugera,

en l’herba i neu sense deixar rodera,

com lo carro del sol pel firmament.

Des del palau alabastrí davallen

del Pla Guillem a les collades Verdes

i de Rojà les àrides esquerdes,

que el granat enriqueix, fugen volant.

Deixen, anella del Pirene altívol,

la aturonada Costabona enrere,

que solda el Canigó a la cordillera

com a cadena aurífica un brillant.

Com jardinera, la vall d’Elna els mostra,

al veure’ls serrejar per la muntanya,

la faldada de flors que a la Cerdanya

aboca al nàixer cada jorn d’abril;

i amb mots d’amor distretes ses orelles,

indignes són d’oir vostra cantúria,

oh serafins!, que en aquella hora, en Núria

bastíeu per la Verge un camaril.

Per què t’amagues, Camprodon fresquívol,

violeta del bosc en ta ribera?;

en ton sojorn d’eterna primavera

no vols que sentin tes suaus olors?

Ribes, i tu, pastora del Pirene

que en lo Freser véns a mirar ta cara,

no vols que vegen ta hermosura encara?;

poncelles, ja us veuran quan siau flors.

De puig en puig pel Coll de Finestrelles

s’enfilen de Puigmal a l’alta cima;

tota la terra que el meu cor estima

des d’ací es veu en serres onejar:

Olot i Vic, Empúries i Girona,

i allà, en lo cor de l’espanyola Marca,

lo Montserrat, de quatre pals com barca

que d’Orient la Perla ens ve a portar.

Un gran arbre ajagut és lo Pirene

que mira ses brancades poderoses

esbadiar-se de València a Roses,

entreteixir-se amb serres i turons,

on penja, com ses flors immusteïbles,

les blanques caseries i vilatges

i, més aprop del cel, los ermitatges,

que en semblen, allí dalt, los escalons.

Per la muntanya d’on lo Segre brolla

van a Toses florit i al Pla d’Anyella,

on troba flors la petonera abella,

regalèssia balsàmica l’anyell;

i, com jai que per nins se deixa vèncer,

a llur carrossa d’or l’espatlla abaixa

l’Alp gegantí, que una pineda faixa

com cap de monjo un cercle de cabell.

Lo Clot de Moixeró[8] verdós i ombrívol

de sos avets i pins entre les branques

los veu passar, com dues perdius blanques,

de l’estèril Cadí per lo crestall,

on l’estràmpol isard per refrigeri

troba sols, amb lo liquen de l’altura,

les perles de l’aurora i l’aigua pura

de la font regalada del Cristall.

És del Cadí la serralada enorme

ciclòpic mur en forma de muntanya,

que serva el terraplè de la Cerdanya

per on lo Segre va enfondint son llit.

Resclosa fora un temps d’estany amplíssim

a on, en llur fogosa jovenesa,

aqueixos cims miraven la bellesa

de son alt front avui esblanqueït.

Avui l’estany no hi és, i alta muralla

d’un castell de titans és eixa serra,

per escudar la catalana terra

fet sobre el dors del Pirineu altiu.

Noufonts, Carlit i Canigó i Meranges

són ses quatre ciclòpiques torrelles

i són eixos turons ses sentinelles

on encara les àligues fan niu.

Lo vell Puigmal d’espatlla rabassuda

és l’arx d’aqueixa altiva fortalesa,

que en set-cents anys lo sarraí no ha presa,

fent-hi bocins la llança fulgurant.

Prop d’on Cadí amb lo Cadinell[9] encaixa

s’alça el doble turó de Pedraforca;

és del castell l’inderrocable forca,

feta, si cal, a mida d’un gegant.

Atravessant lo Sícoris aurífer,

la carrossa es desvia vers Salòria;

la Seu d’Urgell, com pàgina de glòria,

llueix enmig d’un pla sedós i verd;

per fer-li de vinyetes argentines

lo Valira i lo Segre se junyeixen

i de verdor corones li teixeixen

amb lo cel i la terra de concert.

Contempla el jove feixes i boscatges

i darrere els pradells de la Regina,

una esmaragda en forma de petxina,

tota plena de perles i de flors:

és la vall delitosa de Setúria;

quan amb son bes primer l’alba l’arrosa

sembla l’àuria conquilla en què flairosa

del mar isqué la reina dels amors.

Lo riu de Santa Magdalena ombrívol

cap a Occident la Fada ribereja,

passant pel bosc, perquè Gentil no veja

de Sant Joan de l’Erm los ermitans.

De cim en cim va de Rubió a Pentina,

i, sota Bresca en Collegats, li ensenya

la rica Argenteria que en la penya

parà algun geni amb enciseres mans.

Cortinatges de tosca i brodadures,

cascades d’argent fos en l’aire preses,

garlandes d’heura en rics calats suspeses,

d’alguna fada finestró diví,

de lliri d’aigua, i de roser poncelles,

com ulls closos de verges que hi somnien,

tot hi és blanc, com los coloms que hi nien,

papallones gentils d’aquell jardí.

Volant als cingles de Monsèn, li ensenya

les cascades bellíssimes de Gerri,

i en Cabdella, en Espot i Bisiberri

constel·lacions d’estanys d’atzur i verd:

les tres valls de Pallars, que la calitja

de boirina amb son ròssec emmantella,

li semblen solcs que gegantina rella

a les tres branques del Noguera ha obert.

Li fa veure Boí, eixa flor que es bada

d’un caos de granit en les entranyes,

i d’aqueix bosc de puigs, ombres estranyes,

la Roca dels dos Homes Encantats;[10]

i, dant més brida a les esquerpes daines,

al cim de Neto maleït s’enfila,

com qui, vistos los baixos de la vila,

vol veure-la millor des dels terrats.

LA MALEÏDA

(MALADETTA)

Veu’s-e-la aquí; mirau sa gegantina altura:

se queden Vignemale i Ossau a sa cintura,

Puig d’Alba i la Forcada li arriben a genoll;

al peu d’aqueix olímpic avet de la muntanya,

són salzes les Alberes, Carlit és una canya,

lo Canigó un reboll.

Dels rius Garona i Éssera sa gran gelera és mare;

Aran, Lis i Benasca podrien dir-li pare,

Montblanc i Dhawalgiri li poden dir germà;

a continents més amples d’ossada serviria,

a l’àngel, per tornar-s’en al cel, de graderia,

de trono a Jehovà.

Un cedre és lo Pirene de portentosa alçada;

com los aucells, los pobles fan niu en sa brancada,

d’on cap voltor de rasses desallotjar-los pot;

quiscuna d’eixes serres, d’a on la vida arranca

son vol, d’aqueix superbo colós és una branca,

ell és lo cap de brot.

Cabdill és d’eix exèrcit en orde de batalla,

la torre que domina la colossal muralla,

entre eixes mil arestes del temple el campanar,

lo Goliat d’eix rengle de filisteus deforme,

d’aqueixos pits i braços l’altívol front enorme

que es veu de mar a mar.

Al bes del sol llueixen son elm i sa cuirassa,

l’un fet de neus eternes, l’altra d’un tros de glaça

de dues hores d’ample, de quatre o cinc de llarg;

los núvols en sa espatlla són papallons que hi volen,

i eix quadro, on llums, tenebres i tinta i foc rodolen,

té el firmament per marc.

Que altívola és sa calma[11]!, que esplèndida sa roba!

perquè sia sa règia corona sempre nova

argent li dóna l’alba, lo sol son or més fi;

besen son front, quedant-s’hi per joies, les estrelles,

i a voltes diu que hi para, volant pel cel entre elles,

son vol lo serafí.

Los catalans que hi munten estimen més llur terra,

veient totes les serres vassalles de llur serra,

veient totes les testes als peus de llur tità;

los estrangers que obiren de lluny eixa muntanya,

«Aquell gegant», exclamen, «és un gegant d’Espanya,

d’Espanya i català».

Veu l’Ebre i lo Garona, Mediterrà i Atlàntic,

com eternal espectre sentint llur plor o càntic,

los pobles veu que arriben, los pobles que se’n van;

del Cid veu lo teatre darrere el blanc Moncayo,

i ençà dels puigs d’Astúries, alt trono de Pelayo,

la fossa de Roland.

Les àligues no el poden seguir en sa volada

i a reposar s’aturen, si emprenen la pujada

des de la soca als aspres cimals dels Pirineus,

los núvols, que voldrien volar fins a sa testa,

si no els hi puja l’ala de foc de la tempesta,

s’ajauen a sos peus

Mes tot sovint hi munten i torna sa corona

non Sinaí feréstec a on llampega i trona;

lo torb arramba els còdols que el gel li va partint,

llançant-los a l’abisme com trossos de la terra,

mentre, fuet de flames, lo núvol a la serra

amb llamps va percudint.

Aucells aquí no crien, ni flors les primaveres,

los torbs són l’aucellada, ses flors són les geleres,

ses flors que quan se baden cobreixen lo vessant;

les gotes de rosada que en surten són cascades

que salten per timberes i cingles esvarades,

com feres udolant.

Damunt lo glaç negregen granítiques arestes,

com d’ones formidables esgarrifoses crestes,

illots de roca dreta sortint de mars de gel;

emmerletades torres d’una ciutat penjada,

com son Pont de Mahoma[12] damunt la nuvolada,

en mig de terra i cel.

¿Hi pugen los pedraires ací en les hivernades,

los penyalars granítics a rompre a barrinades?;

los pedraires que hi pugen o baixen són los llamps,

que els llencen arrancant-los d’arrel i els migparteixen

amb los pregons abismes i rius que los glateixen,

parlant-se amb trons i brams.

Amb tres d’aqueixes pedres faries, Barcelona,

la cúpula i lo frontis que espera per corona

ta Seu, que ella mateixa corona és del teu front;

i amb totes les que en esta pedrera esteses jauen,

podrien d’una peça refer-se, si mai cauen,

totes les Seus del món.

Bocins són de cinglera, són ossos de muntanya,

carreus del mur que allunya la França de l’Espanya,

palets que cercarien los rabassuts gegants

si, envolts en rufagosa, massissa pedregada,

l’Olimp prop de sa cima vegés altra vegada

lluitar déus i titans.

Perquè Déu entre abismes posà tanta grandesa?

Perquè velà de núvols la torre que el cel besa?

Perquè al baixar a terra tingués un mirador

on l’home, bo o mal àngel sens ales, no hi fes nosa,

quan a sos peus somnia la terra com esposa

lo somni de l’amor.

Mes per son Déu té sempre la terra alguna espina;

en hàbit pobre, vesta amb què pel món camina,

un vespre a la cabanya trucava d’uns pastors;

ni llet, ni pa, ni aigua, ni acolliment li daren,

per traure’l de la pleta los gossos li aquissaren,

los gossos lladradors.

Un rabadà, tan pobre que dorm a la serena,

se lleva la samarra per abrigar sa esquena;

donant-li pa i llet dolça, li diu: «Menjau, beveu».

Quan obre a punta d’alba son hoste les parpelles,

diu al pastor: «Tes cabres aclama i tes ovelles

i fuig darrere meu».

Fugí, i veient al pobre davant desaparèixer,

mira la serra, l’altra ramada no hi veu péixer;

penyals són les ovelles, penyals los blancs anyells,

lo cabridet anyívol, lo boc, lo gos d’atura,

i llurs pastors, que encara ne tenen la figura,

penyals eren com ells.

Des de llavors, a vista de l’espectacle horrible,

girant lo cap se senya lo passatger sensible,

lo quadro a l’ensenyar-li de lluny algun bover;

la flor deixa aquells marges, l’aucell fuig d’aquell aire,

com en les migdiades d’estiu fuig lo dallaire

de l’ombra del noguer.

Fugiu també vosaltres, pastors i excursionistes;

com les visions i històries, aquí les flors són tristes,

est hort de roses blanques cobreix un gran fossar,

dessota cada llosa de marbre un clot se bada,

la neu és lo sudari amb que traïdora fada

vos vol amortallar

A voltes dins ses coves de vidre sona i canta;

lo viatger ou música suau sota sa planta;

ai d’ell, si no fa al càntic de la sirena el sord!,

lo pont de neu se trenca que amaga la gelera

i és la clivella on veure-la somnia, una rodera

del carro de la mort.

Mirau la cima excelsa tot allunyant-ne els passos,

mirau sa cara, sense voler dormir en sos braços;

paranys amaga horribles amb plecs del seu vestit.

De Neto, déu celtiber, és filia la deessa;

però fugiu; sa nua bellesa, és la bellesa

de l’àngel maleït.

Mes com sobre sepulcre desert herba florida,

més alt que el dels abismes un Àngel bell vos crida:

és l’Àngel de la pàtria, que guarda els Pirineus;

amb ses immenses ales cobreix la cordillera,

amb l’una el promontori tocant de cap de Higuera

i amb l’altra el cap de Creus.

Quins crits més horrorosos degué llançar la terra

infantant en ses joves anyades eixa serra!,

que jorns de pernabatre!, que nits de gemegar,

per traure a la llum pura del sol eixes muntanyes,

del centre de sos cràters, del fons de ses entranyes,

com ones de la mar!

Un jorn amb terratrèmol s’esbadellà sa escorça,

resclosa d’on al rompre’s brollà amb tota sa força

un riu d’aigües bullentes d’escumes de granit,

que al bes gelat dels aires se fixa en la tempesta,

i el mar llançà, per fer-lo més alt, damunt sa testa

sos peixos i son llit.

Passaren anys, passaren centúries de centúries

abans que s’abrigassen de terra i de boscúries

aqueixes ossamentes dels primitius gegants,

abans que tingués molsa la penya, flors les prades,

abans que les arbredes tinguessen aucellades,

les aucellades cants.

Pel gel i rius oberta, prengué la cordillera

agegantada forma de fulla de falguera;

com solc sota l’arada quan cada vall s’obrí,

quan a l’amor i vida la plana fou desclosa,

Déu coronà la cima més alta i grandiosa

d’eix Guaita gegantí.

I Espanya, que tenia ja un mar en cada espona,

sols per bressar-la i fer-li murmuri al llit de l’ona,

que per barrons té els Picos d’Europa i lo Puigmal,

per cobricel sens núvol lo cel d’Andalusia,

per fer-li de custodi, tingué des d’aquell dia

un Àngel al capçal.

Mirau-lo allí entre els arbres alçar la noble testa:

apar una boirada sa vagarosa vesta;

de blanques se confonen ses ales amb les neus,

de gel és sa cuirassa, de llum sa cabellera

que amb la del sol barreja, mentre bramant com fera

lo torb juga a sos peus.

A sos genolls arrima la formidable llança

que veuen des d’Ibèria, que obiren des de França,

semblant a la capçada d’un pi descomunal,

quan la maneja, fent-la llampeguejar en guerra,

quan bat ponts i muralles, volant de serra en serra,

s’hi aixeca el temporal.

Mes ara, desarmant-los, d’amor amb llaços dobles

lligant va cada dia més fort eixos dos pobles:

los que veïns són ara, demà seran germans;

i com una cortina fent córrer eixa muntanya,

la gloriosa França, la heroica i pia Espanya

se donaran les mans.

Cego d’amor, Gentil no obira l’Àngel;

sols veu de cap a cap l’enorme serra,

de mar a mar l’esmaragdina terra,

la volta de safir de pol a pol,

al temps en què a les ones ponentines,

que amb lo cel fan una mateixa faixa,

rossoladissa entre les boires baixa

l’àuria carrossa flamejant del sol.

Flordeneu de la seva mou les brides,

i a Gentil amadíssim per complaure,

de Pomero florit vola a Camsaure,

serrejant sempre entre Viella i Lys,

i anega la seva ànima en los dolços

remors de rius, cascades i boscúries,

de rossinyols entre suaus cantúries

i música i perfums de paradís.

Què són los Pirineus?; serpent deforme

que, eixint encara de la mar d’Astúries,

per beure l’aigua a on se banya Empúries,

atravessa pel mig un continent.

Quan ja a la mar mediterrània arriba,

al mirar-la, potser, tan espantable,

amb un colp de sa espasa formidable

en dos lo migpartí l’Omnipotent.

Entre sos dos bocins, que el colp allunya,

vers França l’un si l’altre vers Castella,

verda, soliua, agraciada i bella

obre son si florit la vall d’Aran.

Atrets per sa verdor fresca i gemada,

los dos enamorats sovint s’hi giren;

mes prompte ses belleses no s’obiren,

puix l’ombra de la nit los va abrigant.

Vora els turons de Montoliu i d’Òria

s’obre el Pla de Beret a ses mirades,

llibre format de dues serralades

que té lo Pirineu per faristol;

ses lletres són congestes argentines,

i dos rius que bessons s’hi despedeixen

distints reialmes a regar parteixen,

l’un vers on naix, l’altre a on mor lo sol.

Ella segueix les aigües del Noguera,

bellugadís espill de les estrelles,

emmirallant-se, tot volant, entre elles

al costat de son jove cavaller;

mes prompte de la riba que s’enfonsa

surt i faldeja els cingles de l’esquerra,

per mostrar a Gentil l’aguda serra

que du en son front la creu de Sant Vallier.[13]

Coflens i Isil li ensenyen ses boscúries,

sos verds pletius, farigolars i prades,

sos llacs Aubé, vall d’Arce ses cascades,

cabellera de cingles i turons,

torrents que des dels núvols a la terra

per escala d’abismes se rebaten

al còrrec pregoníssim on se baten

amb l’esperit del gorg a tomballons.

A la tèbia claror de la celístia

la lluna uneix la seva blanquinosa,

plugim de fulles d’argentina rosa

que el puig copsa amb la falda de sa vall:

s’abriguen les pinedes adormides

amb aquell vel de calitjosa glassa,

i amb aquells raigs, del llac en l’ampla tassa

juga del riu l’arruixador cristall.

Vessant-se’l d’un a l’altre amb dolç murmuri

los tres llacs de Tristany són més hermosos;

Puig d’Alba i Fontargent més blanquinosos

amb llur brial de neu que mai se fon.

Les valls d’Ordino i d’Incles són més plenes

d’harmonies, de somnis i misteri

als raigs que hi deixa ploure l’hemisferi,

a la serena de qui cova el món.

Contornejant la Coma d’Or herbosa,

segueixen la riera de Font Viva,

per una branca de sa verda riba

escalant la muntanya de Carlit.

Quaranta estanys blavosos lo coronen,

quaranta estanys de virginal puresa;

en quiscun d’ells amb tota llur bellesa

se miren tots los astres de la nit.

Sota sos peus alats estrelles veuen

passar, damunt sos fronts i entre les branques

dels negrosos avets, com perles blanques

que fugen a ruixades pel cel pur;

i reflectint lo firmament en l’aigua,

al vorejar los dos ses clares ones,

entre boirines i celístia a estones

creuen seguir los astres per l’atzur.

Com àliga real que el vol abaixa,

declina el carro d’or a la Bullosa,

en prat esmaragdí rúbrica hermosa,

xifra d’argent brodada en ver domàs;

i d’aquell riu la cinta anguilejanta

al peu del Canigó les daines guia,

on ja la Goja el seu gojat voldria,

tement que un altre amor no li robàs.

Lo pastor, que a sos passos se deixonda,

obrint mig somioses les parpelles,

creu que baixen del cel dues estrelles

per qui en la terra algun amor somriu;

les estrelles, que des de l’hemisferi

aguaiten, creuen veure amb sa coloma

un colomí d’immaculada ploma

que al cim d’un campanar vola a fer niu.





Cant V


TALLAFERRO

Lo comte Tallaferro va com lo vent

volant per les altures del Pirineu.

Tan bon punt ahir vespre deixà l’aplec,

seguiren-lo els fallaires en reguitzell;

són fills d’eixes garrotxes, tots cepadencs,

germans de les alzines i dels avets.

Per la Porta Forana baixa a Castell,

se’n puja a Marialles i Collet Verd;

tot faldejant la serra de Tretzevents,

s’atura a l’ermitatge de Sant Guillem.

Sant Guillem s’està dintre, pregant a Déu,

en creu alçats los braços, los ulls al cel.

Trau lo cap a la porta tantost lo sent:

«Oh comte Tallaferro!, no us atureu,

que els sarraïns saquegen Elna i Ceret.

Mes veu’s aquí una espasa que és de bon tremp:

de Castelló en lo siti la duia Otger;

Otger moria en braços d’un avi meu

que de l’espasa féu-li gentil present;

relíquies de Sant Jordi té dins la creu.

“No la doneu”, li deia, “sinó a un guerrer

que talle el ferro verge com brots de cep”.

Preneu-la, Tallaferro, no us atureu».

Lo comte no s’atura, deixa el bon vell,

que aixeca el toc solemne de sometent.

La campana amb que hi toca no és de gran preu,

no és de coure, ni bronzo, d’or, ni d’argent,

sinó del millor ferro d’aquells meners;

en ella no s’hi veuen colps de martell,

sols s’hi veuen ditades del penitent.

Un dia anà a la farga de Montferrer:

«Fargaires, bons fargaires, així us guard’ Déu

com jo he feta una ermita dintre el desert;

les portes són de roure, l’altar de teix;

sols me falta una clotxa per son cloquer:

podria en les tempestes tocar a bon temps,

i en les guerres de moros a sometent.

Per fer-me-la de ferro me’n donareu?».

«De la fornal preneu-se’l; està bullent».

Posant la mà a la fosa, lo sant se’l pren;

la pasta com sa terra lo terrisser,

d’una mitra donant-li l’aire i caient.[14]

Prometença que feia ’vui la compleix,

alçant lo coure als moros, com al mal temps.

Lo comte Tallaferro pel camí dret

segueix lo Comalada, que embranca amb Tec,

i vora les pedreres de marbre verd,

passa el Pont de la Verge, puja a Cabrens.

La muntanya es corona d’un gran castell,

lo castell de tres torres amb sos merlets;

passa ell prop de les dues sense dir res;

al peu de la més alta llança un renec:

«Baixau d’eixes altures, com llamp de Déu,

que puja un riu de moros per Argelers;

si no baixau vosaltres, pujaran ells

a traure d’eix niu d’àligues los esparvers!».

Diu i ja sent que baixen, baixen corrent,

arrossegant la llança, fent dringar l’elm.

Lo comte no els espera, corre més que ells,

corre cap a Custoges per Sant Llorenç.

Des d’un cim de carena del Pirineu,

fa ressonar la trompa dos colps o tres.

Quan l’aparta dels llavis, ja són desperts

masovers i masies d’aquells endrets,

i des de la Jonquera fins a Beget

los pobles se remouen en sometent.

Lo comte no els espera, no té pas temps;

ventant esperonada, baixa rabent

des del cim de Custoges a Massanet.

Diríeu que amb mà forta lo vent l’empeny,

lo vent de tramuntana canigonenc.

Oh, Mangala de ferro, que don Roland

plantà en mig de la plaça roja de sang!,

si el comte no t’arrenca, ningú ho farà.

Lo comte té una espasa que més li val,

d’argent té la creuera, d’acer lo tall;

los moros quan la vegen, tremolaran,

com tremolen les messes prop de la falç.

Oh, Mangala de ferro de don Roland!,

a qui té aqueixa espasa tu no li plaus

i esperona a sos hèroes al crit d’avant.

Lo castell de Cabrera los veu pujar,

com serp que s’aforesta, vers Panissars.

Dels Trofeus de Pompeio[15] passen davall,

que, alçant entre suredes son front gegant,

lo Rosselló dominen i l’Empordà.

Rocabertí, entre penyes mal amagat,

vers Requesens l’exèrcit mira enfilar.

Allí els avets i alzines, roures i faigs

se creuen com les llances en un combat;

lo comte a colps d’espasa va obrint-se pas,

deixant-ne grans esteses ençà i enllà.

Si els moros lo vegessen destralejar,

lo colp no esperarien de sa destral.

Lo comte Tallaferro ja veu ses naus,

lluint la mitja lluna damunt dels pals,

astre de mal auguri per nostres camps,

i exclama amb ulls encesos i braços alts:

«Bon Déu, s’han fet pel moro ports catalans?».

Aquí el Pirene altívol abaixa el cap,

com monstre que s’abeura dintre la mar.

Lo comte Tallaferro timbes avall

davalla com lo núvol del temporal,

prenyat de pedregades, de trons i llamps.

A l’extrem de la serra de Puigneulós,

punt al cap d’una ratlla, s’alça un turó,

un turó que centúries guardarà el nom

del comte que en davalla fet un lleó,

Fallaires lo segueixen, aufranys i corbs

que ja de carn humana senten fortor.

Lo comte diu al veure’ls: «N’hi haurà per tots»,

i baixa per un còrrec de dret al port.

Los sarraïns que hi troba no són pas molts;

lo primer colp que venta sembla sortós;

apar que el moro fuja, les naus i tot.

Qui pot ferir de sobte fereix dos colps;

mes, ai!, no era ell qui ho feia, que era el traïdor.

Del puig de Tallaferro germà bessó,

un puig alça la testa sota Salfort,

que és repeu de la torre de Madeloc.

Cada nit los diables hi tenen cort

i avui amb ells pujaren moros i tot.

Quan lo comte donava lo primer colp,

ardits per ses espatlles li feien foc

amb fletxa enverinada que asseca el cor.

Los cristians lluitaren a esclat de mort;

mes, prou que poquejaven foren més pocs,

quedant-ne molts d’estesos en lo rebolc,

los uns ferits en terra, los altres morts.

Per tot moros arriben a glops, a glops,

a núvols enviant-los fletxes i rocs;

arriben com zumzades d’una maror

d’alfangs i simitarres, de vius i morts.

Com més lo comte lluita, més se veu clos;

son corser s’entrebanca i exclamen tots:

«Al pujar a mig dia lo sol s’és post;

oh comte Tallaferro, Déu te perdó!».

Del Canigó els fallaires són de pedreny,

tots s’han batut amb óssos del Pirineu,

mes sense Tallaferro, què poden fer?

què poden fer sens testa les mans i peus?

Tan prompte el veuen caure com cauen ells,

aterrant a rengleres los agarens.

Los avets són los cedres del Pirineu,

para-sol per lo cingle, mural pel vent,

alzinars i pinedes los diuen reis;

sos troncs omplen la coma, sa brosta el cel;

mes, quan de vora els núvols cau lo més ferm,

bé n’aixafa de murtes i pinetells.

Los lliguen colze a colze, com bandolers,

i els duen entre llances cap als vaixells.

Dintre els vaixells s’hi senten plors i xisclets:

minyones són que ploren, les del Vernet,

les que sardanejaven ahir a l’aplec.

Captives quan les troben, mes, ai!, com ells,

les llàgrimes que ploren bé són de fel!

«Cantau, cantau», los deia moro burler,

«les cançons que entonàveu vora la Tet».

«¿Com cantarem, lo moro, com cantarem,

si sols tenim cadenes en mans i peus?

Moros de Moreria, mal llamp vos crem!».

No és mort lo comte encara, sols és ferit,

és ferit de l’espatlla per arma vil;

no la manegen nobles, sinó assassins.

No tant com la ferida sent lo despit,

quan tots los seus veu caure i entre enemics;

quan veu que se’ls ne duen, pensa morir!

Catorze moros negres, bons per botxins,

amb cadenes lo lliguen, com un mastí.

Al alçar-se de terra llança un sospir:

«Maleïda la fletxa que m’ha ferit!;

per què el cor no em passava de mig a mig?».

A l’aigua se lo’n duen, més aigua endins.

Ai poble de Cotlliure, que n’ets de trist

pel comte Tallaferro que tens captiu,

captiu dintre una barca de sarraïns!

Negroses són les ones, negra la nit,

puix núvols d’ales fosques la van cobrint,

i està més negre encara son esperit,

son esperit que plora dintre aquells llims.

Aixeca els ulls enlaire, plorant a rius:

«En aquesta hora aidau-nos, oh Jesucrist!

ans que ser de Mahoma, volem morir!».

Al dir eixes paraules son cor reviu,

d’una estrebada trenca ferro i cordills

i a les veïnes barques envia un crit:

«Fallaires, a les falles de Sant Martí!».

Los moros no l’entenen, estan tranquils;

qui vetlla en la coberta del comte es riu,

qui dorm dintre la popa segueix dormint;

no dormiran pas gaire si resten vius.

D’una pedra foguera se veu l’esquitx

que encén un cap de falla bellugadís,

alada serp que vola d’esquif a esquif,

de serps en cada barca trobant un niu

que es creuen per los aires en trebolí,

com estrelles que cauen en negra nit,

com en dansa nocturna mals esperits.

Quan los moros desperten al gran cruixit

de les naus que s’inflamen com polvorins,

se troben sense espases i entre enemics

que ja damunt ses testes les fan lluir.

Les ones, que eren negres, van-se aclarint,

tornant-se enormes lloses d’un cementir

a on moros capbussen a cents i a mils,

enterrats abans d’hora, de viu en viu,

mentre els fallaires naden, naden fugint,

amb la pregària als llavis, l’espasa als dits:

«En aquesta hora aidau-nos, oh Jesucrist!».

Jesucrist los ajuda, ne van sortint

les nines casadores i sos fadrins.

Quan arriben a terra l’aurora hi riu:

a sa claror enrotllen lo fort cabdill

a qui la sang degota de fil a fil.

Amb la sang, lo bon comte perd lo delit,

mes no perd, no, el coratge de paladí.

Un vell fallaire senya son dors ferit;

per damunt la ferida passa los dits,

com si tragués a fora lo mal de dins,

i fent tres creus exclama: «Tall fet, tall vist,

tan aviat guareix-te, com jo t’ho dic:

guareix-te en nom del Pare, Fill i Esperit».

Mentre el pastor lo cura, llança un sospir,

alçant a la muntanya los ulls humits:

«Bon comte», li demana, «vos faig patir?».

«De nafres com aquesta, pastor, me’n ric;

dinou mon cos ne duia i ara en duc vint.

No és per mi si sospiro, que és per Gentil,

quan penso, pobre pare!, què fa el meu fill?».





CANT VI


NUVIATGE

Gentil ja passa la Tet

de la fada en la carrossa;

que bonic és i ben fet,

que eixerida ella i que rossa!

De la cova de Sirac

ja es rumbegen per l’entrada,

com una barca en un llac

on les goges fan bugada.

De tosca són los Bacins[16]

on l’ensabonen i mauren;

sembla en sos dits argentins

que la plategen i dauren.

La verneda és l’estenall

on cada vespre l’estenen,

en rentador de cristall

com una neu quan la tenen

Pertot lluenta d’esmalt,

la cova creix i s’eixampla,

son sostre sembla més alt,

sa galeria més ampla.

S’hi embranquen cent corredors,

com los carrers d’una vila,

plena de llums de colors

que perlegen en l’argila.

Est guia a la de Fullà,

eix a la Cova Bastera

que es decanta a Cornellà

sota el canal de Boera.

La cobreix ric teixinat,

trespol de marmòria cambra

per cisells moros brodat

que brodarien l’Alhambra.

Ja s’enconca com uns cels

en volta d’or estrellada;

llantions són sos estels

que mai eclipsa l’albada.

La volta deixa filar

la tosca en estalactita,

fins que la puja a besar

amorosa estalagmita.

En pilars alabastrins

les dues se converteixen,

que aprés artistes divins

envernissen i poleixen.

Amb capitells mal-rodons

uns semblen troncs de palmera

esbadiats en palmons,

arcs de la volta lleugera;

palmeres d’encantat bosc

de soca entre blanca i bruna,

després d’entrada de fosc,

quan ja hi llambrega la lluna.

Altres en gran desconcert

semblen gegants en batalla,

batent-se a cos descobert

o abrigats ja amb la mortalla;

cristians i sarraïns,

de tot vestuari i mida,

alguns d’ells, com déus marins,

muntant corsers sense brida.

D’eixa sala una altra en ve

i altres voltes s’hi desclouen,

on, com boira en cel serè,

lleugeres ombres se mouen.

Un temple es veu més enllà

amb son altar d’alabastre;

feta amb cisell sobrehumà,

la imatge al mig com un astre.

La trona espera una veu,

l’orgue una mà que l’inspira,

fins apar que espera a Déu

lo sagrari que s’hi obira.

Lo camaril sembla d’or

de pòrfir la portalada,

se veuen monjos al cor

i estols de gent a l’entrada.

Més enllà hi ha un claustre gran

i Benets que s’hi passegen

en sos llibres tot resant,

on los càntics ja aletegen.

De la claustra en un racó

s’enfila una escala airosa,

un marbre és cada graó

vionat de blanc i rosa.

Aprés troben un replà

on descolguen i s’asseuen;

que hermosa la font que hi ha!,

que dolça l’aigua que hi beuen!

Si eixa és la font de l’oblit

no ho esbrina pas la història,

mes del país que ha traït

ell va perdent la memòria.

I amunt puja i més amunt,

com aucell de branca en branca,

d’aqueixa cova damunt

una altra en veu de més blanca.

Mes com la puja de grat,

troba curta tota escala;

per un cor enamorat

cada pas és un colp d’ala.

De sobte un raig de claror

sa pujada fa més dolça,

sent càntics entre verdor

i rierons entre molsa.

De la cova singular

la carrossa és a l’entrada,

que es desclou al dia clar,

com una porta que es bada.

Porta d’or de l’Orient,

llavors de l’aurora bella

lo sol anava naixent,

com la flor que s’esbadella.

Del Canigó gegantí

Gentil en la cima es troba,

davant d’un quadro diví

que tots los sentits li roba.

LO ROSSELLÓ

«Aguaita!», diu l’hermosa, i en màgic panorama

obrir veu a ses plantes lo pla del Rosselló

per entre cortinatges de boires d’or i flama,

i ací es veu, com en somni d’amor, prop de sa dama

i al cim de Canigó.

Cinc rius brollen d’aqueixa muntanya grandiosa,

cinc rius d’aigua de gebre, mig perles i mig gel,

de tots amb les escumes lo Rosselló s’arrosa;

així sos raigs escampa l’estrella més hermosa

per los jardins del cel.

Apar una almorratxa descomunal que vessa

per sos cinc brocs de vidre cinc rius d’aigües d’olors;

l’aixeca entre eixes cimes Pirene gegantessa

com quan, dintre la plaça, dansant la pabordessa

arruixa els balladors.

Gegant ample d’espatlles, al torb i a la tempesta

i als núvols deixa fer-hi cada hivernada aplec;

ramades té que viuen de romaní i ginesta

en cada arruga esteses de sa rumbosa vesta,

i un poble en cada plec.

Allà d’allà Cotlliure, del Pirineu darrere,

se veu rogenc i informe sortir lo sol naixent,

com far que amb braç de ferro sosté la cordillera,

i al nàixer ja amb sa rossa i estesa cabellera

s’abriga el firmament.

De son bressol d’escumes quan s’alça cada dia,

son raig primer corona lo rei del Rosselló;

de jorn tot l’emmantella de llum i pedreria,

i al pondre’s en Maranges encara un bes envia

al front del Canigó.

A sa claror s’eixampla rient la plana hermosa,

com desvetllada als dolços murmuris del matí;

lo pèlag a ses plantes dormint, moure’s no gosa,

per no desabrigar-la sa filla somiosa

de sos llençols de lli.

Té a esquerra les cendroses, vitíferes Corberes

que al Pirineu, com branques, se pugen a empeltar,

a dreta les florides, granítiques Alberes;

lo Rosselló és un arc de dues cordilleres

que té per corda el mar.

És una immensa lira que en eixa platja estesa

vessanta d’harmonies deixà algun déu marí,

lo Canigó és lo pom, les cordes que el cerç besa

són los tres rius que ronquen lliscant per la devesa,

lo Tec, la Tet, l’Aglí.

La Goja diu: «No sempre fou eixa vall desclosa:

fou aigua lo que és herba, lo que ara és verd fou blau;

bramaren les balenes on Prada avui reposa,

i els claustres d’Elna munten, ivori en coral-rosa,

de Tetis lo palau.

Força-real i Pena[17] foren ses illes belles;

del Canigó en la soca fermaren-se vaixells,

volaren les gavines cantant cançons novelles

en eixes margenades, on bresquen les abelles,

on juguen los anyells.

És obra del Pirene gegant aqueixa terra,

dels cims la davallaren les aigües de gra a gra,

les pedres de la plana són ossos de la serra,

d’a on, un pas per segle, com hoste que es desterra,

lo pèlag reculà.

A les Nereides, filles de Doris, suplantaren

les Nàiades joliues, que en Arles i Molig

de sa aigua sanitosa les urnes abocaren;

les Dríades dins l’arca dels dólmens s’allotjaren

dels arbres entremig.

De quantes guerres fóra lo Rosselló teatre?;

portal d’Ibèria, quantes nacions ha vist passar?

Les serres, graderia d’aqueix amfiteatre,

en sa creixent arena més pobles han vist batre

que onades en sa mar.

Grans viles lo fenici vora eixa mar plantava,

i, esposa desertívola que cerca un altre llit,

besava llurs muralles mil anys i les deixava,

i lluny elles al veure sos ulls i vesta blava,

morien de neguit.

Lo temps a Caucolíberis i Il·líberis esborra,

si resten llurs ossades, sos noms ja ningú els sap.

De la Ruscino Púnica ne resta sols la torre,

com d’home que en l’arena de vora mar s’ensorra,

traient ja sols lo cap.

Ençà d’eixa columna, padró de sa ruïna,

una ciutat naixenta no veus? És Perpinyà,

la que li ha pres per sempre lo ceptre de regina.

Doncs jo l’he vista nàixer, com d’un reboll l’alzina,

com roure d’un aglà.

Un fill de la Cerdanya, que Pere Pinya es deia,

tement que el soterrassen les neus, parlà a la Tet:

“Oh!, guia’m tu que hi baixes, al pla que s’assoleia”.

“Segueix-me”, el riu contesta, i el llaurador ho feia

per no morir de fred.

Dels bous pren les tirandes i per sa verda riba

segueix lo riu que corre camí del Rosselló;

quan ja vora les aigües del mar la Tet arriba,

diu al bover: “Arrela’t aquí, llaura i cultiva,

tos camps regaré jo”.

Com Ròmulus un dia del Tibre en la ribera,

de freixe amb sa carreta rodeja un tros de pla;

allí planta una casa, un camp i una olivera,

ara és ciutat la casa, mur ample la rodera,

lo mur de Perpinyà.

Apar una encantada que de l’escuma eixida

mirant-se s’extasia, granívol Rosselló,

i alçant a les neus verges los ulls embadalida,

no sap si amb més belleses i amb més tresors la crida

la mar o el Canigó.

Mes eix és meu, cap reina del món té millor trono;

a cap fins les boirades humils besen lo peu;

i això i mon cor i vida i esdevenir te dono;

ací, al nivell dels astres, de glòria te corono,

més alt sols està Déu.

Oh!, mira mes companyes com a enjoiar-te volen

en carros de boirina de polseguera d’or;

algunes per lliseres de neu i herba rossolen

fins que, de joies plena sa falda, s’enarbolen

parlant de nostre amor.

A eixams així a trenc d’alba les àuries abelles

murmurioses volen vers l’ametller florit.

Oh!, mira-les com pugen, que càndides i belles!,

no són més eixerides al vespre les estrelles

quan pugen al zenit».

MUNTANYES REGALADES

UNA GOJA VOLANT

Jo veig una rosa vera,

una rosa i un clavell,

ditxosa la primavera

que pot fer-se’n un ramell.

Llur test d’or és la muntanya,

quin gerro tan grandiós!

ALTRA GOJA

No volem gaire, companya,

ara que parlen tots dos.

Mira allí la de Mirmanda.

Què farem a l’arribar?

LA GOJA DE MIRMANDA

Voltem lo cim en garlanda

i posem-nos a cantar.

COR DE GOGES, FENT LA SARDANA

Muntanyes regalades

són les de Canigó,

elles tot l’any floreixen,

primavera i tardor.

LA GOJA DE MIRMANDA

Quan Barcelona era un prat

ja Mirmanda era ciutat,

forts gegants l’han aixecada,

que de pedra amb glavi tosc

quan los veien dintre el bosc,

fins los roures tremolaven.

L’aixecaren, fent ensalms,

amb reblums de quatre palms,

amb palets de quatre canes,

entre el secà i l’aiguamoll,

com la vila de Ripoll

entremig de dues aigües.

Allí tinc lo meu casal,

tancadeta amb un penyal

sota el casal hi ha una balma;

de joiells d’argent i d’or

allí guardo mon tresor,

com sos bonics una garsa.

Lo millor que hi he trobat

és eix espill encisat

que enamora a qui s’hi aguaita,

lo mànec sol que sosté

aqueix diamant serè

val la corona d’Espanya.

COR DE GOGES

Muntanyes regalades

són les de Canigó,

elles tot l’any floreixen,

primavera i tardor.

LA DE GALAMÚS

De les valls del Rosselló

Galamús és la més bella,

oberta a la llum del sol

n’apar una mareperla,

n’apar un cistell de flors

que enarboren les Corberes,

com dalt d’una branca un niu

entremig de cel i terra.

Hi canten los rossinyols,

les tórtores hi gemeguen,

i les àligues reals

amb ses alasses l’ombregen.

D’aqueix Camp[18] jo en só la flor,

d’aqueix cel jo en só l’estrella;

hi tinc la Fo per passeig,

per palau la cova immensa,

per gegantí mirador

lo serradal de l’Esquerda,

per font lo riu de l’Aglí

renadiu sota una penya,

per córrer a besar los peus

a Sant Pau de Fenolleda.

L’ofrena que us faré jo

és la que a mi el riu m’ha feta,

topazis de Bugarac,

on naix lo riu que me’ls deixa,

enfilats amb un fil d’or,

com un collaret de reina.

COR DE GOGES

Muntanyes regalades

són les de Canigó,

elles tot l’any floreixen,

primavera i tardor.

LA DE RIBES

Jo tinc una galeria

que va per dintre dels monts

des de la cova de Ribes

fins al Forat de Santou.

Per un cap veig Coma Armada

i els espadats de Mongrony,

per altre el riu que anguileja

des de Caralps a Ripoll.

Mon palau és dins un cingle

que el Freser parteix en dos,

a cada banda de cingle

tinc finestres i balcons,

amb heureres per cortina,

lligaboscos per festó.

De riba a riba abraçant-se

vells roures me fan de pont,

los que passar-hi m’hi veuen

me prenen per un colom.

Filla d’Amand[19], rei bagauda,

encantada allí visc jo,

al valent que em desencante

prometent-li grans tresors,

donar-li vida més dolça

i fer-lo franc de la mort.

Mentrestant, gentil parella,

preneu ma corona d’or.

COR DE GOGES

Muntanyes regalades

són les de Canigó,

elles tot l’any floreixen,

primavera i tardor.

LA DE BANYOLES

Tota la nit he filat

vora l’estany de Banyoles,

al cantar del rossinyol,

al refilar de les goges.

Mon fil era d’or,

d’argent la filosa,

los boscos veïns

m’han pres per l’aurora.

Per debanar lo meu fil

tinc belles debanadores,

les muntanyes de Begur,

les de Begur i Armen-Roda,

les serres de Puigneulós,

les del Mont i Rocacorva.

La plana de l’Empordà

mai ha dut millor corona,

corona de raigs de llum

trenats amb lliris i roses;

semblava un pagó reial

obrint sa florida roda.

Mon fil era d’or,

d’argent la filosa,

los boscos veïns

m’han pres per l’aurora.

Com lo fil era daurat,

les madeixes eren rosses,

hermosos cabells del sol

encastats de boira en boira.

De les Estunes[20] al fons

lo teixien quatre aloges,

llur teler és de cristall,

de vori la llançadora.

Veu’s aquí el vel que han teixit

tot exprés per una boda.

Mon fil era d’or,

d’argent la filosa,

los boscos veïns

m’han pres per l’aurora.

COR DE GOGES

Muntanyes regalades

són les de Canigó,

elles tot l’any floreixen,

primavera i tardor.

LA FADA DE ROSES

Que bonica n’és la mar,

que bonica en nit serena!,

de tant mirar lo cel blau

los ulls li blavegen.

Hi davallen cada nit

amb la lluna les estrelles,

i en son pit, que bat d’amor,

gronxades se bressen.

Tot escoltant l’infinit

sa dolça música ha apresa,

n’apar lo mirall del cel,

lo cel de la terra.

Ahir vespre la vegí

com dormia en la maresma,

com dormia cabdellant

escuma i arena.

Los coralers de Begur

coralen dins llur barqueta:

«Coralers, si m’hi voleu

fareu bona pesca.

Si voleu saber qui só,

só una fada empordanesa,

les fades del Pirineu

me diuen Sirena».

Quan ells se tiren al fons

jo en sortia amb les mans plenes,

ells trauen rams de coral,

jo aquest ram de perles.

COR DE GOGES

Muntanyes regalades

són les de Canigó,

elles tot l’any floreixen,

primavera i tardor.

LA DE FONTARGENT

De Fontargent a Oriege

n’he baixada aquest matí

pel rost de Clota Florida

maduixetes a collir.

Tot omplint-ne la cistella

un aurer ensopeguí,

un aurer que entre la sorra

triava granets d’or fi.

«Déu vos guard, gerdera hermosa».

«Déu vos guard, gallard fadrí;

prou vos daria maduixes

si em donásseu d’or un bri».

«Preneu-se’l, gerdera hermosa;

per gerderes l’apleguí».

Ell me’n donava una embosta,

jo unes volves ne prenguí,

mes maduixes oferint-li,

de les selves coral fi.

Mentres ell se les prenia

les maduixes canvií,

cada gerd era un carboncle,

cada maduixa un robí.

Per ensenyar-vos-en mostra

la més vistosa encastí

en est anell de cinta ampla

que en dos se pot migpartir:

per anell de nuviatge

si el voleu, veu-se’l aquí.

COR DE GOGES

Muntanyes regalades

són les de Canigó,

elles tot l’any floreixen,

primavera i tardor.

LA DE LANÓS

Sols per fer-vos un present,

de llevant fins a ponent

he seguit la terra mia;

vos ne porto una arpa d’or

que fa passar la tristor,

que fa venir l’alegria.

Cada colp que la toqueu

vos hi respondrà una veu,

la veu de l’ànima mia.

COR DE GOGES

Muntanyes regalades

són les de Canigó,

elles tot l’any floreixen,

primavera i tardor.





CANT VII


DESENCANTAMENT

FLORDENEU

Gentil meu, ¿jo què et daré

si tant mes fades te donen?

¿De què jo et coronaré

si d’or elles te coronen?

Te donaré lo meu cor,

lo cor i la mà d’esposa,

jo seré ta dolça flor,

tu seràs ma abella hermosa.

Companyes, mentre me’n vaig

a vestir ma verda vesta,

com les boscúries pel maig

de l’amor per la gran festa;

mentre ens canten los moixons

sos himnes epitalàmics,

i envien valls i turons

onades d’alens balsàmics;

mentre lo sol surt del mar,

daurant aquest promontori,

com il·lumina l’altar:

lo brandó del desposori;

de mon regne, que és lo seu,

recordau-li alguna història:

parlau-li del Pirineu,

que és lo trono de ma glòria.

LA FADA DE MIRMANDA

Passatge D’Hanníbal[21]

Les goges de Mirmanda, de Vallespir i Alberes

aquell matí dansàvem en lo Bosquet dels Horts,

en lo bosquet de roures, d’alzines i sureres,

d’una arpa de set cordes als divinals acords.

De prompte se sentiren remors en la collada,

com d’un torrent quan ronca venint la torrentada;

la borinor s’acosta, rodola la tronada

i en la serena riuen del Pirineu los ports.

¿Serà que un vent ha foses les neus de l’alta cima,

i a rius envien ara ses aigües a la Vall?

¿Serà un estol de feres que ve mudant de clima,

o el rúfol torb que espolsa sa crin com un cavall;

lo torb, aqueixa mànega de vents que arrasadora

traboca les cabanyes, los llacs i rius devora,

capola el tronc dels arbres com ceps la podadora,

a feixos estimbant-los amb fort terrabastall?

És lo torrent d’Hanníbal; amb grans destrals i serres

li van obrint passatge deu mil treballadors,

lo puig son front abaixa, la vall s’omple de terres,

lo pont d’una gambada passant rius bramadors.

Les penyes, si fan nosa, i els grenys del camí trauen;

al colp dels llenyataires arreu los arbres cauen,

los faigs i les muixeres són canyes que s’ajauen,

los vellaners són herbes als peus dels dalladors.

Los balears penjada duen al braç la fona,

trenada amb tres badies de cànem o de pell,

quan de sa roda encesa, que força i foc li dóna,

la pedra surt brunzenta, o aterra o fa portell.

Lo cos dels sagitaris segueix la immensa rua;

buiracs feixucs ressonen damunt sa espatlla nua,

rublerts tots de sagetes de verinosa pua

que en sa volada trenca les ales de l’aucell.

I, avall, onades d’homes a onades succeeixen,

ones de ferro a onades d’acer sense parar;

com mai encara en surten al cim, i ja cobreixen

lo pla, les del Maçana seguint cap a la mar.

Mostrant al sol sa escata d’argent que lluenteja

apar serpent enorme que corre i anguileja,

des de Banyuls a Salses, de Salses fins a Osseja

podent dues vegades lo Rosselló faixar.

En mig de la boirada de pols que els acompanya

lluir se veuen armes d’acer i escuts d’aram,

com al tronar en vespres d’estiu en la muntanya

se veu dins negres núvols coetejar lo llamp.

Feixugues s’arrosseguen les màquines de guerra,

com si rodant caiguessen esberles de la serra,

i, fent cada rodada trontollejar la terra,

roseguen amb llurs rodes la roca de Montbram.

Cent elefants segueixen, com serres que caminen,

formant grans siluetes al dors del Pirineu;

per fer-los pas los roures de tres-cents anys s’inclinen,

los castanyers se rompen, més flonjos que llur peu.

Damunt del més altívol, en torre cisellada,

Hanníbal atravessa la immensa serralada;

al veure’l jo dels núvols baixar, a no ser fada,

de genollons en terra l’hauria pres per déu.

Gegant de pedra que omple la Vall i la domina,

lo gros Montbram, d’Hanníbal als peus, sembla petit,

apar que al veure’l dobla sa testa gegantina,

que sols lo llamp, eix glavi dels núvols, ha ferit.

És alt, ample d’espatlles, de colossal figura,

un perpunt d’or abriga son pit i sa cintura:

dels joves de Cartago té l’aire i l’estatura;

té dels lleons de l’Atles lo tronador rugit.

Una legió sagrada de nobles lo corona,

seguint-lo, com al carro del sol lo resplendor;

amb una adarga abriguen son cos ampla i rodona,

ses armes i sa túnica són una llauna d’or.

Darrere d’ells les tribus de l’Àfrica negregen,

i els espanyols sa espasa llarguíssima manegen;

quan los romans en Cannas llampeguejar la vegen,

han de deixar per ella llur ensis tallador.

Ans d’arribar-hi, una altra muralla los espera,

de gran contramuralla li fan los Pirineus,

dels Alpes és l’abrupta, suprema cordillera,

muntada per una altra de glaces i de neus.

Entre ells, en ample fosso, lo Rose fa sa via,

serpent que amb una onada l’exèrcit desfaria,

gran monstre de set boques que tot ho engoliria,

sos elefants, ses armes, sos homes i sos déus.

Per forta reressaga vint mil cavalls segueixen,

tots ells fills del Sahara, germans del Simoun;

com los centaures, sella ni brida no coneixen

los etíops que els munten, poltro i genet fent un.

Al veure’ls, dalt dels Alpes, la terra italiana

dirà lo que al Pirene sembla ara dir la plana:

«Caient d’eixes altures, aqueixa allau humana,

dels pobles que jo abrigo me’n ve a xafar algun!».

Des dels murs de Ruscino, que allà d’allà negregen,

omplir-se d’armes miren llur terra los sardons,

tranquils miren les messes de Mart com hi onegen,

los elefants, los poltros, les llances i els penons.

«Alçau-vos contra Hanníbal», ahir els romans los deien.

«Alçau-vos contra Hanníbal», i a bell esclat ells reien,

davant de la riuada com canyes ells se veien,

i amb canyes no s’atura lo riu de les nacions.

«Donau-me pas», d’Hanníbal los missatgers los diuen

avui; «jo vaig a Itàlia, só amic, no us faça por».

Ells ouen lo missatge prudents i no se’n riuen:

«Que passe», li responen, tancant-se en Rosselló.

I tot un jorn vegeren per sota sa muralla

passar peons, fonèvols i carros de batalla,

arquers amb sa ballesta, dallaires amb sa dalla.

Què hi ve a cercar a Europa de l’Àfrica el lleó?

Què hi ve a cercar?, ve a batre’s amb l’àliga romana,

la terra no és prou ampla per dos rivals tan forts;

ve a traure de son trono del món la sobirana,

a Roma o a Cartago ve a obrir lo camp dels morts.

Per què a morir volàveu així, tribus guerreres?

Per què pastors no us fèieu, d’aqueixes torrenteres?

Les fades de Mirmanda, de Rosselló i Alberes

dansàvem aquell dia dins lo Bosquet dels Horts.

LA DE FONTARGENT

Noguera i Garona

De Beret la immensa plana

té la forma de bressol,

té muntanyes per barana

on com mare aguaita el sol.

Té per alta capçalera

la muntanya de Cabrera.

La geganta cordillera

per bressar sos fills la vol.

La Noguera i lo Garona

són los fills que Déu li dóna,

que ja al nàixer s’empaitaren,

corregueren i saltaren,

com dos nins joguinejant.

Noguera per Alós

tot joguinós.

Garona per Aran

tot rondinant.

La Noguera Pallaresa

se llevà més de matí;

quan del nord la vista ha presa

de migjorn pren lo camí.

Son germà, que anava a Espanya,

veu a l’altre que l’enganya,

que li deixa sols muntanya,

fent-se seu tot lo jardí.

Com voluta que se’n torna

en lo verd plafó que adorna,

decantant-se cap a esquerra,

se rebat des de la serra,

de Beret fins a Tredós.

Garona per Aran

tot rondinant.

Noguera per Alós

tot joguinós.

De Bordeus i de Tolosa

l’un abeura el gran verger,

mentre l’altre du a Tortosa

l’argent fos de Montvallier.

Travessant més d’un gorg negre,

fa el camí saltant alegre,

fins que es casa amb lo riu Segre

part d’amunt de Balaguer.

Tot passant pel pla d’Esterri,

pel camí que baixa a Gerri,

malclavada en un llis d’herba,

ha obirat fèrria i superba

la gran Maça de Roland.

Noguera per Alós

tot joguinós.

Garona per Aran

tot rondinant.

Espanyol que s’afrancesa,

lo Garona, mal paisà,

du a la França la riquesa

que en Espanya atresorà;

i de fonts veient-nos pobres,

al Atlàntic du ses sobres,

mentre poques i salobres

l’altre en du al Mediterrà.

Ah!, per garba mal lligada

la d’aqueixa bessonada,

que retrau a la memòria

de més d’uns bessons la història

avinguts com gat i gos.

Garona per Aran

tot rondinant.

Noguera per Alós

tot joguinós.[22]

COR DE FADES

Ah!, Lampègia, tu, que has vista,

dóna d’aigua de Lanós,

abraçar en hora trista

lo cadavre de l’espòs;

canta’ns, ai!, sa darrera hora,

mes que sia sospirant;

ta veu de lira que plora

s’avé amb eix fúnebre cant.

LA DE LANÓS

Lampègia

I

Hermosíssima és Lampègia,

filla del duc d’Aquitània;

quan del castell al matí

puja a la torre més alta,

a qui la veu des del bosc

li apar l’estrella de l’alba,

a qui la veu dintre el bosc

li apar la invicta Diana.

L’ha obirada Abú-Nezàh,

governador de Cerdanya,

Lampègia caçava aucells,

a ella el moro la caça;

quan la té dintre del llaç

captiva se l’emmenava,

no li valen, no, l’arc d’or,

ni les sagetes de plata,

ni sos ulls negres, que són

més homicides encara.

Mes no sé qui és lo captiu,

lo moro o la cristiana;

si n’és la filla del duc,

lo captiveri li agrada;

si no ho és, és que els grillons

a son robador posava.

«Robadora de l’amor,

princesa de l’Aquitània,

què vols?», lo moro li diu,

«mes que sia la meva ànima».

«La teva ànima és per Déu,

jo sols vull la teva espasa,

que abans feresca el meu cor

que el cor de ma dolça pàtria».

Entre Abú-Nezàh i lo duc

pau eterna s’és jurada,

llaç de flors amb què l’amor

uneix lo niu i la branca,

lo moro i lo cristià,

lo Llenguadoc i l’Aràbia,

uneix lo dia i la nit

amb una estrella per gafa.

Llaç de flors que els has lligat,

Déu te do llarga durada.

II

Abderraman ho ha sabut,

vol veure si el desfaria,

al crit de muira el traïdor!

vers Catalunya camina;

vint mil homes du de peu,

deu mil de cavalleria;

per davanter va Zeian,

brau adalit de la Síria.

En lo camp és un corser,

en los rius és una anguila,

en lo combat un lleó

dels de sa terra nadiua.

Abú-Nezàh no en sap res,

massa fort l’amor lo lliga;

quina nit tindrà, si dorm!,

quin despertar, si somnia!

Amb ell dormen sos soldats

dintre el fort de Júlia-Llívia.

Oh, Júlia-Llívia!, a tu i ells

l’hora fatal vos arriba.

Ja l’enemic és aquí,

ja té les claus de la vila.

Los defensors són covards,

n’hi ha gran escampadissa;

los uns fugen cap a Llo,

los altres cap a Angostrina.

Quan cau lo roure del bosc

l’aucellada se’n desnia.

Abú-Nezàh fuig tot sol

del duc Eudes amb la filla,

fuig sense saber on fuig,

com un cego sense guia.

Zeian pel rastre els segueix

de moros amb sa canilla;

quan sent a prop sos glapits,

Lampègia plora sang viva:

«Salva’t», diu al seu espòs;

«jo sola morir voldria».

«Lampègia, no et deixaré;

primer deixaré la vida».

S’aturen vora una font,

avui Font de la Regina;

no beuen, no, i tenen set,

massa l’aigua amargaria;

no dormen, no, i tenen son,

ses flors los semblen ortigues.

Allí els troba l’enemic,

a l’espòs ella s’inclina,

com alfàbrega a son test

quan algun peu la trepitja.

Amb sa espasa ell i amb son cos

com amb una ala l’abriga,

deixant ploure sobre seu

colps d’alfang i coltellina,

fins que cau sobre l’herbei

que sa sang ja envermellia,

com esgranall de robins

damunt verdosa catifa.

Si el ferro no ho hagués fet,

lo dolor lo mataria

al veure-se’n emportar

sa enamorada captiva,

la coloma pel milà,

pel porcell la margarida.

En gropa del seu corser,

Zeian la porta al califa,

al califa Abderraman,

que al peu del Pirene arriba.

Ell aixeca els ulls al cel

i el nom d’Alà pronuncia,

pronuncia el nom d’Alà:

«La filla d’Eudes m’encisa.

És la flor del Pirineu

en lo ple de sa florida,

és la corona-de-rei[23];

un rei se’n coronaria.

Serà en l’harem de Damasc

de l’hermosura regina,

la rosa d’aquell jardí,

la perla d’aquella riba».

A l’infeliç aimador

li donen tomba lluïda

d’un triangle coronat

amb cúpula damasquina,

dins lo poble de Planés[24],

a quatre lleugües de Llívia.

Los vinents escatiran

si és mausoleu o mesquita,

si l’han feta cristians

o moros de Moreria;

mes en la tomba del moro

los cristians diuen missa,

que ja era mig cristià

qui en mans de moros moria.

COR DE FADES

Si no fóssim al cim d’una muntanya,

per sirena et pendríem de la mar;

mes, plega, plega ta cançó, oh companya!,

la història de Lampègia ens fa plorar.

I tu, Gentil hermós, per qui s’acosta

l’hora d’amor, parla’ns d’amor si et plau;

la flor ne parla al riu, al mar la costa,

i rius i mars ne parlen al cel blau.

Muda dorm en tos braços l’arpa hermosa

que et regalà la fada de Lanós;

sobre ton pit estreny-la com esposa

i llança al vent un càntic amorós.

CANT DE GENTIL

Amor, amor, on me pujares?,

on sou, amics?, on sou, mos pares?,

i jo mateix, digueu-me, on só?

Digues-m’ho tu, Griselda bella,

ma hermosa estrella

de Canigó.

I tu, ets del cel guspira eterna

o sols fantàstica lluerna?,

dus a l’infern o al paradís?

Mes és ací tan dolç lo viure,

veient somriure

ton ull blavís!

Què se me’n dóna de la terra

si et tinc ací, en est cim de serra?

Mes com nos mira el sol naixent!

Porta’m vers on surt com poncella

que s’esbadella

pel firmament.

Dus-me vers on los ulls va a cloure

de sa carrossa l’or fent ploure,

rei que es retira a son palau,

i de son golf al golf d’estrelles

boguem entre elles

per lo cel blau.

Puja’m amunt, de branca en branca,

des d’on lo món com arbre arranca

fins al cimal entre el fruit d’or;

puja’m amunt, i amunt encara,

mostra’m la cara

del Criador.

Mes si jo et tinc, per què m’enyoro?;

si tu em somrius, doncs, de què ploro?

Lo cor del home és una mar,

tot l’univers no l’ompliria;

Griselda mia,

deixa’m plorar!

Gentil refila encara, entre sos braços

l’arpa respon a son darrer sospir,

quan aprop les aloges senten passos

i, porugues, arrenquen a fugir.

És Guifre el d’Arrià: quan en mala hora,

fa tres dies, Gentil deixà la vall,

com riu que arrasa i flama que devora,

de sarraïns hi queia un devessall.

Sense cabdill al veure’s, s’esbullaren

los cristians al crit de traïció,

i a Cornellà los moros arribaren

ans que amb la nova hi arribàs la por.

Lo comte prou lluità: «Agambe qui puga»,

esparverats cridaren los guerrers,

deixant als sarraïns, com a l’eruga,

poble i palau i regadius vergers.

I tot ho saquejaren, des de Prada

als orris i masies de Castell,

deixant pobra la terra i despullada,

com una testa hermosa sens cabell.

Joies, armes, corsers, nins i donzelles,

arreu, de tot fa presa el sarraí,

com trepitja i malmet flors i poncelles

un ramat de porcells dintre el jardí.

De l’horrible, impensada revinguda

pot traure el comte sos amats tresors,

pot traure a Guisla, sa muller volguda,

i als fills, fruit tendre de sos vells amors.

A un relleix se’ls ne puja de la serra,

i al tenir-los a port, i entre guerrers,

los deixa per salvar sa aimada terra,

dever sagrat de nobles cavallers.

Del Canigó s’enfila a l’alta cima

per veure en sa rodalia què s’hi mou,

per veure el Rosselló, que tant estima,

com lo podria deslliurar del jou.

Quan hi troba a Gentil, tres dies feia

que en ell pensava, de quimera foll,

i sens l’espasa que ell cenyí-li el veia,

i com esclau amb un collar al coll.

Veu al que ahir deixà cobert de ferro,

de pedreria i flors enjoiellat;

veu fet joglar lo fill de Tallaferro,

Samsó, que alguna Dàlila ha xollat.

Quan, per sa culpa, el moro tot ho aterra,

apar de fades encisat i ullprès,

lo veu venent a son amor llur terra,

i, com resclosa plena, no pot més.

A la primera empenta que li dóna

lo capbussa i rebat per l’estimball,

a on un ai! de moribund ressona,

omplint de pena i de tristor la vall.

L’arpa rodola amb ell de timba en timba,

ferint-les amb trencada gemegor,

gemegor que s’allunya i minva, minva

d’acord encara amb aquell pit que mor.

Sospirs o notes minven i s’apaguen,

sonant per darrer colp més tristament,

alè de dues vides que naufraguen,

esvanint-se plegades en lo vent.

Com un arbre ufanós que en sa florida

arranca en la cinglera un terbolí,

Gentil, des d’allí dalt, va sense vida

rossolant a la plana de Cadí.

Mes, ai de Flordeneu!, des de l’albada

a sos vergers demana nous encants;

se renta com les flors amb la rosada,

com elles enjoiant-se amb diamants.

Del color se vesteix amb què Mahoma

solia veure en somnis les hurís;

amb son vestit de virolada ploma

no és tan hermós l’aucell del paradís.

Del estany se contempla en l’aigua clara,

que s’atura per fer-li de mirall,

de sos ulls dolços i rienta cara

entretenint la imatge en son cristall.

De roses porta al front una corona

ara mateix collides al verger,

collides per l’amor que l’esperona,

fent florir en sa cara altre roser.

Cap al jardí, com de son rusc l’abella,

amatenta sortia del palau,

quan de son cel l’esmorteïda estrella

de congesta en congesta als peus li cau.

Sos ulls són plens de neu, d’ombra i polsina,

sa cara és de cadavre; sos cabells,

madeixa de fil d’or, ai!, purpurina,

rosseja en rocs i mates a cabdells.

Encastaren-s’hi a rinxos ses garlandes,

sa gonella de seda i son brial,

les perles a enfilalls, los flocs i randes

de sa gemada vesta nupcial.

Ella cau-li damunt, i ses companyes

los ploraren tres dies a tots dos,

dient-se amb safareigs, colls i muntanyes:

«Ai, l’astre que se’ns pon fou ben hermós!».

A la tercera aurora ella es retorna,

son plor eixuga amb sos sedosos rulls,

no voldria plorar, mes sempre hi torna,

què poden fer sinó plorar sos ulls?

Fa posar aquell cos dintre la barca,

barca que és, ai!, sepulcre de records!,

per última vegada amb ell s’embarca,

i acompanya sa vida al camp dels morts.

A cada banda boguen tres remeres,

negres estan sos cors com sos vestits,

no juguen ja amb lo vent ses cabelleres,

que els cauen, com les llàgrimes, als pits.

Cantar-li càntics de tristor voldrien

i es posen totes sis a sospirar,

quan recorden aquells que li plavien

com càntics de sirenes de la mar.

Aquells torrents segueixen d’ona en ona,

aquells prats enyorívols d’un a un,

com un brillant caigut de sa corona

ella ensenyant-los son gojat difunt.

Lo mostra a les estrelles que els ulls clouen,

com Flordeneu transides de plorar,

als aucellets joiosos que els desclouen

tan de matí sentint-la gemegar.

Lo mostra als gessamins que l’ombrejaren

i, esflorant ses corones sobre d’ell,

de flors al bes de l’aire l’arruixaren,

era tan jove, tan airós i bell!

Als miosotis l’ensenya de la riba,

a les glebes de gel que ou sospirar,

d’argent i de cristall a la font viva

que de les goges és l’espill més clar.

De glaç a les cavernes que sangloten

d’on, com perles en veires argentins,

de fil a fil les llàgrimes degoten,

pels aires escampant remors divins.

Ai!, en retorn, cada turó, cada arbre,

l’herba que naix, l’estrella que floreix,

li sembla que li mostra amb cor de marbre

de son vestit de noces un esqueix.

Ella els demana d’un a un venjança

contra Guifre, i amb boires de tardor

del cel esborra l’iris de bonança

que coronar solia el Canigó;

amb branques de llorer l’aigua tranquil·la

bat de l’estany, i, amb ses mateixes mans,

congria el torb d’ales de foc, i apila

los núvols sobre els núvols udolants.





CANT VIII


LA FOSSA DEL GEGANT

Lo comte Guifre encara d’ira està foll,

plantat dalt de la cima de Canigó;

entre el cel i la terra se veu tot sol,

puix una boira negra d’ales de corb

amb lo verger abriga los Estanyols,

palaus i palacianes, aucells i flors.

Passeja la mirada pel Rosselló,

lo cel li sembla rúfol, lo país orc;

de moros no n’obira, sols veu la pols

que en los camins aixequen llurs esquadrons.

Del llevantí Cotlliure se gira al port,

ne surt una fumera que tapa el sol.

Serà als vaixells o al poble que es cala foc?

Quan pensa en Tallaferro s’ho explica tot;

dels sarraïns ha encesos los galiots,

mes, ai!, mentre ell estimba son fill hermós!

Sos ulls així que ho veuen semblen de boig,

sa cara se trasmuda com de qui es mor.

Llavors se dóna compte del seu pecat,

lo coneix i s’esglaia; mes, ai!, ja és tard.

Plantat dalt de la cima com parallamps,

ne demana un als núvols, no en baixa cap!

Com qui cerca metzines al fons d’un vas,

mira al fons de l’abisme desesperat,

negra gola de monstre que el va xuclant.

¿Se llevarà la vida com un covard,

seguint lo hermós cadavre còrrecs avall?

Se tirarà al feréstec gorg de Balaig?

Bé ho faran prou los moros si es vol matar,

no els manquen simitarres, los sobren dards,

i de llances se’n veuen tot un canyar.

Ja baixa de la cima tot esverat,

donant ensopegades com embriac.

Part d’amunt de Valmanya fa ressonar

la trompa que son avi duia al combat.

No triguen a respondre per les afraus

los joves capcinesos, los vells cerdans,

aucells que a la tempesta s’han esbullat.

Camí de Serrabona[25] va travessant

los rierons que regan l’hort de Vinçà;

oasi que eixes serres tenen tancat

perquè no els lo marcesca l’aire de mar.

Del Canigó los Aspres són l’arrelam

de serres que entrelliga cap a llevant;

en llur darrera onada s’alça un tossal,

que té el nom i la forma d’un camellàs[26]

entre els puigs i la plana mal ajaçat.

En sa gropa se’n pugen molts cristians

en seguiment de Guifre, que els va aplegant.

D’aplegadisses llances quan té un bon ram,

al Rosselló davalla com una allau

que creix amb lo que troba tot rodolant.

Quan trobe a Tallaferro, los dos germans,

de moros, si no fugen, bé en xafaran!

Així que Tallaferro de l’aigua surt,

los ballesters arriben de Besalú,

amb los arcs a l’espatlla, lo dard al puny.

Se’n pugen i espitlleren a dalt d’un puig,

coronat d’olivarda, grèvol i brucs,

per rebre als de Mahoma posant-se a punt,

posant-se a punt de batre’ls o ser batuts.

Los moros que corrien amb gran esbull

de la Salanca als cingles de Queribús,

vers lo port de Cotlliure quan veuen fum

aquell que menos corre sembla que brunz.

Los mena un gegant negre molt rabassut,

lo nom que els seus li donen és de Gedhur.

Quan veu les naus en flama, la sang li bull.

Les abelles quan veuen cremar lo rusc,

del fogainer se tiren a eixams damunt,

així l’eixam de moros se tira al puig.

Quina bellugadissa, quins crits, quin bruit

de sagetes que cauen com calabruix!,

lo Pirineu ressona fins a Banyuls.

Los ballesters del comte formen un mur,

un mur de carn humana, llances i escuts;

mes los murs també cauen si el colp és dur,

i com los colps del moro, mai n’han plogut.

Los sarraïns són trenta, trenta per un,

i és, ai!, ferit lo comte que més los puny.

Quan ja es veu sense forces, alacaigut,

per cel i mars i terres passeja els ulls;

alçant los ulls obira quelcom que llu,

serpent de ferro que entre muntanyes surt.

Si és gent del gegant moro, Déu nos ajut!;

si són soldats de Cristo, Cristo los du.

No són soldats del moro, puix aquest fuig;

són los del comte Guifre, comte volgut.

Los que Gedhur comanda no són porucs,

sos cors són més de roure que de saüc,

reberen les besades del Simoun

i amb fers lleons i hienes tots s’han batut;

mes entremig veient-se d’espasa i mur,

ans que d’un colp l’aixafen, prudent s’esmuny

per entre els dos exèrcits lo Tec amunt.

Amunt a negres núvols van com lo fum,

ja passen vora el temple de la Mahut[27],

ja pel bosc de la Roca, sota el Pertús.

Si poden a Cerdanya pujar segurs,

des de Cerdanya a Lleida lo Segre hi du;

allí seran los moros a casa llur;

mes, ai!, la font del Segre que n’és de lluny!

Tu que d’una gambada passes lo Tec,

obre ton ull de pedra, pont de Ceret,[28]

que de fills de Mahoma no en veuràs més.

Ja la Balma del Moro fugir los veu,

fugir envers la Caixa, sota el Palet[29],

lo que Roland tirava, jugant amb ells,

de muntanya en muntanya pel Pirineu.

Quin monstre és eix que baixa cap al riu Tec

des dels aspres relleixos de Tretzevents?

Atravessa la plana com un serpent,

entaforat entre herbes, boscos i grenys,

per engolir los moros a cents, a cents.

La Fo els pastors ne diuen, i és un avenc

a on turbants s’enfonsen arreu arreu,

simitarres, ballestes i ballesters,

senyalers i senyeres, poltro i genet.

Sos ulls no l’obiraven des de Reinés

pujant per les garrigues de Montferrer.

Los que en surten, demanen ales al vent,

fugint dels que els segueixen com tro al llampec,

com al ferro que aixafa lo martinet.

Més enllà de Coll d’Ares i Font de Tec,

Roca-Colom blanqueja com una neu;

los colomins que hi nien fugen esquerps,

fugen a voladúries, ai!, com fan ells.

Abans de gaire passen sobre Ulldeter,

ningú s’hi atura a beure, tots tenen set,

los cristians, los moros i llurs corsers,

i sols cau de sagetes pluja batent,

sagetes que corsequen com llamps en sec.

Si tenen set que en tinguen, prompte beuran,

mes no glopades d’aigua, sinó de sang,

de sang de guerrers moros i cristians.

Ja al comte Tallaferro li’n va rajant,

reobrint-se-li la nafra del dia abans.

Vegent que se li adolla, son cor decau:

«Oh Guifre, el comte Guifre, mon bon germà!

atura’ls tu i fereix-los, ara si mai».

Lo comte és de Cerdanya, los camins sap,

los camins de les cabres i dels isards;

enfila una drecera vers Carrançà,

com si giràs les aigües per recular.

Tot seguit l’avantatge los ha segat,

i al creure’l ells darrere, los surt davant:

«Entrega’t», crida al moro, «i ets perdonat».

Lo moro per resposta li fa enviar

en seca pedregada còdols i dards.

Llavors lo comte exclama molt enutjat:

«De mi no vols la vida?, la mort tindràs».

Son destrer esperona dret al gegant,

la llança en sa mà dreta, l’escut al braç;

se donen falconada com dues naus,

al tràngol de les ones dels guerrejants.

Lo comte Tallaferro ho està mirant,

com àliga ferida, des d’un tossal.

Los primers colps que es venten no són en fals,

a estellicons les llances creuen l’espai.

L’un s’arranca l’espasa, l’altre l’alfang

i es mosseguen pels aires guspirejant;

amb les guspires salten gotes de sang.

Los pastors de Setcases i Tregurà,

que de lluny los escolten, no saben pas

si es donen colps de sabres o colps de malls,

si són los colps tronades, los sabres llamps.

La simitarra mora sembla una falç,

feta a fer caure testes com brins de blat;

cercant la del bon comte, damunt li cau;

lo partirà, si el troba, de dalt a baix,

l’ausberg de fèrria malla, com l’elm daurat,

les armes i la sella, comte i cavall.

Mes Guifre se n’adona, lo colp rebat,

i abans que el moro aixeque l’arma i lo braç,

sa espasa l’atravessa de part a part.

Com un avet que baixa tot rodolant

de timbera en timbera, quan Gedhur cau,

ressona amb terratrèmol tota la vall.

D’ençà que el moro hi queia, fa nou-cents anys,

bé hi deixaren exèrcits petjagolall,

passant-hi a rufagades, a foc i sang;

bé n’hi passaren d’óssos, cabres i isards,

d’estius amb ses tempestes i pedregams,

d’hiverns amb ses nevades, torrents i allaus,

i encara es diu la Fossa, la del Gegant.[30]





CANT IX


L’ENTERRO

Com als vells paladins en la batalla,

quan l’ombra de la mort los amortalla

del cristià penó sota el capçal,

los solia sortir vestit de malla

d’un àngel la figura celestial;

al rompre la batalla decisiva,

arribar se vegé lo bisbe Oliba,

d’algun dels monjos de Ripoll davant;

l’enviat de l’Altíssim sempre arriba

quan sos auxilis més servei nos fan.

Ignorant l’art ferotge de la guerra

humil doblega sos genolls en terra,

pel comte Guifre demanant socors,

i quan aquest al Goliat aterra

a Oliba diu: «Qui l’aterrà dels dos?».

«Ni l’un ni l’altre», li respon lo savi

abat, obrint al nom de Déu son llavi:

«Déu és qui abaixa l’home i l’enalteix;

qui aterra l’enemic no és pas lo glavi,

sinó la fèrria mà que el dirigeix».

Aprés als moros presoners convida

a seguir de Jesús la llei de vida,

oferint-los una eina i dret d’empriu.

A qui és ferit li cura la ferida

i aprés: «Ets lliure, oh mon germà!», li diu.

Uns quants guerrers, a un signe de sa crossa,

rodegen de carreus la immensa Fossa

on jauen les despulles del gegant,

aplanant-hi per llosa la més grossa

pedra que troben en aquell voltant.

No veient a Gentil, ai!, en l’enterro,

«On és mon fill?», lo comte Tallaferro

pregunta al de Cerdanya, germà seu,

entre els peons i cavallers de ferro

mirant encara si, sortós, lo veu.

«Gentil, lo meu nebot», Guifre contesta,

de vergonya acalant los ulls i testa,

«de Canigó s’haurà quedat pel cim».

I li fa esment de tot lo de la festa,

li esbrina tots los fets, menos son crim.

En lo cel sereníssim de la glòria

il·luminat pel sol de la victòria,

veu Tallaferro un núvol negrejar,

com en lo curs de la divina història

se veu l’ombra de Judes apuntar.

No obstant, entre el temor i l’esperança,

amb sos germans vers Canigó se llança,

desitjós d’arribar a Sant Martí;

no el distrauen un punt de sa frisança

la volta blava ni el verdós camí;

los aspres cims ni les humils comelles

on baixen a jugar les fontanelles

frisoses de tornar-se rierons,

ni els estanys que als pastors i a les estrelles

fan de mirall amb llur claríssim fons;

la música dels astres i harmonia,

a qual suau remor dorm i somnia

sota l’ala del cel la terra humil,

ni la fageda on la natura cria

aucells i flors, amor de maig i abril;

ni dels aucells les dolces canticel·les,

ni dels turons les verdes tunicel·les

que amb ses congestes embelleix la neu,

com lluentes i blanques llentiqüel·les

de festívol vestit que els posa Déu.

Entre els dos comtes caminant Oliba

al front de la guerrera comitiva,

com davant la boirada hermós estel,

estrany pressentiment en ell s’aviva,

dintre son cor fent degotar-hi fel.

Al veure, mentrestant, que mai tornava,

al bell Gentil son escuder cercava,

guiat entre cingleres pels pastors;

estona havia que pel bosc rodava

quan sentí més amunt sospirs i plors.

La riera seguint de Comalada,

arriba a un gorg que aplega la suada

del front escardalenc de Tretzevents;

una congesta hi ha damunt gelada,

que mai vegeren fosa los vivents.

En gran amfiteatre la timbera

s’arqueja cap al cingle de Batera,

i, gola immensa del ferreny tità,

lo que és avui un gorg i ampla gelera

tal volta fou lo cràter d’un volcà.

La neu allí al hivern s’arremolina,

glaçant-se en l’escalada gegantina

d’aquell roquer, fantàstic coliseu,

i avui al desglaçar-se sa ruïna,

l’absis apar de trossejada Seu.

Ploren de fil a fil totes les roques

i llança la gelera per cent boques

sinistres harmonies i espetecs;

dels penyalars, com d’esberlades soques,

se sent la cruixidera i los gemecs.

Allí amb ses fades Flordeneu plorosa

del seu amor lo fred cadavre posa,

per mausoleu donant-li el Canigó;

set braçades de neu tindrà per llosa,

la lluna cada nit per llantió.

Així que deixen lo cadavre en terra,

s’obira l’escuder dalt de la serra,

fent esglaiat lo signe de la creu;

lo mort al veure, foll d’amor, s’hi aferra,

arrencant-lo, cruel, a Flordeneu.

La goja llança un crit i amb ses companyes

va a perdre’s com boirina en ses muntanyes

que responen amb l’eco a son dolor;

per qui plora, infeliç, en ses entranyes,

també les aspres serres tenen cor.

L’escuder amb sa càrrega estimada,

bosc a través per via encinglerada,

tot acorat davalla a Sant Martí,

i al posar-la en la gespa de la prada,

los dos comtes i Oliba són allí.

Com faig del Pirineu que el llamp aterra,

lo comte Tallaferro cau a terra,

lo cadavre que estreny li gela el pit;

son cos du vint ferides de la guerra,

mes aquesta arribà a son esperit.

De prompte se refà i, punyit per l’ira,

al seu voltant los ulls encesos gira;

«Qui ha mort mon fill?», cridant amb veu de tro,

vers l’ermitori Guifre se retira,

mes confós i lleial respon-li: «Jo!».

Com un llampec, de Tallaferro ardenta

la espasa vola vers son cor lluenta,

mes ja, robant-lo a son cruel desig,

Oliba a l’assassí dóna una empenta,

posant la porta i a ell mateix en mig.

Per la sageta del dolor ferida

cerva, cau a ses plantes l’homicida,

son crim esgarrifós per confessar;

per ben perduda té, oh dolor!, sa vida,

mes, cristià, vol l’ànima salvar.

Com una maça en lo tió que estella,

cauen uns punys damunt la porta vella,

que amb cruixidera i gemegor respon,

al primer colp la fusta se clivella,

mes golfos i muntants de ferro són.

I cau i es deixa anar descarregada

sa mà, damunt la porta que es mig bada,

com sobre enclusa feixuguíssim mall,

i l’ermita ressona, com brandada

esquella als colps del tronador batall.

Damunt l’esberla que més fort gemega

amb tot son cos titànic se carrega,

blegadisses rompent i forrellat.

La porta amb terratrèmol s’esllenega

i el temple se desclou de bat a bat.

A profanar, sacríleg!, la capella

se rebat, en l’enuig que l’escabella,

cercant, febrós, lo pit de son germà;

quan un Ego te absolvo ve a sa orella

i l’espasa de foc cau de sa mà.

«Puix Déu m’ha perdonat, també perdona’m,

o bé la mort que jo he donada dóna’m»,

de genolls a sos peus Guifre li diu:

«xafa’m o al corb mortífer abandona’m

que em rosega lo cor de viu en viu».

Desarmat aquell monstre de la guerra,

amb Guifre cau de genollons en terra,

davant l’hermosa creu del Salvador,

i una abraçada aquells dos cors aferra,

nou miracle, Jesús, de vostre amor!

Oliba condolgut amb ells sospira,

amb més plors apagant lo foc de l’ira,

i amb més cendra l’ardor de l’esperit,

i unint-se les tres flames de la pira,

fan sola una oració tota la nit.

I la dolça oració d’una volada

puja al bon Déu, damunt sa ala inflamada,

tres esperits lligats per un amor;

així tres gotes de suau rosada

s’apleguen dins lo calze d’una flor.

Al primer raig de llum que la parpella

fereix del finestral de la capella,

diu missa el bisbe-monjo per Gentil;

s’il·luminan los cors amb llum novella,

com los altars amb la claror d’abril.

Al consumar lo sacrifici insigne,

de germanor indeslligable en signe,

una hòstia consagrada els ofereix,

pa dels àngels sagrat, a Déu condigne,

que als dos germans ditxosos migparteix.

De Sant Galdric en la veïna altura

enfondeix l’ermità una sepultura,

humitejant la terra amb tristos plors.

Quan recorda a Gentil i sa hermosura:

«Que curta és», diu, «la vida de les flors!».

Darrere la creu alta bizantina

lo dol, per entre els arbres s’encamina;

sobre un baiard de llances ell va estès,

eix brot florit de gerda tarongina

per trepitjada bestial malmès.

Lo cadavre segueix l’abat Oliba,

cap de dol de la trista comitiva,

vestit amb negra capa pluvial;

son desconhort, que cada punt s’aviva,

trenca sovint lo càntic funeral.

Són monjos vells i cavallers de ferro

lo fúnebre seguici de l’enterro;

vora la Font del Comte, fil a fil

tots ploren, mes ningú com Tallaferro,

que l’últim bes ací dóna a Gentil.

Aurons i lledoners també sospiren

mort i esbrancat quan a sos peus obiren

lo més gallard llorer del lloredar,

quan veuen sos ulls blaus que ja no miren

i, tant que reien, ara fan plorar;

quan veuen sec, sense color ni vida,

aquell cos que es gronxava, com florida

palmera al bes suau del ventijol,

de Besalú la bella flor marcida

quan s’obria tot just als raigs del sol.

Sospira amb homes i arbres la campana,

com plora el germà mort una germana

per qui cantava dolçament ahir,

al cenyir-se l’espasa ceretana

aqueix que com un tronc jau ara aquí.

Al pregon de l’afrau lo llop udola,

lo vent xiula entre els pins i torniola,

les gales trossejant del mes de maig,

amb son núvol més negre el cel s’endola

i ploren sos ulls blaus a raig, a raig.

La Font del Comte raja gota a gota,

apar una encantada que sanglota,

amagada de l’heura en la verdor;

prou canta el rossinyol, mes cada nota

és un gemec que fa partir lo cor.

Com qui remou los ossos d’un ossari,

grossos penyals per còdols fent rodar-hi,

fuig pla avall la riera de Cadí.

Lo cel no sembla el cel, sembla un sudari,

si la terra un cadavre gegantí.

De llarg a llarg l’estenen en la fossa;

mes abans d’enterrar sa testa rossa

que besades de goja han arrosat,

l’abat-bisbe mostrant-los-ho amb la crossa:

«Tot», exclama, «en lo món és vanitat;

hermosura, plaers, somnis de glòria,

noms que ara aprèn per oblidar la història,

les corones i ceptres, l’or i argent,

tot ho esborra una llosa mortuòria;

cap al no-res tot se n’ho emporta el vent.

Mes no tot l’home en lo fossar s’esbulla;

de crisàl·lide hi deixa la despulla

quan s’enarbora al regne de la llum;

així dels lliri-joncs que el vent esfulla

al cel s’enlaira el regalat perfum.

Allí a Gentil podrem reveure un dia;

mentre per ell lo càlzer oferia,

en l’aire he vist passar son esperit,

mirant aquella sang que rentaria

son cor de terra pel dolor ferit».

L’enterrador compleix amb son ofici;

pel pobre Tallaferro, quin suplici

veure colgar aquell amat tresor!;

com víctima menada al sacrifici,

està trist, capficat, esglaiador.

Lo comte Guifre, de genolls en terra,

al mig colgat minyó encara s’aferra,

demanant-li perdó del seu pecat.

Los altres cavallers al que s’enterra

miren, quiscú en sa llança repenjat.

Per fer-los comportívola la pena

sols Oliba té l’ànima serena;

sovint los fa aixecar los ulls al cel,

al port feliç de l’ànima que pena,

on la flor no té espina ni el cor fel.

«Jo amb ell me quedaré en esta muntanya»,

resolt exclama el comte de Cerdanya;

«si el llit és dur no hi ha de jaure sol.

Ja és de la seva ma ànima companya:

des d’avui dormirà en son mauseol.

Mon fill Ramon ja menarà ma herència;

per acabar ma vida en penitència

jo ací mateix vull fer un monestir;

puix no he sabut del viure la ciència,

deixau-me aprendre ací la de morir».

Oliba li respon: «Si un asceteri

en esta obaga ombrívola ha d’haver-hi,

traieu l’empelt de l’arbre de Cuixà,

que, com la nit d’estrelles l’hemisferi

sembra, de sants la terra ensementà.

Si la sé cabdellar en la memòria,

vos contaré sa oblidadissa història,

vos mostraré d’eix arbre les arrels

que amb llàgrimes plantat i sense glòria,

pujà un esplet de santedat als cels».

EIXALADA

En Aquisgran

Carles lo Many un dia estant,

sol de la història

en lo migdia de sa glòria,

en trono d’or,

de ducs i prínceps amb la flor

de tots los pobles,

doblant humils ses testes nobles,

cinc monjos vells

amb pobres hàbits i burells

se presentaren

i amb greus sospirs així parlaren:

«Rey adorat

que per estendre son regnat

Déu al món dóna,

més que pel ceptre i la corona

gran per lo cor,

oïu, si us plau, nostre clamor.

En Eixalada,

vora el camí de Llívia a Prada,

monjos ahir

teníem temple i monestir,

horta florida,

vells pergamins que el cor no oblida,

llibres de cor

que recaptàvem més que l’or,

altars de marbre,

claustres d’estil feixuc i barbre

on cisell tosc

les feristeles d’aquell bosc

gravat havia;

teníem ampla conreria

on lo pobret

era guardat de fam i fred.

Mes, gran desastre!,

de tot això no en queda rastre;

en un moment

la revinguda d’un torrent

ho ha esborrat

i és com si mai hagués estat!

En la solana

que presideix la Tor cerdana,

massa a plaer

d’Enveig vivia el cavaller.

Sa pobra esposa,

de son distret amor gelosa,

pregava a Déu

que li tornàs lo marit seu,

massa amorós

de l’encantada de Lanós,

d’ençà que un dia,

com lliri d’aigua que s’obria,

dintre l’estany

ell l’obirà prenent un bany.

Caigué en sos braços

i oblidà prompte, d’aquells llaços

en la presó,

sos fills, sa esposa i sa maisó.

Com fil de plata

que lliga al pla la serra ingrata

de Puig Pedrós,

lo riu la Tet, des de Lanós,

tot fent joguines,

a besar baixa les ruïnes

del monestir.

Lo cavaller fins al Capcir

segueix a estones

del riu febrós les clares ones,

caçant, cruel,

lo coll-verd d’or, d’ales de cel,

bec groc i negre,

que a l’aixecar lo vol alegre,

més que un aucell

alapintat, sembla un joiell

de pedres fines

fet per les sílfides i ondines.

Nostre prior

trobà’l un dia amb son amor

i amb veu amiga

li parlà així: “Cal que us ho diga,

no ho podeu fer

de rebutjar vostra muller

per una fada!”.

Quan ho sentí sa enamorada,

picà de peus,

de l’Orient per tots los déus

jurant finir

amb monacals i monestir

d’una petjada

xafant lo niu i la niuada.

Davant Planés

en l’ampla conca de Barrés

un llac hi havia

de l’astre rei mirall de dia,

mirall florit

de les estrelles a la nit

i de la lluna.

Prou se’n recorda la Llacuna,

poble gentil,

que en una roca seia humil,

del llac a vora,

com adormida pescadora

que l’endemà

sens peix ni aigua es trobarà.

La goja, encesa,

diu: “De l’aiguat vull ser jo presa,

o aquesta nit

tindran l’estany per cobrellit

claustre i capelles,

i el rusc, la mel i les abelles,

al despertar,

rodolaran cap a la mar”.

Diu i lo guia,

a la darrera llum del dia,

fins a la vall

a on la Tet, com un cavall

en sa carrera,

de rocs s’atura en la barrera

que hi posà Déu

quan aixecava el Pirineu.

De sa cadena

l’aigua, mil anys, gratà l’arena,

gratant, gratant

los forts anells anà afluixant

i d’eixa serra

ne resta sols un mur de terra.

En son crestall

lo cavaller clava un magall

que els rocs arranca;

a cada colp la fèrria tanca

se va aprimant.

Molts colps aterren un gegant.

En la resclosa

s’obre una font impetuosa,

que es torna riu,

riu que, més gros i més altiu,

se torna mar

que camps i pobles va a abrigar.

Per Eixalada

la nit darrera és arribada!

Al monestir

nos acabàvem d’adormir,

quan l’espetec

nos desvetllava a tots en sec.

Del llit saltam

i a mig vestir al cor baixam.

És la capella,

com ull al cloure sa parpella,

niu de foscor.

Per fer-nos créixer més l’horror,

a la llum vaga

de l’humil llàntia que s’apaga,

l’ombra d’Otger

veiem sortir de son carner

signant la porta,

que obre amb un colp de maça forta.

Cinc solament,

cinc la seguim fora el convent

a corre-cuita,

esfereïts prenent la fuita

muntanya amunt.

A l’esvanir-se’ns lo difunt,

miram enrere;

lo monestir, ai!, ja no hi era,

gran devessall

se l’emportava rost avall

a tomballons,

monjos, capella, torreons,

altars i marbres,

ramats, conreus, columnes i arbres.

Sols s’oí un crit

en les entranyes de la nit

amb la tronada

que, d’encontrada en encontrada

tot rodolant,

sembrà la mort més que l’espant

i l’agonia.

Adéu, ma dolça companyia

de paradís,

llibres, companys, celda feliç,

altar dolcíssim,

mística celda de l’Altíssim.

Dolç monestir,

qui hagués pogut amb tu morir

en aquella hora,

sols per no veure de l’aurora

la llum tornar

de tots los nostres al fossar!

Amb llurs cogulles

allí trobàrem ses despulles,

en mal barreig

amb lo cadavre del d’Enveig,

que en sa vil feina

quedà clavat amb la seva eina.

Seguint la Tet,

dintre la vall de Codalet

que el cor enyora,

com pedra fina que en sa vora

deixa la mar,

la imatge anàrem a trobar

de Sant Miquel,

com una estrella en nostre cel

ennuvolat.

Ella, sols ella s’ha salvat

en lo diluvi!

Vós que de Erín fins al Vesuvi

regiu lo món,

un monestir feu-nos a on

de nit i dia

fem al Arcàngel companyia».

L’Emperador,

mentres eixuga lo seu plor,

així contesta:

«Servents de Déu, de gran tempesta

sa mà vos trau,

a l’enfonsar-se vostra nau.

Claustre i capella

demà tindreu en la planella

d’envers Cuixà,

ja que, aturant-s’hi, la trià

per son estatge

la d’Eixalada hermosa imatge

de Sant Miquel.

Ell encamine des del cel

la meva armada

com un aucell sa novellada».

Lo monestir

no trigà a nàixer i a florir,

com olivera

del riu Litron en la ribera.

Cel de Cuixà,

¿de quanta estrella t’enjoià

l’abat Garí,

amb Pere Ursèolo, Marí

lo gran asceta

i Romuald anacoreta?

Lo Rosselló

no ha vist més gran constel·lació

d’astres de glòria

en lo migdia de sa història.

Amb eix planter

que omplí de sants lo món sencer,

vostre asceteri

si plantau vós, com lo salteri

d’eixes afraus

les omplirà d’himnes suaus.

«Que prompte, prompte

se faça, doncs», respon lo comte.

«Perquè mon vot

sia en sufragi del nebot,

prop de la seva

jo cavaré la fossa meva,

com un esclau

que de son amo als peus s’ajau».





CANT X


GUISLA

Camí de Cornellà, lo comte Guifre

va a prendre comiat de la comtessa;

que els en troba de tristos aquells màrgens

on al sol de l’amor ahir tot reia!

Los arbres que s’inclinen remorosos,

com si parlassen de son crim li sembla,

i els joiosos aucells que hi saltironen,

li apar que esquerps eviten sa presència,

un a l’altre contant-se l’homicidi,

mal de contar amb ses arpades llengües.

Lo virolat verdum ja no hi refila,

lo rossinyol no hi canta, que gemega,

arpa d’on, l’alegria escorreguda,

tan sols la corda del neguit hi resta.

Lo vent que sòpit en lo bosc dormia

se remou tot plegat com una fera,

s’ouen lladrucs sinistres dins lo còrrec,

i damunt dels teulats cants de xabeca,

i de núvol en núvol per los aires

rodar lo tro, preludi de tempesta.

Quan de sos avis al palau s’acosta,

veu sa Guisla gentil a la finestra,

entre els dos gerros de clavells que a riure

surten quiscun en sa clavellinera[31];

endolada la veu com una viuda

i avergonyit abaixa els ulls a terra.

Cada graó que de l’escala puja

lo rega amb una llàgrima coenta;

al capdamunt de tots ella és qui plora,

com un desmai doblant sa hermosa testa.

Les paraules que es diuen són paraules

de punyidora i funeral tristesa:

«Adéu», diu ell, «esposa de ma vida;

a l’arrancar-me del teu cor, se trenca

mon cor emmalaltit, com una branca

que de son tronc un braç cruel esqueixa».

«No te’n deixaré anar», respon sa esposa,

«no te’n deixaré anar, ta vida és meva.

¿Davant l’altar lo jorn del desposori

estimació sens fi no m’has promesa?».

«T’estimaré com sempre t’he estimada,

mes, ai de mi!, serà des d’una celda

d’un monestir que sobre l’oratori

de Sant Martí de Canigó s’aixeca.

Allí morir devia en una forca,

menjat per corbs enmig de cel i terra;

a Déu, que em torna compassiu la vida,

bé li puc oferir lo que me’n resta!».

Respondre vol sa desolada esposa,

mes està de neguit sa ànima plena,

sos ulls sols tenen llàgrimes amargues,

muda sols troba algun sospir sa llengua.

Ell en son front lo darrer bes estampa,

l’estreny entre sos braços i la deixa,

de llàgrimes humits los ulls girant-hi,

com l’infantó arrancat de la mamella.

Llavors escala avall un plor ressona

i un xisclet en la sala li contesta;

ploren amb ell los cavallers i patges,

les dames del palau ploren amb ella,

que veu entrar per on surt ara Guifre

l’espectre glaçador de la viudesa,

amb son cabell estès sobre la cara

i arrossegant la mantellina negra,

caiguts sos braços d’ufanós magnoli

que en sa florida esbrosta la tempesta,

i sos ulls d’aranyó i son front de lliri

ennuvolats amb boires de tristesa.

Quan se revé son cor i de ses llàgrimes

cau amansida la maror primera,

al monestir que l’enviudà tan jove

vol portar, virtuosa, alguna pedra.

Surt a l’eixida del palau que hi dóna

i amb agulla d’argent i fil de seda

vol brodar una càndida estovalla[32]

de la més fina i preciosa tela.

Les Barres Catalanes hi dibuixa,

sembrant sos entremigs d’alguna estrella,

com si del cel los somnis li vinguessen

entrellaçats amb somnis de sa terra;

sota l’escut posa sa bella firma

i damunt sa corona de comtessa.

A cada punt que dóna sa àuria agulla

al cenobi naixent los ulls aixeca,

deixant caure una llàgrima que en l’obra

se podria encastar per una perla.

Ses donzelles voldrien-la distraure

i a sos dolors son pensament s’aferra

i a sos records més íntims sa memòria,

com a les runes d’un palau una heura.

Tot li parla de Guifre: les muntanyes

a on solia batre’s amb les feres,

la font on ella eixia-li a l’encontre,

per vasull oferint-li sa mà tendra

la verda coromina on flors collien,

lo marge fresc del rieró on s’asseien

mirant les aigües a sos peus escórrer

serenes com sos jorns de fadrinesa,

lo salze que els donà redós ombrívol,

los pins que al cim del comellar gemeguen,

com les vibrantes cordes d’un salteri

que l’aspre geni del mestral punteja.

I dels aucells les fonedisses notes,

los bruits misteriosos de la selva,

lo rondineig de l’aire entre les fulles,

ones li són d’un pèlag de tristesa.

De prompte s’ou lo cant d’una minyona,

com en la mar lo cant d’una gavina,

amorosir ses ones amargantes

amb un raig enganyívol d’alegria.

Escolta Guisla la cançó i la troba

en son enyorament massa escoltívola.

«¿Qui serà», diu, «aqueixa dona o àngel

que alegre canta quan tothom sospira?

Voldria anar a veure-la: tal volta

tindria per mes penes medecina».

Del portxe al hort, del hort a la boscúria

passeja el feix de sos dolors sens mida.

Totes les flors capbaixes veu com ella,

que n’era no fa gaire la regina,

i li fan aquells arbres més angoixa

on sent més refilets i cantadissa.

Per enjoiar-lo amb raïms d’or i perles,

a l’arc del portxe la sarment s’enrinxa,

l’oritjol filador a l’olm s’enarbra,

braços d’esposa que a l’espòs se lliguen,

i entre ses branques lo colom dels boscos

parrupejant a sa coloma crida,

que aplega per son niu algun bri d’herba,

per sa casa de brossa enorme biga.

Lo rieró festeja la nimfea,

somriu a l’astre d’or la margarida

mostrant sobre son pit sa rossa imatge,

segell diví de son bell cor d’aimia;

mes ella mai ha vist lo cel tan núvol,

jamai la terra li semblà tan trista;

oh terra de Conflent!, per ta mestressa

com t’has tornada avui tan enyorívola!

Com viatger que assedegat escolta

lo murmuri de l’aigua cristallina,

se n’entra bosc endins, vers la donzella

que entre ovelles i anyells canta i refila,

tot fent rajar lo fil de la filosa,

asseguda a la soca d’una alzina.

Per regalar-se bé amb sa cantarella

camina suaument quan hi arriba,

tan suaument que no doblega el trèvol,

ni fa colltòrcer l’herba que trepitja.

Ja la sent més a prop, ja allí a la vora,

sols la’n separa una frescal bardissa,

ja decantant los sàlics i vidalves

entre vergelles de roser la mira,

com una rosa de pastor que esclata

lluny del verger, al sol i a la celístia.

És son brial de rústega burata

com son caputxó de color d’oliva,

caminadora i blanca sa espardenya

és del cànem més fi, com lo que fila.

La cançó que ella entona és d’esperança

de veure l’aimador per qui sospira,

anà amb los moros a lluitar i prompte

deurà arribar, puix sa bandera arriba.

De la tendra cançó a cada posada

llença un sospir la consirosa Guisla,

assaborint ses notes d’una a una,

per son cor trist rosada d’alegria.

La angèlica pastora se n’adona

i, estranyada de veure-la i oir-la:

«Què té?», diu condolguda a ses donzelles.

«S’haurà plantada al peu alguna espina?».

«Me l’he plantada al cor», diu la comtessa;

«tu cantes dolçament i jo estic trista,

jo que só la comtessa de Cerdanya,

d’aqueix bocí de Pirineus pubilla.

¿Hauries tu trobat en eixos boscos

pels afligits la font de l’alegria?».

«Un dia la hi trobí de primavera,

dia de cel que l’ànima no oblida;

mes, ai!, l’enyorament abans de gaire

sos puríssims cristalls enterbolia».

«Qui és, doncs, lo teu gojat?», diu la comtessa.

«És la flor dels donzells d’aqueixa riba;

l’àngel hermós dels cavallers del comte.

Sols vós no el coneixeu que li sou tia?».

«Gentil?», diu esglaiada la comtessa.

«Gentil!», respon tot sospirant la nina;

i com pel llamp corsecador tocada,

cau l’esposa infeliç de l’homicida,

son llavi de carmí tornant-se gebre,

les roses de ses galtes satalies.

En braços se l’enduen ses donzelles

vers lo palau d’on en mal punt ha eixida,

com cadavre vivent cap a la tomba,

des d’on del seu amor la tomba obira.

Plora el Conflent, sos pagesius i pobles,

plora en son niu la tórtora soliua,

i el cel, a on esclata la tempesta,

és, com sos ulls, de llàgrimes font viva.

No pot plorar així Griselda hermosa,

que, senzilla com és, tot ho endevina;

no pot plorar així, que sempre és seca

la més crua tempesta de la vida;

i no podent sa pena desfogar-se,

va a enterbolir sa testa jovenívola

fent-li perdre lo seny, hermosa estrella

que s’acluca en la nit de la follia.





CANT XI


OLIBA

Posant les mans, en la sagrada feina,

deixen l’espasa los guerrers per l’eina

del manobre, la llança pel magall,

i en lo serrat a on sota una llosa

en son eterna el bell Gentil reposa,

bellugueja l’exèrcit del treball.

En temps d’estiu, ¿heu vistes les formigues,

quan daura el sol i esgrana les espigues,

anar, venir i córrer pel rostoll?;

l’una el gra abasta, l’altra se’l carrega,

esta l’empeny, aquella l’arrossega

i s’atresora el gra i es llança el boll.

Així els treballadors: mentre un recana

la terra en desnivell, l’altre l’aplana

o dóna un fosso als fonaments per llit;

pins aterra i avets lo llenyataire

que el serrador quadreja, i fa el pedraire

lo mateix amb lo marbre i lo granit.

De migdia en l’horrible precipici

penja son peu de pedra l’edifici

que fa glatir l’abisme devorant,

i, amb l’altre ferm en roca més segura,

creix i s’aixeca en l’aspada altura,

noi que ha de fer creixença de gegant.

Com a un toc de clarí tropa lleugera,

lo claustre ses columnes afilera,

coronant-les de rústics capitells,

on a la veu de l’escultor se para,

entre fulles de palma i d’atzavara,

tot un eixam de feres i d’aucells.

Li fa costat soterriana i tosca

l’església de la Verge; és cega i fosca,

mes eix astre del cel li fa claror.

Quan ja hi flameja la pregaria ardenta,

un altre temple al seu damunt s’assenta,

en peanya d’argent imatge d’or.

Granítiques columnes desimboltes

damunt sos fronts aixequen ses tres voltes

vell símbol de l’excelsa Trinitat;

tan virginal al veure-la i tan bella,

com gegant per vetllar una donzella

un campanar se posa al seu costat.

És ample i ferm, d’alçada gegantina,

les dues valls i el comellar domina

i encara puja amunt, pis sobre pis.

És un cloquer i un torreó de guerra,

és un esforç titànic de la terra

per acostar-se un pas al paradís.

Les celdes, verament celdes d’abelles,

són en est rusc diví xiques i belles,

lo goig i la dolçura en són la mel;

los vint monjos que pugen a habitar-hi

de l’oració la trauen i el sagrari,

de les flors de la terra i les del cel.

Sembrant-ne per les cordes del salteri

coronen de jardí llur asceteri

i, eixint de la basílica, l’encens

s’aplega de l’espígol amb l’aroma

i pugen, fent una mateixa broma,

dels monts i els astres a l’altar immens.

Enmig d’eix caos de revolta roca,

com un espectre, en la mateixa boca

de l’abisme, s’aixeca el monestir;

és una flor pel terbolí sembrada

que, si l’abeura el cel amb sa rosada,

per ell los segles la veuran florir.

Contempla Guifre la seva obra feta

com sa més bella inspiració un poeta,

coronada de llum i resplendor,

de poble en poble quan pels aires vola,

estrella de claríssima aureola

que es posarà en lo front de son autor.

S’hi posarà; mes, ai!, serà una espina

per qui ha plantada aqueixa flor divina.

Des de sa celda mira del Cadí

l’aigua enfondir lo còrrec de migdia,

i li apar que li diga nit i dia:

«Ton homicidi, oh Guifre!, jo el vegí!».

De les Esqueres la brugent cascada,

entre el verd cabellera destrenada

que irisa el sol naixent amb sa llum d’or,

li fa record d’una altra cabellera

que rossolar del Canigó vegera,

fent en la neu un rastre de rossor.

Li apar que l’ona als macs rodoladissos

diga son crim, los còdols als canyissos,

la canya buida als quatre vents del món,

i que el món tot increpe a l’homicida:

«Per què llevares a Gentil la vida?;

sa gentilesa i son amor on són?».

Una horrible fantasma, en son desfici,

a la gola l’empeny del precipici,

i altres fantasmes, baix, amb crit etern,

«Vine», li diuen, «viner prest, tu ets nostre,

és lo trespol això que prens per sostre,

sota eix abisme udola el de l’infern».

Esfereït la celda deshabita

i al nord s’allotja en altra més petita,

niu del temple posat més a redós;

i amb l’oració el bon Déu i amb lo cilici,

com amb ses mans, l’arranca del suplici,

tornant-li ses diades de repòs.

Mes, ai!, un jorn, reobrint-li la ferida,

de Sant Guillem sentí contar la vida.

Quan feia sa capella en Vallespir,

los pastors i pagesos l’hi ajudaven

i, per sou, que els volgués, li demanaven,

amb sos camps i ramades beneir.

Cansat de dur un gros carreu, un dia,

un dels manobres seus lo maleïa:

l’ermità li digué: «Llença aqueix roc,

no faria en mon temple paret bona,

un mal floró maleja una corona:

llença’l ben lluny o torna’l a son lloc».

«Doncs jo só aqueixa pedra maleïda

en la casa de Déu que he construïda»,

digué lo comte-monjo sospirant.

«De viure amb sants lo pecador no és digne,

no fan bona parella el corb i el cigne,

lo carbó no s’avé amb lo diamant».

Pren una escoda i vora la capella,

entre el sepulcre de Gentil i ella,

sa habitació darrera es posa a obrir.

És aspre lo penyal, dura la feina,

ell no és de ferro ni d’acer com l’eina,

mes a l’acer i al ferro fa desdir.

Ell no desdeix, un dia i altre dia

les llevades de roca desafia,

una setmana, un mes i un altre mes;

si s’enforteix la blava licorella

la mà del monjo s’enforteix com ella,

pica més fort de dret o de través.

Lo troba un jorn furgant la roca viva,

venint de son bisbat lo bisbe Oliba[33],

amb la crossa a la mà, la mitra al front:

«En què emplees», li diu, «ta forta destra?».

«En obrir», li respon, «una finestra

per aguaitar sovint a l’altre món».

Finestra o clot, no triga a obrir-la gaire,

i, com de sa pedrera lo pedraire

afadigat, al vespre en fa son llit,

lo cansament al batre ses parpelles;

i a l’esmorteïda llum de les estrelles

s’hi estén com un cadavre cada nit.[34]

En sos ensomnis veu alçar la lluna

com llantió del temple a la nau bruna

d’on rius i vents són l’orgue tronador.

Creu ser un mort que, en sa capella ardenta

d’estrellades de ciris resplandenta,

escolta el Dies irae aterrador.

Sa fossa és la muntanya gegantina,

és son túmul la volta cristallina

que cada punt traspassa somniant,

a les plantes del Ser que el món adora

cercant, entre les ànimes que enyora,

la del tendre Gentil que estima tant.

Quan davalla el seu somni de l’altura,

en l’altra fossa com aucell s’atura

a mirar d’aquella ànima lo cos,

i es refrigera son cruel martiri

veient l’àngel soliu del cementiri

amb una ala covar-los a tots dos.

Sovint a l’aspra i mortuòria celda

arriba el crit salvatge de Griselda,

que, boja, va cridant: «Gentil, Gentil!»,

i, estesa al vent sa cabellera rossa,

amb sa nevada mà truca a sa fossa,

on altra flor no hi portarà l’abril.

Sens esperar, a voltes, la resposta,

se rebat a més córrer per la costa

i a crits lo comte-monjo desvetllant:

«Sota quin arbre dorm aquell que enyoro?;

bon monjo», diu-li, «no estranyeu si ploro;

ai!, fa tants dies que l’estic cercant!».

Ressegueix entretant cenobi i temple

Oliba, no hi ha res que no contemple;

funda en Ripoll un altre monestir,

i estudia per ell eixos brancatges

de pedra, eixes motllures i fullatges

que mourien los besos del Zefir.

Allí amb lo pensament tot ho transporta,

des del pom del penell als bancs de l’horta,

i trasmuda, combina i afegeix,

i una obra concebeix sa fantasia

que, abans de veure la claror del dia,

naix, posa tronc i branques, i floreix.

Ja tot ho veu: sa creació de marbre

és com dins la llavor altívol arbre,

meravellosa flor dins grana humil;

tot ho veu fet, sinó lo frontispici

que corona ha de ser de l’edifici,

d’aquella imatge d’or cara gentil.

Enamorat artista, lo somnia

de nit, ne fa dibuixos cada dia,

que al veure l’endemà rebat al foc,

i, no podent-ne el pensament distraure,

embasta nous projectes que han de caure

també en oblit, com dins la mar un roc.

En l’hora de solaç un dia crida

los monjos sota els arbres de l’eixida:

fa tres dies que, allí, de sol a sol,

amb son bàcul dibuixa, escriu i esborra,

com les ones del mar damunt la sorra,

quan suaument les brega el ventijol.

«Mirau-la aquí», los diu; i la Portada

contemplen per son geni dibuixada,

la història de la santa religió,

en pedra escrita per la mà de Roma,

una crossa de bisbe n’és la ploma,

n’és lo paper un flanc de Canigó.

Set cants misteriosos té el poema,

set florons que durà en sa diadema

Santa Maria de Ripoll al front;

set cels de pura i divinal bellesa,

la Bíblia al cor de Catalunya impresa,

present, passat i esdevenir del món.

D’aquesta creació dedicatòria,

és sa primera pàgina la Glòria:

en son trono estrellat l’Anyell diví

ensenya obert lo llibre de la vida,

dient a la nissaga redimida:

«Homes ingrats, mirau si us estimí!».

I el llibre els quatre evangelistes miren,

misteriosos animals que es giren

tot estenent ses ales com aucells,

vint-i-quatre ancians de cap blanquíssim

vora seu van cantant: «Digne és l’Altíssim

d’obrir lo llibre d’or dels set segells».

Segueix de tota gent, tribu i llenguatge

la immensa processó fent-li homenatge,

patriarques, apòstols, confessors;

la verge mostra de puresa el lliri,

lo màrtir la palmissa del martiri

i sota el braç son llibre los doctors.

En son carro de foc se veu Elies,

i en històries aprés i profecies,

Moisès, Jonàs, David i Salomó;

atravessa el mar Roig l’israelita,

lluita amb ell lo cruel amalecita

i l’arca volta el mur de Jericó.

De Jesucrist celebren la victòria

la cítara i salteri de la Glòria,

la flauta dolça, el tendre violí;

i el rei profeta, entre vassalls i nobles,

sembla dir-li: «Alabau-lo tots los pobles,

cel, mars i terres, alabau-lo amb mi».

Oliba los esbrina, fil per randa,

de la fe aqueixa mística garlanda,

los mostra aquí Sant Pere, allí Sant Pau,

com de l’Església sòlides pilastres,

sostenint aqueix cel amb tots sos astres;

la espasa empunya l’un, l’altre la clau.

En la faixa de l’arc que els dos sostenen

en dotze retaulons ses vides tenen

unint-se dalt, als peus del sant Anyell;

quan vius encara anaven per la terra

als vicis i a l’error fent crua guerra,

ja s’unien ses ànimes en Ell.

Jau a sos peus, rebuig del negre abisme,

ferotge drac, lo drac del gentilisme;

a ofegar de ses ires los rebulls

dues àligues baixen a la terra,

i mentres una amb sos unglots l’aferra,

a colps de bec l’altra li lleva els ulls.

Ací els ensenya dos lleons que es baten,

i fers l’un sobre l’altre se rebaten;

un centaure, fugint, los tira un dard,

mes l’home, a qui de monstre la figura

donaren les passions, de tan impura

cadena sempre se deslliga tard.

Domant ja son cavall lo genet destre,

més enllà es veu de ses passions ja mestre;

vestit de cavaller amb los arreus,

a les feres indòmites s’atansa,

i a l’apuntar-los la punyenta llança

amansides se postren a sos peus.

Davall de tot a Llucifer veu caure

del cel, a Adam del paradís, i ajaure

lo condemnat en llit de foc etern,

nou Laocont a qui genolls i braços

entortolliga amb sos feréstecs llaços

l’apocalíptic monstre de l’infern.

La paraula de foc de l’arquitecte

fa alçar de terra el colossal projecte,

monstres i sants, cantors i combatents;

los ulls de pedra i llavis se desclouen,

aquells arquets de violí se mouen

i s’adolla la música a torrents.

Té son arc de triomf lo Cristianisme;

al rompre el jou feixuc del mahometisme,

Catalunya l’aixeca a Jesucrist.

Qui passarà per sota aqueixa arcada

bé podrà dir que, en síntesis sagrada,

lo món, lo temps i eternitat ha vist.[35]

Comte Pelós, primer de Barcelona,

quin panteó tindràs, quina corona!;

millor capçal no el té cap rei del món.

Mes, ai!, a l’erigir-lo als qui ja foren

ignora el savi bisbe que ara en moren

que il·lustres tanys del mateix arbre són!

Lo comte Tallaferro, no fa gaire

enfilava la via de Bellcaire;

volia desposar son fill Guillem

amb una provençala damisel·la

per sos germans anomenada Adela,

pels trobadors novells Flor de Poncem.

Mentre llegia sa epopeia Oliba,

vestit de dol un missatger arriba,

son missatge és de penes i dolors:

«És mort!, és mort lo comte Tallaferro!;

la Provença s’endola en son enterro

i el cel mateix sembla desfer-se en plors.

Volgué passar lo Rose una vesprada,

de sobte revingué la rierada,

falleix la terra a son fogós cavall

que sota l’esperó s’adreça i gira,

enllà al genet d’una sacsada tira

i amb ell a capbussons va riu avall.

Cercant lo poltro, que amb la mort batalla,

braceja agonitzant, lluita i badalla,

son arnès enfonsant-lo cada punt.

Una hora aprés, en la fatal ribera,

d’un salze de verdosa cabellera

dormia a l’ombra el meu senyor difunt».

Pregant per la seva ànima a l’Altíssim

partí a Ripoll Oliba afligidíssim;

quan retorna al cenobi de Conflent,

troba malalt de grave malaltia

l’únic germà que en aquest món tenia,

plorosa estrella d’aquell cel rient.

«Déu t’envia», diu Guifre; «amb Tallaferro

vaig a sortir del terrenal desterro.

Si com ell ne sortís amb lo cor net!,

aquesta nit, de mon sepulcre a vora,

ha dat tres colps la maga avisadora

de nostre patriarca Sant Benet.[36]

Celda, claustres, adéu, cel de la terra,

port de la pau en esta mar de guerra;

adéu, germans que aimava amb tot lo cor,

com jo us hi tinc, teniu-me en la memòria,

jo me’n vaig a esperar-vos a la Glòria,

vora la font de l’eternal amor.

Ara que a mi l’avara mort m’espera

una mercè us demano, és la darrera:

plantau la Creu del Canigó al bell cim;

que a Déu alçats los amorosos braços,

hi endrece les mirades i los passos

i esborre en la muntanya lo meu crim».

«Tots hi anirem los monjos d’eixa terra»,

Oliba li respon, «i al front la serra

durà com temple el signe de la Creu;

i amb los salms desniant-ne les cantúries,

los Àngels hi vindran a voladúries

eix colomar de fades a fer seu».





CANT XII


LA CREU DE CANIGÓ

COR DE MONJOS, SOTA LA MUNTANYA

Abans que el comte mòria,

pugem, pugem al cim de Canigó,

amb lo signe sagrat de la victòria[37]

a coronar lo front del Rosselló.

La nuvolada obscura,

mortalla immensa d’un gegant difunt,

abriga ja l’altura,

apagant d’una a una les estrelles;

mes nos guia la Creu més alta que elles;

en nom de Déu, amunt.

COR DE FADES DALT

Per los núvols lo tro i per les muntanyes

va rodolant com carro que s’estimba,

aprop d’ací ressonen veus estranyes,

mentre la nostra minva.

A profanar nostre palau qui puja?

¿Caldrà per ells que fuja,

bresques i ruscs deixant-los nostre eixam?

Cau damunt seu, tempesta que rodoles,

oh núvol que braoles!,

desembeina lo glavi de ton llamp.

COR DE MONJOS

Com un volcà que esclata, la tempesta

del Canigó la cima ha somoguda,

s’adreça sollevada la congesta

del torb per l’ala bategant rompuda,

que brunz com una roda

de corsers esverats per la batuda.

Esbrosta el bosc com vinya en temps de poda,

grossos penyals de llur sient desbanca,

remou, capgira, arranca,

amb terratrèmol, fetes niu de fúries,

pregunten les boscúries

si, amb sos cimals de neu i arrels de marbre,

com un esqueix de l’arbre,

del Pirineu lo Canigó s’esbranca.

Però la Creu nos guia,

de nostra companyia

ni de nostres cabells no en caurà un;

ni moure’s pot la fulla

sense que Déu ho vulla.

En nom de Déu, amunt!

COR DE GOGES

Avall los ermitans i cenobites,

com est palau no en daura un altre el sol;

si volen fer-ne monestirs i ermites

per dar-s’hi amb àngels cites,

per son platxeri Flordeneu se’l vol.

Mes, ai!, com fortalesa

que escala per set bandes l’enemic,

nostra muntanya és presa

al so d’himnes monàstics i cantúries

de cent campaneries al repic.

Anem, anem!, nostre palau s’aterra,

trencades ses columnes de cristall,

i, ai!, com la neu que coronà eixa serra,

nostra glòria que es fon va riu avall!

COR DE MONJOS

Per entre la boirada que s’esqueixa

a Catalunya es va veient més gran,

pujant de feixa en feixa

per les espatlles d’eix turó gegant.

L’aurora lo corona

de raigs d’argent amb nívia madeixa

que d’or se va tornant.

Lo bes últim li dóna

l’estrella matutina,

perdent-se entre l’aurífera boirina,

com entre cabells rossos un brillant.

Oh!, salve, Catalunya,

la fosca nit s’allunya,

la nuvolada es fon,

i com àuria corona gegantina,

lo sol se posa en ton puríssim front.

LA GOJA DE MIRMANDA

Adéu, cèltica vila de Mirmanda,

per no tornar me’n vaig,

mai més veuràs les goges en garlanda

d’una banda de riu a l’altra banda

dansar pel mes de maig.

Tes cases d’una a una hi veuràs caure

com ell veurà disminuir son raig.

Cansades de vetllar entre ruïnes

veuràs desdir i ajaure

tes colossals alzines

que ha perdonat lo llamp,

i tos palaus, tes torres i piscines

jauran com flors i espines

que deixa el temps dallades en son camp.

Pedrera d’eixos pobles

seràs mil anys; de tes muralles dobles

se’n bastiran castells i monestirs,

de taula serviran tes ares nobles,

de fites tos menhirs.

LOS MONJOS DEL MONESTIR DEL CAMP

La Provença de moros escombrada,

al peu del Canigó los rebatia

Carles lo Many un dia,

guiant la seva armada,

com al poble de Déu l’arca sagrada,

una imatge de bronzo de Maria.

La set que es beu la sang dintre ses venes

l’estoc fa caure de ses mans morenes.

Mes Carles se n’adona,

cau de genolls als pens de sa Patrona

i clava sa Joiosa en un conreu,

d’on brolla l’aigua pura

que nou delit los dóna

per traure de l’altura

l’enemic de sa pàtria i de son Déu.

D’aquest prodigi en eternal memòria

fundà en lo Camp lo nostre monestir;

i la Mare de Déu de la Victòria,

estrella de sa glòria,

ésser volgué l’Estrella de Tuïr.

LA GOJA DE GALAMÚS

Esfloredisses valls de Fenolledes,

adéu, adéu, desert de Galamús;

també de tes arbredes,

que arrosin aigües fredes,

me trauen los deixebles de Jesús!

Adéu, los de Noedes,

Estany Negre, Estany Blau i l’Estelat,

espills d’eixes pinedes

i d’eix cel de safir immaculat!

Que tristos ara us miro,

tan frescos i rients que us he deixat!

L’ERMITÀ DE GALAMÚS

Des d’ací dalt t’obiro,

placèvol ermitatge,

i ja per tu sospiro

com l’aucellet que enyora

son niu entre el brancatge.

Ahir de Sant Antoni

trobí en la Cova una divina imatge

que, en signe de victòria,

de porcell en figura, té el dimoni

als peus. ¿Baixà-li un Àngel de la Glòria

perquè de l’erm l’aspresa m’endolcís?

Dolça Tebaida mia,

cancell del Paradís,

en tu, d’eix serafí amb la companyia,

dolça Tebaida mia,

ja moriré feliç!

LA FADA DE RIBES

Adéu, Coves de Ribes,

ja no us veuré mai més,

fontana remeiera d’aigües vives,

cistell de Flors de Núria

amb faixes de verdor al cel sospès.

Ja el ressò no oiran de ma cantúria

pujant los traginers per lo camí,

i el pastoret que vetlla en la boscúria

en la ribera estesos

mos tovallons no obirarà al matí.

Mai més d’amor encesos

vindran los cavallers a aquella Cova

que sols l’amor obrí;

si algú mon niu retroba,

lo trobarà sens mi!

En eixes valls a rellevar ma fama,

vestit de foc i flama,

ja ve el Comte l’Arnau;

boscos, soleis, masies que el cor ama,

per sempre adéu-siau!

OLIBA

Si ve el Comte l’Arnau, altres ne venen;

la creu en sa mà tenen

i l’amor de Jesús dintre del cor,

i amb aqueix foc diví la terra encenen,

fent-ne l’astre flamíger de l’amor.

L’esbart del cel de Monagals eixia,

quan ja la marejada

de moros decreixia

i a on nasqué Ripoll, a la besada

del Ter i del Freser,

en illa gerda eix monestir bastia,

de Catalunya baluard primer.

Fets àngels de la pàtria, allí guardaren

sa història i son tresor,

son esperit naixent allí bressaren,

adormint-lo amb cançons de l’antigor.

LA DE FONTARGENT

No us tornaré pas veure,

boscúries andorranes,

rius de Fontalba, estanys de Fontargent;

ni us dic, ai!, a reveure,

mes serres catalanes,

que veig fugir, fugir cap a occident!

L’ERMITÀ DE MERITXELL

Desnia-se’n la fada a la bona hora,

millor Reina i senyora

en Meritxell trobaren estes valls.

Fa música a ses plantes lo Valira,

que d’Ordino a Soldeu, harmoniosa,

té la figura d’una immensa lira

de braços de crestalls.

Damunt son front llueixen

los dotze estanys Pessons[38], corona hermosa

que de brillants i gemmes li ofereixen

aqueixes cimes on lo cel reposa;

corona d’Ariana esplendorosa

que, del zenit despresa,

quedà entre terra i cel aquí sospesa.

LES FADES DE ROSES I BANYOLES

Adéu, viles i platges i boscúries,

d’aqueixes endreçúries.

Passà en ales dels somnis il·lusòria

l’albor de nostra glòria,

com passen los meteors que el cel faixen

amb moridora estela d’argent pur,

així, vora la mar, pugen i baixen

les serres de Begur.[39]

LOS MONJOS DE BANYOLES

Quan Carlemany ne deslliurà a Girona,

se vegeren exèrcits per los aires

uns amb altres lluitar, com llenyataires

amb llurs destrals dintre l’afrau pregona;

plovia sang per dar-li nou baptisme;

llampeguejà i en hòrrida tempesta

senyà una creu de foc sa ebúrnia testa.

Los moros la revenja encomanaren

a un drac del negre abisme,

que devorava nines i infantons

i, arreu, los cavallers que amb ell lluitaren,

amb sos cavalls, ses armes i penons.

Era feréstec, monstruós, deforme;

amb son verí l’Estany enterbolia,

i de sa cua amb lo remàs enorme

a la vila ses ones rebatia.

Lo monjo Sant Emeri,

dels orfenets i viudes a les veus,

deixà son asceteri

i el monstre esgarrifós caigué a sos peus.

LOS DE SANT PERE DE RODA

Quan de Cósroes l’espasa flamejanta

cremava de David la ciutat santa,

en son etern, inderrocable soli

tremolà la ciutat del Capitoli.

Lo papa Bonifaci, en barca airosa,

lo cap del Príncep dels apòstols posa,

penyora que a tu et fia,

oh Catalunya, oh dolça pàtria mia!

L’empeny amb mà amorosa

la mar, vers on comença el Pirineu,

al peu del Cap, de Venus trono un dia,

que suplantà la Creu.

Los mariners a ses divines plantes

de les relíquies santes

estotgen lo tresor.

Al riure l’iris de la pau hi tornen

i el tabernacle adornen

garlandes de verdor.

Amb llur mantell les heures lo cobreixen

i arítjols i ridortes li guarneixen

un maig de cel que els àngels fan florir.

Veent que Sant Pere escull lo Verderari

per son reliquiari,

li fan una capella,

d’on brotà, com la flor de la poncella,

de Sant Pere de Roda[40] el monestir.

LA GOJA DE LANÓS

Adéu, terra cerdana,

mon paradís un dia!

Que n’ets, ai!, d’enyorívola per mi,

d’ençà que en ta Solana,

verger de l’amor mia,

tots los meus somnis esflorar vegí!

LOS PABORDES DE NÚRIA I FONT-ROMEU

Se sent algú que plora

vers Font-Romeu i Núria,

de les aloges és l’esbart que astora

nostra suau cantúria.

Cantem, cantem, llur fosca nit declina

als raigs de vostra aurora,

¡oh Estrella matutina

de Núria i Font-Romeu!,

siau vós la Regina

de nostre Pirineu.

COR DE GOGES

Anem-s’en, Flordeneu; de fulla en fulla

vostra corona d’or se va desfent,

lo vol de nostres il·lusions s’esbulla

com un esbart de papallons al vent.

Deixem aqueixa cima sobirana,

i en alguna illa de la mar llunyana,

d’a on deguérem segles ha, sortir,

tot recordant la terra catalana

anem-se’n a morir!

FLORDENEU

Fa anys, avui mateix, en aquesta hora,

jo seia ací amb Gentil;

los besos de l’aurora

volaven per son front, com les abelles

pel front de les poncelles

que en sa brosta desclou l’alè d’abril.

¡I avui, a aquesta cima

que guarda la petjada de son peu,

amb quant mon cor estima

tinc de donar l’adéu!

Muntanyes regalades

són les de Canigó;

per mi bé ho són estades,

mes ara no ho són, no!

LES FADES PARTINT

Quan lo novembre esfulladís s’acosta,

s’apleguen en la costa

les orenetes per passar la mar;

així de tu, ma dolça Catalunya,

lo nostre vol s’allunya,

girant-se sols per veure’t i plorar!

Un jorn tornaran elles

amb los amors, los lliris i roselles,

los càntics dels fadrins i les donzelles…,

sols a nosaltres no ens veuràs tornar!

COR DE MONJOS

Ja som al cap d’amunt de la muntanya,

balcó del Pirineu;

se veuen des d’ací França i Espanya,

junyim-les amb la Creu.

(Plantant-la i adorant-la).

Arbre florit del Gólgota en la roca,

oh Creu!, obriu lo cel amb vostre front,

tancau, tancau l’infern amb vostra soca,

i amb vostres braços relligau lo món.

OLIBA

De l’iris bell la virolada cinta

sobre la Creu del Canigó se mostra,

corona celestial que un àngel pinta.

UN INFANT

Com perles que en l’arena

deixen les ones blaves de la mar,

entre els núvols del cel que s’asserena

se veuen sants i verges blanquejar.

COR DE SANTS EN LOS NÚVOLS

Crux fidelis inter omnes

arbor una nobilis

GARÍ, ABAT[41]

De l’amor de Jesús, oh dolça escola,

la que en lo claustre de Cuixà plantí,

suau perfum ne vola

millor que d’un jardí;

dels candidats mirau la blanca estola,

mirau sos cors brollant amor diví.

COR DE SANTS

Silva talem nulla proferi

fronde, flore, germine.

SANT ROMUALD I SANT MARÍ

Com niu de rossinyols entre englantines,

jo veig nostre ermitatge

davant lo monestir de Sant Miquel;

aparicions divines

baixaven a eix boscatge,

pujant-se’n nostres ànimes al cel.

SANT URSÉOL

Un dia, de Venècia Dux fortíssim,

a ma esposa la mar doní anells d’or,

per vós, Jesús dolcíssim,

per vós guardava l’ànima i lo cor.

Com en ales d’un àngel de l’Altíssim,

Garí, en ta companyia,

a viure en l’abadia

vinguí de Sant Miquel,

i fills, muller i regne, quant tenia,

tot ho deixí per eix racó de cel.

Sovint fins a l’aurora

un èxtasis diví em lligava fora;

quan l’albadella[42] me cridava al cor

un dematí, la porta era tancada;

jo demanava entrada,

ningú em sentí, ningú, sinó el Senyor.

Ell m’envià dos àngels amorosos

amb una escala d’or.

Ditxosos, oh!, ditxosos

los que pugen, oh Creu!, per ta florida

brancada, arbre de vida,

que el fruit del cel nos du;

per pujar de la Glòria al goig sens mida

l’escala d’or ets tu!

COR DE SANTS

Flecte ramos, arbor alta.

SANT VICENÇ[43]

Abaixau-los, oh Creu!, cap a Cotlliure.

SANT GUILLEM DE COMBRET

Los pobles abrigau del Vallespir,

florit niu de repòs on volguí viure.

SANT NARCÍS

Guardau lo mur de l’immortal Girona.

SANTA EULÀRIA

Posau-vos en l’escut de Barcelona.

SANTS LLUCIÀ I MARCIÀ

I sobre el cor de nostra mare Ausona,

fent-la en ciència i pietat florir.

SANT DAMÀS

I en l’Empordà, lo Rosselló i Cerdanya,

Catalunya i Espanya,

feu-hi la fe de Jesucrist reviure,

feu a ses plantes lo Coran morir.

OLIBA

Sentiu?; de la campana

de nostre monestir se sent lo plor,

mon cor amb ella una oració us demana

per mon germà que es mor.

COR DE MONJOS

(S’agenollen).

Proficiscere anima christiana.

Del cos rompent los llaços,

surt d’aquest món crisàlide immortal.

Rebeu-la com esposa en vostres braços,

lliurau-la, oh Déu!, del terbolí infernal,

com a Lot de l’incendi de Sodoma,

a Daniel de les urpes del lleó,

a Sant Pere i Sant Pau de les cadenes

de la cruenta Roma,

a Job d’un mar de penes

i a Moisès dels corsers de Faraó.

UN INFANT

Dins una alba de llum serena i pura

jo el veig enarborar-se,

rejovenit i lliure:

dos justos de l’altura

tot baixant a resebre’l veig somriure;

de l’un la noble i bèl·lica figura

se sembla al que ara puja del desterro,

i amb ells veig abraçar-se;

l’altre és hermós com pomeró en abril.

COR DE MONJOS

Aquell deu ser lo comte Tallaferro,

aquest l’hermós Gentil!

OLIBA

Glòria al Senyor; lo núvol de tristesa

que amortallà tant temps l’ànima mia

com los núvols del cel se va desfent;

la nit recula empesa

per la claror del dia

que riu en la finestra d’Orient.

La nostra terra aimada,

que de Mahoma sota el jou vivia,

com un guerrer armada

empeny los sarraïns vers l’Occident.

Lo comte Berenguer de Barcelona

eixampla sa corona,

Catalunya es desvetlla escamarlada,

cama ençà, cama enllà del Pirineu,

com damunt son corser una amazona,

que s’adormí una estona,

venint d’abraonar un semidéu.

A l’àliga real és pariona

que amb cada ala domina

un vessant de la serra gegantina.

Derrocat lo titànic Almansor,

de l’islamisme vespertina estrella,

¿qui sap si algun nostre héroe formidable

ha d’aixecar sa espasa immesurable

de gran conqueridor?

Qui sap, qui sap si amb ella,

sa corona i sa llar veient petites,

a un gran reialme ha de donar les fites?

COR D’HOMES DE PARATGE

Partim amb tro de guerra,

com temporal que baixa de la serra;

la llagostada mora

llancem per sempre d’eixos camps afora,

aprés los llaurarem:

de les visarmes, relles,

de les espases ne farem corbelles;

lo blat avui són sarraïns, seguem!

COR FINAL

Glòria al Senyor!, tenim ja pàtria amada;

que altívola és, que forta al despertar!,

al Pirineu mirau-la recolzada,

son front al cel, sos peus dintre la mar.

Branda amb son puny la llança poderosa;

lo que ella guanye ho guardarà la Creu;

sobre son pit té sa fillada hermosa

que ens fa alletar amb fe i amb amor seu.

Bressem-la encara en est bressol de serres,

enrobustim sos braços i son cor,

sos braços fem de ferro per les guerres,

mes per la pau omplim son pit d’amor.

Pàtria!, et donà ses ales la victòria;

com un sol d’or ton astre es va llevant;

llença a ponent lo carro de ta glòria;

puix Déu t’empeny, oh Catalunya!, avant.

Avant: per monts, per terra i mars no et pares,

ja t’és petit per trono el Pirineu,

per ésser gran avui te despertares

a l’ombra de la Creu.





EPÍLEG[44]


LOS DOS CAMPANARS

Doncs ¿què us heu fet, superbes abadies,

Marcèvol, Serrabona i Sant Miquel,

i tu, decrèpit Sant Martí, que omplies

aqueixes valls de salms i melodies

la terra d’àngels i de sants lo cel?

Doncs ¿què n’heu fet, oh valls!, de l’asceteri,

escola de l’amor de Jesucrist?

On és, oh soledat!, lo teu salteri?

¿On tos rengles de monjos, presbiteri,

que, com un cos sens ànima, estàs trist?

D’Ursèol a on és lo Dormitori?

La celda abacial del gran Garí?

¿On és de Romualdo l’oratori,

los pal·lis i retaules, l’or i vori

que entretallà ha mil anys cisell diví?

Los càntics i les llums s’esmorteïren;

los himnes sants en l’arpa s’adormiren,

la rosa s’esfullà com lo roser;

com verderoles que en llur niu moriren

quan lo bosc les oia més a pler.

Dels romànics altars no en queda rastre,

del claustre bizantí no en queda res;

caigueren les imatges d’alabastre

i s’apagà sa llàntia, com un astre

que en Canigó no s’encendrà mai més.

Com dos gegants d’una legió sagrada

sols encara hi ha drets dos campanars:

són los monjos darrers de l’encontrada,

que ans de partir, per última vegada,

contemplen l’enderroc de sos altars.

Són dues formidables sentinelles

que en lo Conflent posà l’eternitat;

semblen garrics los roures al peu d’elles;

les masies del pla semblen ovelles

al peu de llur pastor agegantat.

Una nit fosca al seu germà parlava

lo de Cuixà: «Doncs, què has perdut la veu?

Alguna hora a ton cant me desvetllava,

i ma veu a la teva entrelligava

cada matí per beneir a Déu».

«Campanes ja no tic», li responia

lo ferreny campanar de Sant Martí.

«Oh!, qui pogués tornar-me-les un dia!

Per tocar a morts pels monjos les voldria;

per tocar a morts pels monjos i per mi.

Que tristos, ai!, que tristos me deixaren!

Tota una tarda los vegí plorar;

set vegades per veure’m se giraren;

jo aguaito fa cent anys per on baixaren;

tu que vius més avall, no els veus tornar?».

«No! Pel camí de Codalet i Prada

sols minaires obiro i llauradors;

diu que torna a son arbre la niuada,

mes, ai!, la que deixà nostra brancada

no hi cantarà mai més dolços amors.

Mai més! Mai més! Ells jauen sota terra;

nosaltres damunt seu anam caient;

lo segle que ens deu tant ara ens aterra,

en son oblit nostra grandor enterra

i ossos i glòries i records se’ns ven».

«Ai!, ell ventà les cendres venerables

del comte de Rià, mon fundador;

convertí mes capelles en estables,

i desniats los àngels pels diables

en eixos cims ploraren de tristor.

I jo plorava amb ells i encara ploro,

mes, ai!, sens esperança de conhort,

puix tot se’n va i no torna lo que enyoro,

i de pressa, de pressa, jo m’esfloro,

rusc on l’abell murmuriós s’és mort».

«Caurem plegats», lo de Cuixà contesta.

«Jo altre cloquer tenia al meu costat;

rival dels puigs, alçava l’ampla testa,

i amb sa sonora veu, dolça o feresta,

estrafeia el clarí o la tempestat.

Com jo, tenia nou-cents anys de vida,

mes, nou Matusalem, també morí;

com Goliat al rebre la ferida,

caigué tot llarg, i ara a son llit me crida

son insepult cadavre gegantí.

Abans de gaire ma deforme ossada

blanquejarà en la vall de Codalet;

lo front me pesa més, i a la vesprada,

quan visita la lluna l’encontrada,

tota s’estranya de trobar-m’hi dret.

Vaig a ajaure’m també: d’eixes altures

tu baixaràs a reposar amb mi,

i, ai!, qui llaure les nostres sepultures

no sabrà dir a les edats futures

on foren Sant Miquel i Sant Martí».

Aixís un vespre els dos cloquers parlaven;

mes, l’endemà al matí, al sortir lo sol,

recomençant los càntics que ells acaben,

los tudons amb l’heurera conversaven,

amb l’estrella del dia el rossinyol.

Somrigué la muntanya engallardida

com si estrenàs son verdejant mantell;

mostrà’s com núvia de joiells guarnida;

i de ses mil congestes la florida

blanca esbandí com taronger novell.

Lo que un segle bastí, l’altre ho aterra,

mes resta sempre el monument de Déu;

i la tempesta, el torb, l’odi i la guerra

al Canigó no el tiraran a terra,

no esbrancaran l’altívol Pirineu.





JACINT VERDAGUER i SANTALÓ neix a Folgueroles (Osona) el 1845, en una humil família pagesa d’una certa cultura i ja de ben jove la seva mare l’instrueix en la lectura d’alguns llibres.

El 1855 comença els estudis al Seminari de Vic, on hi estudia durant quinze anys. La formació acadèmica que hi rep es divideix en tres fases: Humanitats i Retòrica; Filosofia i Teologia; i Moral, Dret canònic i Pràctica. Gràcies als seus propis descobriments a les biblioteques de Vic i a la influència de professors i companys llegeix clàssics greco-llatins, com Virgili, Ovidi i Plató; clàssics italians; autors castellans de totes les èpoques; autors romàntics francesos i autors catalans antics i moderns. Encara estudiant, el 1865, li són premiades dues poesies als Jocs Florals de Barcelona: Els minyons d’En Veciana i A la mort d’En Rafel de Casanova. D’altra banda, aquell mateix any publica al periòdic Eco de la Montaña el poema de dos cants Dos màrtirs de ma pàtria, o siga Llucià i Marcià i entra en contacte amb personatges rellevants de l’època com Milà i Fontanals i Marià Aguiló. Dos anys després funda l’Esbart de Vic, format per un grup d’estudiants entusiastes amb sentiments i idees romàntiques que es troben a la font del Desmai amb l’objecte de practicar la poesia.

El 1870 és ordenat sacerdot. En comptes de ser enviat a Barcelona a ampliar estudis —com la majoria dels seus companys de Vic— és destinat a una petita parròquia a Vinyoles d’Orís. En cap moment deixa de dedicar-se a la poesia (treballa sobretot en el poema èpic L’Atlàntida, tot i haver de portar a terme les tasques de vicari i de la greu malaltia que hi contrau). El 1874 marxa a Barcelona per recuperar-se d’aquesta malaltia; hi està vuit mesos en què freqüenta «la penya dels minyons» —en la qual coneix els futurs bisbes Torras i Bages, Estalella i Cortès—, veu els membres de l’Esbart de Vic i participa en tertúlies on observa lluites polítiques i tendències literàries. Aquell mateix any, entra com a capellà de vapor de la Companyia Transatlàntica, propietat dels marquesos de Comillas. Són gairebé dos anys i nou vegades la travessia d’Amèrica (en la línia de Cuba) un període d’equilibri necessari per recuperar la salut i enllestir L’Atlàntida, que és premiada als Jocs Florals de 1877 i aconsegueix un èxit clamorós immediat. L’obra és entesa ja a l’època com la culminació de la Renaixença. A més, aleshores s’inicia l’etapa de triomfs i prosperitat del poeta, que dura disset anys. A partir de finals del 1876 resideix al palau dels marquesos de Comillas contractat com a capellà de la família i té, per tant, ocasió de freqüentar els ambients socials més elevats i de crear amb el mecenatge dels marquesos alguns dels seus poemes més importants. Des del 1883, amb el càrrec d’almoiner, pel qual ha d’administrar la beneficència del marquès a famílies necessitades, té més maldecaps però també una gran influència. És un període en què fa nombrosos viatges (Occitània, Castella, Tolosa de Llenguadoc, Roma, Comillas, Donostia…).

A Barcelona, el poeta se centra en la divulgació dels ideals de joventut aprofitant el seu prestigi i l’ajut de Jaume Collell —membre de l’Esbart. Verdaguer publica textos a La Veu de Montserrat i en una col·lecció de llibres gràcies al seu amic. Tots dos preparen les festes del mil·lenari de Montserrat, en què es convoquen concursos i on assisteixen autoritats i escriptors. Mossèn Cinto escriu per a l’ocasió obres com ara Llegenda de Montserrat i Cançons de Montserrat, entre les quals hi ha les estrofes del Virolai. El 1879, simultàniament a l’organització del mil·lenari, Verdaguer publica Idil·lis i cants místics que són, en paraules de Carles Riba, «un llarg, insadollable enyor de la natura angèlica». Poemes, doncs, de tema religiós que contraresten la sensació creada per L’Atlàntida, considerada obra profana pels més crítics. El 1882 apareix Lo somni de Sant Joan. Llegenda del Sagrat Cor de Jesús, refós i ampliat el 1887. L’oda A Barcelona, publicada el 1883 per l’ajuntament de la ciutat en una edició de cent mil exemplars, constitueix una mitificació de l’esperit progressista i de les ànsies d’expansió de la nova burgesia industrial catalana. Amb l’objectiu d’arribar a la sensibilitat popular, Verdaguer insisteix en la poesia religiosa, arma per fer devots al catolicisme i també a la llengua catalana.

El punt culminant de l’etapa de plenitud és Canigó (1886). Aquest segon gran poema èpic serveix al poeta per vèncer les insatisfaccions i rectificar els defectes de L’Atlàntida. L’escriu prenent com a base elements de primera mà aplegats a partir de resseguir, entre el 1879 i el 1884, el Pirineu català. Allí pot veure detalladament el que seria l’escenari del poema, completat posteriorment amb llibres d’història, folklore i geografia. L’any 1886 és important, d’altra banda, per dos fets de signe contrari: per un costat, la coronació a Ripoll com a poeta de Catalunya pel bisbe de Vic —fet que mostra el cim de la glòria de Verdaguer— i, per l’altre, el viatge a Terra Santa —que significa el començament de la crisi espiritual.

Efectivament, tot i que després d’aquest any publica obres destacades deslligades del canvi espiritual —per exemple, Pàtria (1888)—, el poeta viu immers en una crisi profunda provocada pel viatge a Palestina i Egipte, del qual torna trasbalsat. Dietari d’un pelegrí a Terra Santa (1888) són les anotacions que mossèn Cinto va pren mentre fa el viatge i que expliquen el desig de purificació i el canvi d’orientació en la seva vida. Aquest canvi consisteix a dedicar-se més a les tasques eclesiàstiques que no pas a les d’escriptor, cosa que inclou una pràctica desordenada de la caritat, que l’omple de deutes i, més tard, el posa en contacte amb un grup d’exorcistes. És aleshores que entra en la vida del poeta la família Duran, formada per una dona vídua i dues filles, a les quals promet que no abandonaria. Aquesta actitud d’ajuda incondicional als desvalguts i els comportaments que se’n deriven li valen la desconfiança dels marquesos de Comillas i, finalment, la decisió de prescindir dels seus serveis com a capellà domèstic. Tampoc és entès per les autoritats eclesiàstiques, que, amb un diagnòstic de follia, l’allunyen de Barcelona. Al santuari de la Gleva, prop de Vic, va descobrint que el lloc de repòs era realment de reclusió. Després de visitar el marquès i el bisbe Morgades, és obligat a romandre a la Gleva, vigilat per un capellà que escampa rumors negatius sobre el seu comportament. El 1895, davant d’una situació d’empresonament insostenible, Verdaguer s’escapa de la Gleva i torna a Barcelona. Només la casualitat fa que Verdaguer no sigui detingut per la policia, enviada pel bisbe Morgades; això provoca que el poeta trameti un breu comunicat a la premsa en què demana justícia i ajut a la gent de Barcelona. La notícia va impactar tant que va prendre dimensions d’escàndol. Un mes després, un tribunal eclesiàstic el suspèn de poder exercir les seves funcions sacerdotals i, per tant, de poder fer missa. Verdaguer contraataca amb un seguit de cartes enviades a la premsa diària (anomenades Un sacerdot perseguit), gràcies a les quals guanya força i noves amistats. El mateix 1895, un grup d’amics li publiquen aquests articles sota el títol Mossèn Jacinto Verdaguer en defensa pròpia, considerats la millor prosa del primer periodisme català modern. El 1896 es publica el llibre Flors del Calvari. Llibre de consols, com a justificació personal amb atacs contra els seus enemics, i escrits i pamflets com ara Verdaguer reivindicat, que mostra un Verdaguer ferit i rebel decidit a demostrar la seva raó. A més, escriu La Pomerola, poema autobiogràfic. El 1897 publica a la premsa una segona sèrie d’articles encara més agressius que els de 1895. El 1898, es retracta i és rehabilitat. Passa els seus darrers anys de beneficiat de l’església de Betlem, de Barcelona.

En els darrers quatre anys de vida, Verdaguer torna a l’activitat literària. Dirigeix algunes revistes literàries de tema religiós: «Lo Pensament català», «L’Atlàntida» i «La Creu del Montseny»; prepara nous llibres i participa en actes públics. Els últims llibres publicats en vida van ser: Santa Eulària. Poemet (1899), Aires del Montseny (1901) i Flors de Maria, aquest darrer uns mesos després de la mort del poeta, el 10 de juny de 1902, a Vallvidrera. Va ser enterrat a Montjuïc enmig d’una manifestació espectacular de dol popular que va acompanyar el poeta per la Rambla de Barcelona.

La producció verdagueriana, musicada per diversos compositors (Nicolau, Morera, Millet, Falla, etc) i àmpliament imitada, editada i estudiada, ha estat traduïda a moltes llengües. De les edicions d’obres completes 1905-08, 1913-25, 1928-36, 1943, 1946, 1949 i 1964, destaca com a més acurada l’edició popular (1913-25), en trenta volums. El 1995, Eumo editorial n’emprèn una nova edició.





Notes


[1] Fallaires són los que en alguna vall pirenaica corren, en fantàstica filera, per los boscos i muntanyes veïnes, amb falles de pega o teies enceses, cantant corrandes i cançons a sant Joan, la nit abans de sa festa. Veu’s-en aquí una floreta que, per lo ram del cançoner català, aplegà en la vall de Boí nostre savi amic, lo degà dels excursionistes i arxiver de nostra literatura, don Marian Aguiló:

Anirem a collir roses

al roser de sant Joan,

ne farem una enramada

als fallaires d’aquest any.

Jo me’n vaig tota soleta

per una arboreda avall,

quan só enmig de l’arboreda

n’encontro el gloriós sant Joan,

l’encontro dins una sala,

dins una sala molt gran,

les antostes són de vidre,

la sala n’és de cristall,

en lo mig d’aquella sala,

si n’hi ha una font real,

que s’hi renta los peus Cristo

i el gloriós sant Joan.

Déu los dó molts anys de vida

als fallaires d’aquest any,

que n’han celebrat la festa,

la festa de sant Joan.



La tradició de les falles se conserva també en les poblacions de marina. Tossa i València, encara que en aquesta alteren de mala manera la costum, i en aquella la paraula, dient-ne «faita». [Torna]



[2] Joglars, joculatores, s’anomenen encara en lo Rosselló los músics que toquen en les festes majors lo flabiol, lo tamborí i la borrassa o sac de gemecs. [Torna]



[3] La ciutat d’Elena. Elna, que rebé de Constantí lo nom de Castrum Helenae, en record de sa santa mare. [Torna]



[4] Fada, paraula usada per nostres clàssics i viva encara a Mallorca, és sinònima dels mots coneguts, encara que paratgívols, de goja, aloja, encantada i dona d’aigua, que gastam en la Llegenda. [Torna]



[5] Jonquilles, floreta de cinc fulles blanques i de cor groguenc, que recorda la nadala. És verament atrevida, puix floreix al bell peu de la congesta que l’abrigava ahir, sota mateix del glaç que el sol va aprimant i retallant, i sovint lo forada per treure el cap a la llum i a la vida. L’he vista vora molts estanys; mes al peu dels Estanyols de Cadí, en son temps, sembla talment voler cobrir la terra, que deixen les neus, amb altra primaverenca nevada de flors d’ametller. [Torna]



[6] Lo Rhododendron ferrugineum, a més del nom del boix florit, té los de boix de Núria, boixerica, gabet i talabart. És la flor que embelleix més nostres Pirineus, en sa florida, endomassant de vermell sos aiguavessos, despullats, sense compassió, dels avetars i pinedes primitives. [Torna]



[7] Llisona, serpeta blanquinosa, curta i de cua esmotxada, més coneguda per lo nom de noia de serp; en lo Pallars ne diuen vidriol, no sé si per ser trencadissa com lo vidre o si per tenir, sens fonament, anomenada de verinosa, com ho diu l’adagi: «Picada de vidriol porta dol». [Torna]



[8] Clot de Moixeró. No sé de què li ve el nom a aqueixa soliua clotada, ver niu de moixons amagat entre les branques del Cadí, que, com per abrigar-la, perden aquí sa esterilitat i es revesteixen de verdor.

No s’hi veu un pam de roca, la gespa i la florida jonça l’encatifen tota i les fonts hi brollen, omplint-la de murmuris i de vida.

La Font del Cristall raja més enllà, en lo més agre de la serralada, sobre Bellver; a ella es refereix la cançó popular:

La Font del Cristall

hi ha una aigua molt clara,

bé ho sabia jo

de quan festejava.



[Torna]



[9] Cadinell: muntanyeta que naix a Ponent de Josa i mor en Cornellana. És baixa, de menos roques i de més vegetació que la serra de Cadí, de què sembla un tany humil. [Torna]



[10] La Roca dels dos Homes Encantats. Segons la tradició, són dos caçadors empedreïts en càstig d’haver perduda la missa un diumenge per seguir un isard. [Torna]



[11] Calma, del llatí culmen, cima planera; en castellà, meseta. [Torna]



[12] Pont de Mahoma. Cresta de granit per on s’arriba a Neto o cim de la Maleïda. [Torna]



[13] Sant Vallier. Nom francès de l’espanyol sant Valeri, bisbe de Couserans, abans de l’any 1505. Diu que ell mateix plantà la creueta de marbre que corona l’hermosa i superba muntanya de son nom. [Torna]



[14] Esta tradició i l’apuntada en lo Cant XI sobre sant Guillem de Combret són populars en Vallespir. Conten, a més, que ell volia plantar sa ermita al peu de Corsaví; mes, malagraïts los habitants d’aquest poble, aterraven de nit lo que ell feia de dia. Llavors ne prengué comiat, dient-los: «Pledejaires sereu, mes cap plet guanyareu», i se n’anà a bastir la capella de santa Magdalena, que és avui la de sani Guillem, a on fent aspra penitència, diu que baixaven les daines dels cims de Canigó per alimentar-lo amb sa llet pura i flairosa. [Torna]



[15] Trofeus de Pompeio. Marca, Desjardins i Henry los col·loquen en lo més alterós del Pertús. Tal volta jauen soterrats entre els fonaments de Bellaguarda. [Torna]



[16] Bacins de les encarnades s’anomenen uns grans viots o petits safareigs que hi ha dintre la Cova de Sirac. La gent del país creu que eixa cosa s’embrancava antigament amb la Bastera de Vilafranca. [Torna]



[17] Força-real i Pena són dos turons molt obiradors per sa posició descartada, i per estar coronats de dues devotes, que així s’anomenen en lo Rosselló los ermitatges.

En Nostra Senyora de Pena se repeteix la tradició, cantada per nostre confrare, lo Pastorellet de la Vall d’Arles, d’una noia que, fugint dels moros se tirà daltabaix del cingle, sense fer-se mal, per intercessió de la Verge. Per això a una de ses timberes se li diu lo Salt de la Donzella.

Pena és lo mateix que penya. Amb aqueix motiu transcrivim, sense traduir-los, eixos mots de M. Vidal en son Guide du Roussillon: «C’est bien à tort que certains géographes écrivent Cases de Peine, ce qui donne une signification bien différente. La manie de franciser les noms propes du Roussillon fait souvent commetre de ces contresens». [Torna]



[18] Del mot Campus s’ha format Galamús. [Torna]



[19] Amand, rei bagauda. Nostre erudit amic mossèn Parassols (Revista històrica, primer agost de 1874), diu que els bagaudes se sostingueren envers les Coves de Ribes fins que les tropes del got Euric s’apoderaren d’Amand, llur cabdill o rei, que mataren en lo cim planer de Foixera, anomenat Pla d’Amand, on se veuen encara runes d’un fort primitiu, sens rastre de morter ni de pedra picada. Qui sap si nasqué d’aquells llunyans successos la tradició popular d’haver-hi en les Coves una princesa encantada? Afegeix la tradició que aquelles històriques Coves se comuniquen amb lo Forat de Santou, abisme esglaiador que hi ha a espatlles de Montgrony, enmig d’una pineda. [Torna]



[20] Les Estunes són un gran banc de roca trossejat per algun terratrèmol, de quals enormes esquerdes la tradició n’ha fetes palau de les aloges. Alsius, Ensaig històrich de Banyoles. Lo motiu d’aqueixa cançó lo traiem de la sàvia obra Historia del Ampurdán, de nostre amic Pella. [Torna]



[21] Segons l’opinió més admesa, Hanníbal travessà los Pirineus passant per Espolla, Carbacera, Coll Tarrés, Puig Massana i per la Vall d’aquest nom baixà al Rosselló. Los pocs traginers que encara fan aquest camí l’anomenen la Carrera Vella. La Vall, que havia tingut cent focs i està avui gairebé despoblada, té per capçalera la superba roca de Montbram, que la senyoreja tota, i al capdavall lo Bosquet dels Horts, que no és pas major que la plaça de la Llotja de Perpinyà i és ple d’arbres i de cercles de rocs mal apilats, alguns verament ciclópics. Si és estat o no un reducte cèltic o d’altre poble primitiu, com vol Jauvert de Reart (Bulletin de la Société Philomatique de Perpignan, 1835), no em toca a mi resoldre-ho: mes, al visitar-lo, la imaginació m’hi féu veure entre les alzines i pins figures de guerrers dansant amb les armes als dits i ombres de blanques aloges baixant a esbandir ses tovallons vora les aigües del Maçana. [Torna]



[22] Aquesta poesia està calcada sobre una senzilla tradició popular; sa resposta no és més que l’adagi aranès: «Garouna par Aràn, bramàn. Noguera per Luz, tut duz». Serà per escaiença que el nom de Garona sia anagrama del de la Noguera? [Torna]



[23] La corona de rei: Saxifraga, se cria en los esqueis i petits relleixos dels cingles, com per conhortar-los de llur esterilitat i nuesa. Ses fulles sortint de l’arrel com los raigs d’una estrella, s’aplanen a terra en forma de corona, del mig de la qual surt l’espigó, que més que flor n’és una toia de blanques i petites, pujant fins a l’altura de dos palms. Pastors i botànics la tenen per la reina de les flors dels Pirineus. Una de ses espècies és exclusiva dels turons de Montserrat, d’on penja sovint escaient i rumbosa com una arracada. [Torna]



[24] Planés. Henry, en la Història del Rosselló, pretén que l’església de Planés és lo túmul d’Abú-Nezàh. [Torna]



[25] Serrabona. Des de totes les serres veïnes se veu aqueix imponent edifici, que fins en la color de la pedra, fosca de si, que ha acabat de colrar lo temps, sembla tenir quelcom de l’hàbit dels agustins, sos fundadors. Son atri està format de rengles de columnes de marbre roig, baixes, aparellades, cuites i daurades pel sol, sostenint uns revoltons de marbre blanc d’un treball exquisit i d’un efecte màgic.

Sota el desert convent, al fons de la vall, hi ha una antiga casa anomenada Ministrol, per ser l’habitació del ministre dels religiosos; en sos veïnats hi ha un dolmen mig soterrat en un camp. [Torna]



[26] Camellàs. Muntanya que té quelcom de la forma del camell, i en son enorme gep una ermita de sant Martí, que domina tota l’encontrada. [Torna]



[27] La Mahut. M. Vidal creu que alguna senyora, tal volta vescomtessa de Castellnou, haja donat a aquesta capella son nom de Mahut, Matilde. [Torna]



[28] Pont de Ceret. La musa popular rossellonesa li ha dedicat aquesta ben merescuda corranda:

Ai, adéu, pont de Ceret,

estàs fet tot d’una arcada,

de la mar a Canigó

no te veus que una vegada.



[Torna]



[29] Lo palet o Palets de Roland eren, segons Jauvert de Reart, dues taules oblongues, notables per llur uniformitat i dimensions; l’una al costat de l’altra, d’uns cinc metres d’ample, set de llarg i un i mig de gruix. Fa tres anys, jo anava a veure-les i no trobí més que els bocins, i encara tinguí que cercar-los entre les clapisses de rostos avall, com una agulla en un paller. Los trossejaren amb sos malls uns adobacamins, per amusar-se una estona.

La mateixa trista sort ha tocat a la Mastra de Roland, pedra llarga que jeia en Monner, cobrint quatre metres de terra, en lo lloc anomenat La Batalla.

Mitja hora avall dels Palets, en lo mateix aiguavés, hi ha la Caixa, i a l’altra banda del Tec, sobre La Roca, la Balma del Moro. Aqueixos dos dólmens són dels pocs que resten sencers al Rosselló. [Torna]



[30] La Fossa del Gegant era un monument situat al capdavall de la coma del mateix nom, fet de quatre pedres formant un petit quadrat. La de darrere era d’un metre i mig, si fa o no fa, un xic més llargues les laterals, que inclinades l’una a l’altra feien de paret i teulada. Davant n’hi havia una altra, més petita i poc enfonsada a terra. Per això, per sa forma més regular i per ser de distinta pedrera, fa sospitar que hi fou afegida per algú que volgué utilitzar i resguardar en temps moderns la cova. Los altres eren grans palets afinats per la doble corrent de les aigües i del temps, vinguts de Rubió o de Coma de Vaca, indrets que es veuen, Freser avall, a esquerra i dreta.

Uns pastors que vegeren un dia honrada llur barraca per senyors de Barcelona, que la dibuixaren i apamaren de tort i de través, cregueren que es tractava d’alguna olla de diners, amagada, i per desenterrar-la a llur profit i més a plaer, trossejaren les pedres i desferen sense pietat aquell monument venerable que havia donat nom a la Vall i al Puig del Gegant que la domina. [Torna]



[31] Clavellinera: pedrisset que surt, cosa d’un palm i mig a cada banda de finestra, a ran de l’ampit, en nostres cases de poble i pagesies.

Semblen les dues mans de l’endreç de la casa que surten a enramar-la a ella i lo carrer amb dues clavellines. Algunes de les noves cases del Vallès conserven encara la tradició de les clavellineres; mes los dos poètics pedrissos són rellevats per dos prosaics cercles de ferre, a on, això sí, s’encaixen los testos com l’anell al dit. [Torna]



[32] Aqueixes senzilles estovalles de lli han sobreviscut als claustres de marbre i als temples i al monestir de Canigó. En sa delicada brodadura de fil d’or, verd i violat, mossèn Font, rector de Portvendres, ha sabut llegir la següent inscripció, estesa en una franja que volta l’escut del comte de Cerdanya: «Donat per la comtessa Guisla a Sant Martí del Canigó, 1018». [Torna]



[33] Oliba. Hem posat per títol a aquest cant lo nom del savi monjo, de qui ens resten encara les tres fites miliàries amb què marcà los tres grans passos de sa vida. Abat de Ripoll, posà al costat de la fatxada de Santa Maria un campanar; sent abat de Sant Miquel de Cuixà, n’aixecà un altre de què es fa esment en l’epíleg d’aquest poema; i sent bisbe de Vic hi aixecà aquell altíssim cloquer que és una de les meravelles de la ciutat de Balmes. [Torna]



[34] La fossa del comte Guifre, cavada per ell mateix en la roca viva, se pot veure, gairebé intacta, encara que buida, al costat del campanar de Sant Martí. Diu la tradició que hi anava a passar la nit. [Torna]



[35] Per la descripció de la fatxada del monestir de Ripoll nos ha servit de molt la notable ressenya històrica de Pellicer, Santa Maria de Ripoll. [Torna]



[36] La maça avisadora de sant Benet. «Es cosa certísima i la testifican cuantos monjes i monjas hay en tantas i tan diferentes casas de esta santa Orden, que cuando se ha de morir algún religioso o religiosa de la casa, días antes sienten un cierto rumor, i como que den golpes con una mano, i le llaman maza de San Benito». Pujades, lib. VIII, capítol XXIV.

Ben segur d’aqueixa tradició monàstica és filla la popular, que havem sentida en la plana de Vic, que resant cada dia un Parenostre a Sant Benet, aquest avisa a son devot tres dies abans de morir amb colps misteriosos. [Torna]



[37] La Creu del Canigó. Hi ha a Prada una fotografia del cim de Canigó amb la creu que no fa pas gaires anys lo dominava. [Torna]



[38] Los Pessons són una vintena d’hermosíssims viots i estanys de diferents mides, que enviant-se l’aigua de l’un a l’altre, volten un enherbat turó, mig abrigat de pins i rodhodendron, mirador des d’on se veuen nàixer i allunyar-se per graons de llacs los dos rierons, que enfeixen més avall ses pures aigües. És un rosari d’estanys unit pel fil d’argent del Valira oriental, que allí té son bressol, i d’allí trau les granítiques pedres valirenques que, en dies de quimera, sembra pels camps de la Seu d’Urgell i Oliana. [Torna]



[39] Puja i baixa com les muntanyes de Begur. Comparació o dita empordanesa que es refereix a les de sorra que caminen de mica en mica transportades per la tramuntana, com les de l’altra banda del Mediterrà per l’alè del Simoun. [Torna]



[40] Aquesta bella tradició de Sant Pere de Roda està consignada en lo llibre Notabilium rerum diversarum, segons còpia que ens facilità el senyor Girbal. Com dubtam molt de que tinga cap fonament, nos creiem en lo dever de manifestar que sols nos mou a publicar-la sa indisputable valor poètica. [Torna]



[41] Garí, segons mossèn Font, Histoire de Sant Michel de Cuxà, fou abat del monestir des de 962 fins a 1000. És l’astre que llueix més en los deu segles de sa història, duent-hi per satèl·lits los dos sants ermitans que acompanyaren a Pere Ursèol, Marí i Romuald, Joan Gradènigo, religiós de gran pietat, i Mauracenus, gendre del Dux. Sant Romuald, en companyia de Marí, davant de Sant Miquel, vers la Torre de Sant Valentí, féu lo primer assaig de la vida ermitana que havia de convertir en ordre, i en misteriosa escala del cel per molts, en los camps de Màndula, sota el cel encara més blau i bonic dels Apenins. [Torna]



[42] Albadella s’anomenava en Vic la campana de la Seu amb què abans devien tocar l’oració del matí: segons tradició, és la que tocava per ella mateixa quan hi arribava Sant Bernat Calvó. Segons nota que ens envia nostre estimat company mossèn Collell, lo canonge Ripoll, que pujà al campanar i copià totes les inscripcions de les campanes, anomena Albadelles les que s’anomenen avui los Felius. En la Seu de Barcelona hi ha la campana Albadana. [Torna]



[43] Sant Vicenç de Cotlliure, qui fou martiritzat per Dacià, en sa entrada en Catalunya, a 19 d’abril de 303. [Torna]



[44] Aquesta elegia fou premiada amb una corona de llorer en lo Concurs de poesia catalana que en 1886 obrí, a Perpinyà, la Societat Agrícola, Científica i Literària dels Pirineus Orientals. Ses estrofes foren les primeres que escriguí de la llegenda canigonenca; després lo plan s’engrandí i es quedaren a fora de l’edifici, i arraconades com una pedra sobrera. Mes en aquesta edició les hi poso com Epíleg, en obsequi a l’Il·lustríssim senyor bisbe Carsalade. Ell, en sa pastoral d’entrada en la diòcesi de Perpinyà, copiava aquests versos, amb la traducció francesa al costat:

Doncs, ¿què us heu fet, superbes abadies

Marcèvol, Serrabona i Sant Miquel;

tu, decrèpit Sant Martí, que omplies

aqueixes valls de salms i melodies,

la terra d’àngels i de sants lo cel?



Aqueixos sants i aqueixos àngels ajuden al venerable Prelat a realitzar lo seu somni d’or de reconstruir l’abadia de Sant Martí de Canigó. Lo dia en què aqueix llegendari monestir s’aixeque de ses ruïnes, serà de veritable goig per los bons catalans d’ençà i d’enllà dels Pirineus; i per l’autor d’aquest poema, si Déu li fa la mercè de deixar-l’hi veure, serà un dia dels millors de la seva vida. [Torna]





